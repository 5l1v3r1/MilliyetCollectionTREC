<DOC>
<DOCNO> 27127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/guncel/gun01.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakin olan kazanır 
</HEADLINE>
<TEXT>

Uzmanlar sınava hazırlanan gençlere önemli tavsiyelerde bulunuyor. Sınavın aynı zamanda taktik sınavı da olduğunu belirten Fen Bilimleri Merkezi Dersanesi uzmanları adaylar için şu önerilerde bulundular 
     Yanınızda ne olmalı 
     2001 ÖSS giriş ve kimlik belgesi. 
     Fotoğraflı ve onaylı özel kimlik belgesi. 
     Bir fotoğraf. 
     En az iki adet koyu siyah ve yumuşak uçlu kalem. 
     Kalemtıraş. 
     Saat. 
     
Nelere dikkat edilmeli      GERİLİME GİRMEYİN 
     Sınavdan bir gün önce 
     Ders çalışmayı bırakın. 
     Sınavla ilgili tüm araç gereçlerinizi hazırlayın. 
     Sakin bir ortamda olmaya çalışın. 
     Son bir hafta kaçta yattıysanız aynı saatte yatın. Kendinizi gerilime sokmayın. 
     
     GİYSİLERİNİZ RAHAT OLSUN 
     Sınav sabahı 
     İyi bir kahvaltı edin. 
     Trafiği göz önüne alın.Evden daha erken çıkın. 
     Sınava gireceğiniz salon sıcak ya da soğuk olabilir. Bu koşulları göz önüne alarak rahat edebileceğiniz giysiler giymeye özen gösterin. 
     
     SORULARI İYİ OKUYUN 
     Sınav başladıktan sonra 
     Size verilecek olan yanıt kağıdındaki bilgileri kontrol edip doldurulması gereken yerleri doldurun. 
     Soruları yanıtlamaya en iyi bildiğiniz bölümden başlayın. 
     Yanıt kağıdınızda bir yeri silecekseniz, kağıdı zedelemeden ve tam olarak silin. 
     Soruları çok iyi okumaya çalışın. Doğru yanıtı bulsanız bile bütün yanıtları gözden geçirin. 
     Bazı paragraf soruları çok uzun olabilir. Hiç ummadığınız, zor diye düşündüğünüz soru diğerlerine göre daha rahat çözülebilir. Kesinlikle, "Bu soru çok uzun, bu soruyu atlayayayım" diyerek soruları okumamazlık yapmayın. 
     Dikkatinizi yalnızca okuduğunuz soru üzerinde yoğunlaştırın. 
     Sorularla inatlaşmaya girmeyin, yapamadığınız soruların yanına işaret koyup, diğer soruya geçin. 
     Tüm test bittikten sonra yapamadığınız soruları yanıtlamaya çalışın. 
     Dikkatinizin sınav boyunca dağılmaması mümkün değildir. Dikkatinizin dağıldığını hissettiğiniz anda kalemi bırakın, gözlerinizi kapatın ve derin nefes alıp vererek rahatlayın. 
     Sınav bittikten sonra soru kitapçığını, sınava giriş ve kimlik belgesini salon görevlisine teslim edin. 
     
Tercih önemli      Uzmanlar sınavdaki başarı kadar tercihlerin de büyük önem taşıdığını belirterek, çok sayıda öğrencinin hatalı tercih nedeniyle açıkta kaldığını veya öğrenim görmek istemediği bölümleri kazandığını belirttiler. 
     Tercihlerinizi yaparken şunlara dikkat etmeniz gerekiyor 
     Her dört puan türünde de 105'in altında ÖSS puanı alan adayların tercih hakkı olmayacak. 
     ÖSS puanları 105.000 - 119.999 arasında bulunan adaylar yalnız meslek yüksekokulları ve açıköğretim programlarında tercih yapabilecekler. 
     ÖSS puanları 120 ve daha fazla olan adaylar lisans, önlisans ve açıköğretim programlarında tercih yapabilecekler. 
     Bir tablodan tercih yapma hakkı olan adaylar en çok 18, iki tablodan tercih yapma hakkı olan adaylar ise bu tabloların birinden 18'i geçmemek üzere toplam 24 tercih yapabilecekler. 
     
Listeye dikkat      Tercihlerinizi mezun olduğunuz alan ile aynı alanda olduğu kabul edilen yükseköğretim programlarından yapmaya çalışın. Aksi taktirde puan kaybınızın büyük olacağını unutmayınız. 
     İlk tercihlerinize "puanım yeterli olmayabilir" endişesine kapılmadan en çok istediğiniz programları yazabilirsiniz. 
     Girmek istediğiniz yükseköğretim programlarının özel koşullarını mutlaka kılavuzdan okuyunuz. 
     ercih listenizin tamamını doldurmak zorunda değilsiniz. Okumayı düşünmediğiniz bir programı listenize yazmayınız. 
     Y - ÖSS puanınızı, listenize yazmayı düşündüğünüzü yükseköğretim programının 2000 taban puanıyla karşılaştırmanız, tercihlerinizde tutarlı olmanızı sağlayacaktır. 
     Tercih listenizin tutarlılık değerlendirmesini kesinlikle rehber öğretmeninizle yapınız. 
     
Panik yapmayın      Psikiyatr Özcan Köknel, adayların fizik ve ruhsal olarak kendilerini yormayacak, dinlendirecek aktivitelere yönelmelerini tavsiye ediyor 
     MİLLİYET İstanbul 

     Adaylara, sınav stresinin önüne geçmek için önerilerde bulunan psikiyatr Özcan Köknel, "Sınavdan korkmayın" dedi. 
     Tüm adayların fizik ve ruhsal olarak kendilerini yormayacak, dinlendirecek aktivitelere yönelmelerini isteyen Köknel, "Adayların artık sınavla ilgili konuşmamaları, yorum yapmamaları gerekiyor. Neyi bilip bilmediklerini kontrol için kitaplara bakmasınlar" diye konuştu. 
     
     Bu bir yarışma’ 
     Üniversite sınavlarının diğer sınavlar gibi kabul edilmesi gerektiğini belirten Köknel adaylara şunları önerdi 
     "Üniversite sınavı yalnızca bilgi ve yeteneği ölçmüyor. Bu bir yarışma. Yarışı kazanan da olacak, kaybeden de. Bu nedenle üniversite sınavını hayatın diğer sınavları gibi görmek gerekiyor. Adaylar, sınavı değil, sınavdan sonra yapacaklarını planlasınlar. Bir akşam önceden mutlaka belgelerin hazırlanması gerekiyor. Böylece sınav sabahı panik yaşanmaz. Özellikle büyük kentlerde trafik sorununu adayların göz önüne almaları ve evlerinden erken saatte çıkmaları gerekiyor. Sınav sırasında ise mutlaka bildikleri konudan soru çözmeye başlasınlar. İlk sorulardan sonra rahatlayacaklar ve sınavın havasına gireceklerdir." 
     
Rektörlerden son dakika önerileri Heyecanlanmayın ve dinlenin      İ.Ü Rektörü Prof. Dr. Kemal Alemdaroğlu Yanınızda su olsun 
     Gece rahat uyuyun, sakin olun. Sabah bal, süt ve yumurtalı kahvaltı yapın. Sıcakta su ihtiyacı fazla olacağı için, yanınızda suyunuzla birlikte sınava girin. Hiçbir şeyden etkilenmeden sakin sakin, sanki evde, masanızda bir arkadaşınızla bir şeyler yazıyor düşüncesinde soruları okuyup yanıt verin. 
     
B.Ü.Rektörü Prof. Dr. Sabih Tansal      Açık zihin gerekli 
     Son dakikaya kadar çalışmak hiçbir fayda getirmez. Artık ders çalışmayı bırakmanız ve sınava açık bir zihinle girmeniz gerekiyor. Heyecan da başarı da olumsuz bir etkendir. Bu nedenle heyecanlanmayın. Sınav sırasında ise bir soru üzerinde uzun süre yoğunlaşarak zaman kaybetmeyin. 
     
Bilgi Ü. Rektörü Prof. Dr. İlter Turan      Başarısızlık son değil 
     Üniversite sınavında başarılı olamamak dünyanın sonu değil. Bu rahatlığı mutlaka yaşayın. Tercihlerinizi yaparken de mutlaka kendi isteklerinize öncelik verin, baskı altında kalmayın. 
     
ODTÜ Rektörü Prof. Dr. Ural Akbulut      Kendinize güvenin 
     Sınava kendinize güvenerek başlayın. Moral çok önemli. Kendinize güvenmezseniz, paniğe kapılırsınız. 24 saat içinde ders çalışmayın. Bugün tamamen dinlenmeniz gerekiyor. Sınav sırasında bir soruya takılmayın. Bu zaman kaybına ve moral kaybına neden olur. Moral ve kendine güven çok önemli. 
     
Beykent R. Prof. Dr.Fehmi Durukanoğlu      Hedef, yüksek puan 
     Vakıf üniversitelerinden korkmayın. Özellikle yurt dışına gitmek gibi bir amacınız varsa, bunun yerine, tercihlerinizde vakıf üniversitelerine yer verin. Sınavda ise mutlaka en yüksek puanı hedefleyin. "Gelecek yıl da girer, daha yüksek puan alırım" diye kesinlikle düşünmeyin. Maksimum kapasitenizi kullanın. 
     
Işık Ü. Rektörü Prof. Dr. Sıddık Yarman      Yeniler şanslı 
     Sevgili gençler, sınavlara girerken telaş etmemenizi öneriyorum. Geçmiş yıllara göre siz yeni öğrenciler olarak daha şanslısınız. Çünkü, bundan 10 yıl önce çeşitli meslek gruplarını sunabilen vakıf üniversiteleri, böylesine zengin yelpazeye yayılmamışlardı. Sayısal bölümde, öncelikle elektronik ve enformasyon teknolojilerini eşit ağırlıkta işletme, uluslararası ilişkiler, ekonomi, halkla ilişkiler sosyal bölüm için de sosyoloji ve psikolojiyi tavsiye ediyorum. 
     
ÖSS salonunda zamanında olun      ÖSS saat 9.30'da başlayacak ve üç saat sürecek. Salona yerleştirme işleminin zamanında yapılabilmesi için adayların saat 9.00'da sınava girecekleri merkezde olmaları gerekiyor. 
     SİBEL K. ŞEN 

     Gençlerin kader sınavı olarak gördükleri üniversite sınavı yarın yapılacak. 76 bin 405 salonda, 216 bin 426 görevlinin gözetiminde gerçekleştirilecek sınava 1 milyon 473 bin 906 aday girecek. ÖSS sonucunda örgün lisans ve ön lisans programlarına 319 bin 644 aday yerleştirilecek. Türkiye ve KKTC'deki 145 merkez, 5 bin 226 bina, 76 bin 405 salonda gerçekleştirilecek sınav 9.30'da başlayacak. 
     2001 ÖSS'deki en önemli değişiklik, başörtüsü yasağı olacak. ÖSS'ye başvurularda, başörtülü fotoğrafların kullanımı yasaklanırken, başörtülü adaylar sınav salonlarına alınmayacak. ÖSS sonucunda örgün lisans programlarına 180 bin 917, ön lisans programlarına da 125 bin 936 aday yerleştirilecek. Özel yetenek sınavı ile öğrenci alan programlara da 12 bin 811 aday girebilecek. ÖSS'ye katılacak 1 milyon 473 bin 906 adaydan yaklaşık 1 milyonu açıkta kalacak. 
     
     Başarıya kontenjan 
     Başarılı öğrenciler, ÖSS'de de avantajlı olacak. Lise ve dengi okulları birincilikle bitiren öğrenciler, okul birincileri için ayrılacak kontenjanlardan yararlandırılacak. Yükseköğretim Programları ve Kontenjanları Kılavuzu ve Tercih Formları bu ay içinde adaylara gönderilmeye başlanacak. Sınavın ardından temmuz ayının son haftası sonuçlar açıklanacak. Adaylar 1 - 10 ağustos arasında tercih formlarını doldurarak teslim edecekler. 
     
     Sınav nasıl uygulanacak 
     ÖSS saat 9.30'da başlayacak ve üç saat sürecek. Salona yerleştirme işleminin zamanında yapılabilmesi için adayların saat 9.00'da sınava girecekleri merkezde olmaları gerekiyor. Gerekli kontrollerin yapılmasının ardından sınav başkanı adaylara, kuralları hatırlatacak. Cevap kağıtlarının arkasından soru kitapçıkları dağıtılacak. Adaylar ilk 1.5 saatte salonu terk edemeyecek. 
     



 GÜNCEL 




















</TEXT>
</DOC>
