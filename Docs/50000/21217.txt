<DOC>
<DOCNO> 21217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur06.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto talihlisi 570 milyarı tek başına kazandı 
</HEADLINE>
<TEXT>

     Sayısal Loto'nun 235. hafta çekilişinde yaklaşık 570 milyar lira tutarındaki ikramiyeyi tek başına kazanan talihlinin, Kağıthane'deki ''Çağlar Büfe'' adlı bayiden, çekiliş günü ''sen seç'' yöntemiyle oynadığı 8 kolondan 5'incisinde, 6 rakamı bildiği belirlendi. 
     Milli Piyango İdaresi Sayısal Loto Daire Başkanlığı'ndan edinilen bilgiye göre, talihli, 12 Mayıs Cumartesi günü saat 17.30'da, Kağıthane Sanayi Mahallesi'ndeki ''Çağlar Büfe'' adlı gazete bayiinde ''sen seç'' yöntemiyle 8 kolon oynadı. Talihli, oynadığı biletin 5'inci kolonunda, bu haftaki çekilişte belirlenen, ''10, 25, 29, 32, 33, 46'' şeklindeki 6 rakamı bilmesi üzerine, 569 milyar 720 milyon 80 bin liralık ikramiyeyi tek başına kazandı. Bu arada, Çağlar Büfe'nin ortaklarından Oktay Saçak, bayilerinden genelde tanıdık kişilerin Sayısal Loto oynadığını, ancak bu hafta büyük ikramiyeyi kazanan talihliyi hatırlayamadığını söyledi. Saçak, ''Hayırlısı olsun. Kendisinden hiçbir beklentimiz yok. Kazasız, belasız harcasın parasını'' dedi. Milli Piyango İdaresi yetkilileri de talihlinin, ikramiyesini almak üzere henüz kendilerine başvurmadığını bildirdiler. 







</TEXT>
</DOC>
