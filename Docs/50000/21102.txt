<DOC>
<DOCNO> 21102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/spo02.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ERZURUM’DA DİŞE DİŞ 
</HEADLINE>
<TEXT>

Ligden düşen Dadaşlar, şampiyonluğa adım adım giden F.Bahçe’ye kök söktürdü. Ev sahibi özellikle ilk yarıda güçlü rakibini şaşkına çevirdi 
     YUSUF KOBAL 

     Palandöken’de Allahu Ekber Dağları’nın karlı başları arasında, tam da tavına gelmiş şampiyonluk umudunu söküp almak öyle kolay olmadı Fenerbahçe için... 
     Sanki, sahada Dadaş değil de "Başbarı" oynayan Fenerbahçe’ydi. O barın özüne uygun ağır aksak, estetik kaygılı ama gamsız, soğuk, gururlu. O bardı da, bu ise futbol. Az kalsın, Erzurum Dadaşı’nın hançerine geliyordu Fenerbahçe... 
     Günlerdir süren averaj, teşvik, şike söylentileri arasında Erzurum’un havasını uygun, soğuk ve donuk futbol ortaya koyan Fenerbahçe, ilk yarı sonunda soyunma odasına boynu bükük gidiverdi. Sarı - Lacivertli yürekleri hoplatan, hem bu bozuk düzen, hem de direklerde hükmünü yitiren gol umutları oldu. Artık klasikleşmeye yüz tutan, Başkan Yıldırım’ın soyunma odası seferiyle cana gelip, bu yıl alışılagelmiş sıkıntılı galibiyetlerinden birini aldı Fener. 
     3. dakikada Kürşat sağ taraftan ortaladı. Rüştü, topun kendisine geldiğini sanarak rahat davrandı. Selçuk araya girdi, kafayla topu üst direğe nişanladı. 
     42. dakikada Erzurumspor öne geçti. Volkan, Fenerbahçe yarı sahasının ortalarında topla buluştu. Savunmayı eksiltip, ceza sahasına girdi ve topu çıkardı. Ali Yılmaz, topu filelere gönderdi 0 - 1 
     47. dakikada oyuna yeni giren Serhat, sağdan ortaladı. Andersson gelen topa ayağıyla dokundu, ancak vuruşu Erzurumspor kale direğinden döndü. 
     54. dakikada Fenerbahçe beklediği golü buldu. Erzurumspor ceza sahası önündeki karambolde, Mirkoviç topu kurtardı. Bu futbolcu savunmanın arkasına da sarkmayı başardı ve vuruşuyla Fenerbahçe’nin beraberlik golünü attı 1 - 1. 
     57. dakikada Rapajiç’in serbest atışında yükselen Mirkoviç kafayı vurdu. Ancak top yine Erzurumspor üst direğinden döndü. 
     60. dakikada Fenerbahçe öne geçti. Kontratakta Serhat akının yönünü sol tarafa çevirdi. Topla buluşan Celil, ceza sahasına girdi ve boştaki Rapajiç’i gördü. Bu futbolcu da topa dokundu 1 - 2. 
     78. dakikada Lazetiç’in ortasında ceza sahasında bekleyen Andersson, topu arkasındaki Serhat’a bıraktı. Genç oyuncu auta vurdu. 
     83. dakikada Baliç’in kullandığı korner atışında topu kale içinde bekleyen önce Serhat’a, sonra Johnson’a geldi, ama bu iki futbolcu da topu boş kaleye gönderemedi. 
     
Notlar      öSona yaklaştık" 
     FENERBAHÇE Asbaşkanı Murat Özaydınlı, stresli maç yaşadıklarını söyledi, "Bu yıl direkleri geçemiyoruz. Yine de kazanmayı bildik. Tünelin ucunda ışık net bir şekilde gözüküyor. Sona yaklaştık" derken, Mahmut Uslu, "Herhalde şampiyon olduk" diye konuştu. 
     
     Didi’ye saygı 
     SARI-Lacivertli takımın eski teknik direktörü Didi’nin ölümü nedeniyle, futbolcular sahaya kollarında siyah bantla çıktı ve saygı duruşunda bulunuldu. Erzurumspor Anneler Günü nedeniyle, bir pankart ile çıkarken, Fenerbahçeliler, İzmir’de Mustafa Denizli’nin annesine çiçek götürdüler. 
     
     Polat’tan itiraf 
     ERZURUMSPOR Başkanı Cemal Polat, ilginç bir itirafta bulundu. Polat, "Erzurum, Antalya düşecek bir takım olsaydı ve onlarla maçı bulunsaydı, hatır şikesi yapabilirdi. Çünkü Antalya geçen sene, Altay’ı yenerek, Erzurum’un kümede kalmasını sağladı. Erzurum’daki bir maçta da hakem Antalya aleyhine karar verdiği zaman Erzurum seyircisi, hakemi protesto etti" dedi. 
     
     İki ay sonra 
     FENERBAHÇE, Erzurumspor’u yenerken iki ay aradan sonra deplasmanda güldü. En son galibiyetini 23. hafta Yozgatspor karşısında alan Sarı - Lacivertli ekip, Rize’de berabere kalırken, Denizli, Ankaragücü ve Trabzon’a yenilmişti. 
     



 SPOR 































</TEXT>
</DOC>
