<DOC>
<DOCNO> 46215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/dunya/adun.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Esir gazeteciye zulüm 
</HEADLINE>
<TEXT>

Afganistan’a gizlice girerken yakalanan Fransız gazeteci Michel Peyrard sokaklarda taş yağmuruna tutuldu 
     DIŞ HABERLER SERVİSİ 

     Gizlice girdikleri Afganistan'da Taliban güçlerince yakalanan Fransız gazeteci Michel Peyrard ile ona rehberlik yapan iki Pakistanlı gazeteci dün Taliban milisleri tarafından Celalabad sokaklarında, yerel tesettür giysisi burka giydirilmiş halde uzun süre dolaştırılarak halka teşhir edildi ve taş yağmuruna tutuldu. Olayı haber veren yerel kaynaklardan gazeteci ve rehberlerinin sağlık durumları hakkında bilgi alınamadı. 
     Afgan İslami Basın Ajansı dün akşam saatlerinde ise üç gazetecinin resmen casuslukla suçlandığını duyurdu. Taliban'ın istihbaratına atfen verilen haberde, "Afganistan'a yasadışı yollardan girecek tüm gazetecilere, Amerikan askeri olarak muamele edileceği" belirtildi. 
     
     Burka içinde yakalanmışlardı 
     Paris Match dergisi için çalıştığı öğrenilen Peyrard, salı sabahı Celalabad yakınlarında Afgan kadınlarının tesettür amacıyla giymeye mecbur bırakıldıkları, vücudun yanı sıra yüzü de tamamen kapatan "burka" adlı giysi içinde yakalanmıştı. Peyrard ile yardımcısı Pakistanlı gazetecilerin idamla yargılanacakları açıklanmıştı. 
     Fransız AFP haber ajansına göre, Peyrard, İrfan ve Han halka teşhir edilmek üzere dün Celalabad sokaklarında dolaştırıldı. Afgan gazeteci, üç tutukluya burkalar giydirildiğini belirterek, "Celalabad sokaklarında dolaştırıldılar. Öfkeli halk gazetecileri taşladı. Kalabalık, sloganlar attı. Gazetecilerin cezalandırılmak üzere kendilerine verilmesini istedi" dedi. 
     



 DÜNYA 













</TEXT>
</DOC>
