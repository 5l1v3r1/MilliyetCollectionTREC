<DOC>
<DOCNO> 35605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sontur14.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar'dan Yenilikçilere "ağır" eleştiri 
</HEADLINE>
<TEXT>

     Elazığ Bağımsız Milletvekili Mehmet Ağar, kendisinin Yenilikçi'lere katılmak istediği, ancak bu talebi kabul edilmediği için Meral Akşener'in de bu hareketten ayrıldığına ilişkin iddiaların doğru olmadığını bildirdi. 
     Ağar, bu sözlerin tekzip edilmesi için 24 saat beklediğini belirterek, ''Şerefli insanlar ise oyun oynamıyorlar ise takiye yapmıyorlar ise ben kimin ile hangi pazarlığı yapmışım Bu konuda kendilerini ispata davet ediyorum. Eğer bu konuda söyleyecekleri bir şeyleri yoksa en azından özür dilemelidirler. Aksi takdirde ben kendilerini iftiracı olarak ilan ediyorum '' dedi. 
     Ağar, Fırat Havzası Gazeteciler Cemiyeti'nde düzenlediği basın toplantısında, siyasetin dayanıklılık, güç ve milletle bütünleşmeyi isteyen ciddi bir iş olduğunu söyledi. Kendilerine ''Yenilikçi'' adı veren grubun, bir zamanlar, kapatılan Refah Partisi Genel Başkanı Necmettin Erbakan'ın yakınında bulunan kişiler olduğunu ifade eden Ağar, şöyle konuştu 
     "Necmettin Erbakan'ın başbakanlığı döneminde, onun çok yakınında çalışan, onu siyaseten çok sıkıntıya sokan ve Libya-İran seyahatinde kendisini ikaz edenler, bugün kendilerine Yenilikçi adı takarak ortada geziyor. Erbakan'ı, bir günah keçisi gibi kendilerinin hiç sorumluluğu yokmuş gibi ortada bırakmışlardır.'' 
     Ağar, gazetelerde kendisiyle hiç ilgisi olmayan bir takım haberlerle karşılaştığını, sorumluluk sahibi olduğunu zannettiği bir takım insanların, bu iftiraları düzeltmesi için 24 saat beklediğini ifade ederek, şöyle dedi 
     ''Bir milletvekili arkadaşımız partisinden istifa ederek, kendilerini Yenilikçi diye ifade eden bir partinin kuruluşuna katılmıştı. Ama daha sonraki süreçte bir takım gerekçeleri ortaya koyarak ayrıldı. Gerekçelerin ne olduğunu gazetelerde hepimiz gördük. Bu meseledeki zaafiyetlerini ortadan kaldırabilmek amacıyla şahsımın isminin da katıldığı bir takım senaryoların üretildiğini gördük. İşte burada bir takım sözleri söyleme hakkı bana doğdu. Güya ben bir talepte bulunmuşum, bu yerine getirilmemiş de onun için o miletvekili arkadaşımız ayrılmış gibi , haberlerin tekzibini bekledim. 
     Gördüm ki böyle birşey yok. Şerefli insanlar ise oyun oynamıyorlar ise takiye yapmıyorlar ise ben kimin ile hangi pazarlığı yapmışım Bu konuda kendilerini ispata davet ediyorum. Eğer bu konuda söyleyecekleri bir şeyleri yoksa en azından özür dilemelidirler. Aksi takdirde ben kendilerini iftiracı olarak ilan ediyorum.'' 
     
     







</TEXT>
</DOC>
