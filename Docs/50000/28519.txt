<DOC>
<DOCNO> 28519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/spor/bbas.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda transfer dönemi 
</HEADLINE>
<TEXT>

     BASKETBOLDA, kulüplerin Türk sporcularıyla yeni sözleşme imzalama dönemi, 29 Haziran’da sona erecek. Yabancı sporcular için ise bu dönem 31 Ağustos’ta bitecek. Kulüpler, anlaşamayarak satışa çıkardıkları sporcuların bonservis bedellerini 3 Temmuz’a kadar Basketbol Federasyonu’na bildirecek. Bonservis bedeli bildirilen, ya da adları listelerde yer almayan sporcular, 4 Temmuz’dan itibaren transfer yapabilecek. Kulüplerince belirlenen bonservis bedellerini ödeyen sporcular 13 Temmuz’a kadar başka kulüplerle sözleşme imzalayabilecek. Bu arada, yabancıların transfer dönemi 3 Temmuz’da başlayacak. 
     
Biricik 2001’de      2001 Avrupa Şampiyonası’nda düdük çalacak hakemler belli oldu. Milli Takımımız’ın ev sahipliği yapacağı turnuvada FIBA kokartlı hakemimiz Murat Biricik de görev yapacak. Turnuvada yer alan 16 ülkeden birer hakemin alındığı listede bulunan Biricik, Antalya’daki final grubu maçlarında düdük çalacak. 
     
Ilievski draft listesinde      BASKETBOL Ligi’nde bu sezon küme düşen Muratpaşa Belediyesi takımının 20 yaşındaki Makedon guardı Vladimir Ilievski, NBA 2001 Draft’ı için hazırlanan listeye alındı. Ilievski, 27 Haziran’da New York’taki NBA seçmeleri için hazırlanan listede Avrupa’dan alınan 17 oyuncu arasına girdi. 
     
İlk prova      ÜMİT Milli Basketbol Takımımız, Avrupa Şampiyonası Eleme Grubu maçları öncesinde Litvanya ile bugün özel bir karşılaşma yapacak. Caferağa Spor Salonu’ndaki müsabaka saat 17.00’de başlayacak. Ümit Milli Takımımız, Litvanya ile yarın ve pazar günü birer kez daha karşılaşarak, kendisini deneme imkanı bulacak. 
     
Hidayet’e özel idman      2001 Avrupa Şampiyonası’nda mücadele verecek A Milli Basketbol Takımımız’ın NBA’li forveti Hidayet Türkoğlu, Milli Takım coachu Aydın Örs yönetiminde her gün Abdi İpekçi Salonu’nda çalışıyor. Örs’ten fundamental dersi de alan Hidayet, 3 Temmuz’da ABD’ye giderek NBA Yaz Kampı’na katılacak. 17 Temmuz’da dönecek Hidayet, Milli Takım’la çalışmalara başlayacak. 
     
Alvertis’ten övgü      YUNANİSTAN’IN ünlü basketbol takımı Panathinaikos’un efsanevi forveti Fragiskos Alvertis, Türk basketboluna övgüler yağdırdı. Alvertis, "Türk basketbolunun özellikle son 15 yılını çok iyi inceledim. Müthiş sistemli ve ayağı yere basan gelişme içerisinde olduğunu gördüm. Efes Pilsen, bu gelişmenin en çarpıcı ve belirgin örneği. İbrahim ise eşi bulunmaz bir oyuncu" dedi. 
     



 SPOR 
























</TEXT>
</DOC>
