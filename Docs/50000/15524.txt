<DOC>
<DOCNO> 15524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/yazar/dundar.html </URL>
<DATE> 2001/04/10/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Acının kanatları 
</HEADLINE>
<TEXT>

     Dostoyevski'nin hayatını değiştiren olay neydi biliyor musunuz 
     Kendi idam sahnesi... 
     Çar'ın baskı döneminde, arkadaşlarıyla bir sohbet grubu kurmuştu. Yakalandı. 28 yaşında idam isteğiyle yargılandı. 
     Mahkemenin sonucunu beklediği gece hücresinden alındı. Ölüm kararı yüzüne karşı okundu. Papaz günah çıkarttırdı. Gözleri kapalı olarak bir direğe bağlanıp, müfreze karşısına geçirildi. 
     "Ateş" emrini beklerken gerçek karar bildirildi kendisine... 
     Aslında mahkeme 8 yıl hapis vermiş, Çar bunu 4 yıla indirmişti ama ona ders olsun diye böyle bir gösteri planlanmıştı. 
     Böylece "ölüm"le tanıştı oysa bu sefil oyunda asıl keşfettiği şey, "yaşam"dı. 
     Stefan Zweig'a göre 4 yıl sonra yaralı parmaklarından zincirleri çıkardıkları zaman sağlığı bozulmuş, şöhreti uçup gitmişti, ama kırık dökük bedeninden her zamankinden daha parlak fışkıran tek bir şey vardı 
     Yaşama sevinci... 
     Durumu en iyi anlatan cümle Nietzsche'nindir 
     "Hayatı kaybetmenin kıyısına yaklaşanlar, onu daha iyi tanırlar". 
     
     
     Evet, gemimiz su alıyor 
     Daha iki ay evvel, mutluluk diyarına doğru pupa yelken yol aldığını düşündüğümüz o emektar vapurun gürültüyle batmakta olduğuna inanıyoruz şimdi... 
     Halbuki iki ay evvelki sevinç dalgası kadar bugünkü kasvet tufanı da aldatıcı... 
     Yegane gerçek şu 
     Bu gemi su alıyor. 
     Batmamak için de yenilenmek durumunda... 
     Bu gerçeği görebilmek, maziyle yüzleşebilmek, sahip olduklarımızın kıymetini anlayabilmek için bugünkü acıları çekmemiz gerekiyordu. 
     Zamanla o sancılar olgunlaştıracak bizi... acının bilgeliği, gözümüzdeki mili çekip alacak. 
     Göreceğiz ki çare, kafileler halinde suya atlamak değil, gemiyi baştan aşağı yenilemektir. 
     Umutsuzluk her yanı kuşattığında, umudun vakti gelmiş demektir. 
     
     
     
     Sözü yeniden Nitzsche'ye bırakalım 
     "Bilginin her türü ıstıraptan gelir. Sefahat, duraklamak ve geriye bakmamak eğilimindedir, oysa acı hep nedenleri sorar. İnsan ağrılarda incelir. Sürekli kurcalayan, törpüleyen acı, ruhun toprağını altüst eder. Yeni düşünce meyveleri için gerekli havalandırmayı sağlayan da bu altüst oluştur". 
     
     
     Keşke kalemim yaralarınıza ümidin merhemini sürebilecek kadar güçlü olsa... 
     Keşke şu 20 - 30 satır, dağıtabilse bezginliğinizi sözcüklerim dertlerinizden azat edebilse sizi... 
     Bu yazı, bunları yapamasa da şunu söyleyebilir 
     Artık finali gördük infaz mangasının önünden döndük. 
     Şimdi hayatı daha iyi tanıyoruz. Ona, yeni doğmuş bir bebeğin memeye sarıldığı andaki kadar tutkuyla sarılabiliriz yeniden... 
     2011 yılı geldiğinde geriye dönüp şöyle diyeceğiz 
     "Yıl 2001'di, hiç unutmam acılarımız o yıl başlamıştı. Her şeyin bittiğini sanıyorduk. Meğer kurtuluşun başladığı tarihmiş. 
     Acılarımızdan feyz alarak, onlarla kanatlanarak silkindik suskunluğumuzdan... Ayakta durmaya mecali kalmamış köhne bir sistemi değiştirmeye o yıl başladık. Yaralı parmaklarımızdan zincirleri çıkardıklarında yaşama sevincimizi hala kaybetmemiştik. 
     O sayede kederimizin üstesinden geldik. Ve kaderimizi yendik". 
     
     





Tasarruf .. 


Hortuma perde 


'Şov yapmayın' 


Sit alanı Ecevit 


Dibe vurmadan düzelmez mi .. 


Bıçak dayanmadan 


Acının kanatları 


Hep aynı terane 


Herkes bekliyor... 


THY için şimdi 


Ek kaynak 


Dolar, halkı depresyona soktu 


Yanlış anlamayalım 


Ankara krizin boyutunu’ anlayamıyor 


</TEXT>
</DOC>
