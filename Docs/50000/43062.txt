<DOC>
<DOCNO> 43062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur02.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem dede ilk defa yıllık iznini kullanıyor 
</HEADLINE>
<TEXT>

     Marmara Depremi'nin ardından halkın bilinçlenmesi için yaptığı çalışmalarla taktir toplayan ve çocuklar tarafından ''Deprem Dede'' diye anılan Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, 21 yıllık meslek hayatında ilk kez yıllık izin kullanıyor. 
     Prof. Dr. Işıkara, bu yıl meslek hayatında bir ilke imza atarak, yıllık izne çıktı. Çalışma arkadaşları tarafından mesleğine duyduğu sevgi ve disiplini ile tanınan Prof. Dr. Işıkara, 17 Ağustos Depremi'nin ardından ''deprem gerçeğinin'' kabul edilmesi ve depreme hazır olunması gerektiği yönünde yaptığı çalışmalarla halkın ve özellikle de çocukların büyük sevgisini kazandı. 
     Konuşmalarında depremlerin yol açabileceği can ve mal kaybının en aza inmesi için halkın bilinçlenmesi gerektiğine dikkati çeken Prof. Dr. Işıkara, yaşadığı sağlık problemlerine karşın, 21 yıllık meslek hayatında bugüne kadar hiç izin kullanmayarak, çalışmalarına aralıksız devam etti. Prof. Dr. Işıkara, belki de ''rekor'' olarak nitelendirilebilecek bu duruma, 14 gün süreyle izne çıkarak son verdi. Işıkara'nın yerine Kandilli Rasathanesi ve Deprem Araştırma Enstitüsü Müdürlüğü görevine vekalet eden Prof. Dr. Balamir Üçer, çocukların ''Deprem Dedesi''nin işini ve görevini çok seven biri olduğunu, bu yüzden de sağlık problemleri yaşadığı dönemlerde dahi işinden kopamadığını anlattı. 
     Çalışma arkadaşları olarak, Prof. Dr. Işıkara'ya, ilk kez çıktığı yıllık izninde tam anlamıyla dinlenmesini tavsiye ettiklerini belirten Prof. Dr. Üçer, ''Yanılmıyorsam izninde Mersin'deki akrabalarını ziyarete gidecekti. Ama eminim orada da boş durmuyor, bazı çalışmalarda bulunuyordur'' dedi. Herkesin kolaylıkla ulaşabildiği Prof. Dr. Işıkara, 17 Ağustos depreminden sonra gece gündüz açık tuttuğu cep telefonunu da arkadaşlarının tavsiyesine uyarak ilk kez kapattı. Işıkara'nın zaman zaman sekreterini arayarak yerini bildirdiği ve Enstitü'nün çalışmaları hakkında bilgi aldığı da öğrenildi. 







</TEXT>
</DOC>
