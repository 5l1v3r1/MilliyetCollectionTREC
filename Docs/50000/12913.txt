<DOC>
<DOCNO> 12913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/dunya/adun.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı vahşet 
</HEADLINE>
<TEXT>

Rusya’nın Çeçenistan’a komşu bölgelerinde peşpeşe üç bomba patladı 20 ölü, 100 yaralı var. Moskova Çeçenleri sorumlu tutuyor 
     CENK BAŞLAMIŞ Moskova 

     Rusya’nın Çeçenistan’a komşu bölgelerinde dün peşpeşe meydana gelen üç bombalı saldırıda 20 kişi öldü, 100’e yakın kişi yaralandı. 
     Kremlin, Devlet Başkanı Vladimir Putin’in iktidara gelmesinin birinci yıldönümü öncesi düzenlenen saldırılardan, bahar aylarının yaklaşmasıyla dağlardan inmeye başlayan Çeçen direnişçileri sorumlu tuttu. Ancak, Çeçenistan Başkanı Aslan Mashadov eylemlerle ilgileri bulunmadığı açıkladı. Üç eylemde de araçlara yerleştirilen bombalar patladı. Rusya’da uzun süredir ilk kez koordineli bombalama eylemleri düzenleniyor. 
     
Birkaç dakika arayla...      İlk patlama, Kafkasya’daki Stavropol bölgesinde bulunan Yessentuki kasabası karakolu yakınında meydana geldi. Bir araca yerleştirilen bombanın patlaması sonucu üçü ağır 12 kişi yaralandı. Bir kaç dakika sonra, Mineralnıy Vodı kasabasındaki pazar yeri şiddetli bir patlamayla sarsıldı. Yine bir arabaya yerleştirilen bombanın patlaması sonucu 18 kişi öldü, 22’si ağır 86 kişi yaralandı. Son patlama ise, yine bir kaç dakika sonra, Stavropol’ün güneyindeki Karaçay - Çerkez’de meydana geldi ve iki güvenlik görevlisi öldü. 
     
Kremlin’de acil toplantı      Patlamalar üzerine Devlet Başkanı Putin, Kremlin’de bütün üst düzey yetkililerin katıldığı acil bir toplantı düzenledi. Putin, Federal Güvenlik Servisi Başkanı Nikolay Patruşev’in hemen bölgeye gitmesini istedi. 
     Kremlin sözcüsü Sergey Yastrjembski, saldırılardan Çeçen direnişçileri sorumlu tutarken, bir kişinin gözaltına alındığını açıkladı. Rus gizli servisi yetkilileri de, patlamaların bahar aylarının gelmesiyle güç gösterisine girişen Çeçen direnişçiler tarafından düzenlendiğini söyledi. Çeçen lider Mashadov eylemlerle ilgileri bulunmadığını açıklarken, saldırıları üstlenen olmadı. 
     


 DÜNYA 













</TEXT>
</DOC>
