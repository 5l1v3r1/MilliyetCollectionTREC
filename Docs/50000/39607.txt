<DOC>
<DOCNO> 39607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/guncel/gun08.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar geç açılmalı mı 
</HEADLINE>
<TEXT>

ÇAPRAZ ATEŞ 
     BURCUM DEVREZ 

     Yeni eğitim öğretim yılının başlamasına kısa süre kala, "Tatil uzatılmalı mı " tartışması başladı. "Okullar geç açılmalı" diyen veliler, öğretmen atamalarının henüz yapılmadığını belirterek, öğrencilerin okulların kapanmasından sonra da eğitim maratonuna devam etmelerine dikkat çekti. Okulların belirlenen tarihte açılmasını isteyen eğitimcilerse, "Eğitim Öğretim Yılı Takvimi Yönetmeliği’ne göre, ülkemizde eğitim süresi bir yıl içinde 190 iş günü. Oysa pek çok ülkede bu süre 210 günün üzerinde" dedi. İşte tarafların görüşleri 
     
     Alaaddin Dinçer Eğitim - Sen 
Zamanında açılmalı      Okullar geç açılırsa, kapanış tarihleri de ertelenecek. Eğitim öğretim süremiz zaten çok az. Bunu daha da aşağı çekmeyi savunmak mümkün değil. Okulların geç açılmasından yana değilim. Okullar, zamanında açılmalıdır. Belirlenen sürede de eğitim öğretimini sürdürerek kapanmalıdır. Doğru dürüst eğitim yapılamıyor bile. Bir de geç açılırsa, eğitim süresi açısından 20 - 30 gün kayıp yaşanır. Öğretmen atamalarının da bu kadar gecikeceğini düşünmüyorum. 
     
     Kemal Gözükara Ar - El Koleji 
Açılış ertelenmemeli      Okulların açılış tarihinin ertelenmesine karşıyız. Eğitim özveri isteyen bir iştir. Açılış tarihinin ekim ayına sarkması tüm müfredatı etkiler. Tatil süresi, zaten dünyanın hiçbir yerinde ülkemizde olduğu kadar uzun değil. Eğitim kurumları, mevcut eğitim döneminde bile dersleri yetiştirmekte zorlanıyor. Bir de gecikme olursa, kalite iyice düşebilir. Öğretmen atamalarının gecikmesi sorun yaratabilir. Ancak, bazı dersler boş geçse de öğrenciler diğer derslerde geri kalmayacaklar. 
     
     Özcan Sağlamoğlu Veli 
Tatil yapamadılar      Okulların geç açılmasından yanayım. Çünkü sıcaklar, çocukların ders çalışmalarında ciddi bir etken. Üstelik öğretmen kadrosunun eksik olmasıyla nedeniyle, çocukların birçok dersi boş geçecek. Ayrıca, öğrenciler sınav sonuçlarını beklerken tatil bile yapamadı. Hiçbir şey oturmadan okulları açmak, bu çocukları yarı yolda bırakmak olur. Maddi açıdan da zorlanıyoruz. Ön kayıt için ayrı ücret, asıl kayıt için ayrı ücret ödüyoruz. 
     
     Beyhan Atalar Veli 
Eksiklikler var      Öğretmen kadroları eksik, okulların inşaatları tamamlanmadı, en azından yirmi gün daha uzatmaları gerekir. Süper liselerden de haber beklediğimiz için durumdan kötü etkilendik. Sıcakların daha da bastıracağı söyleniyor. Öğrencilerin sıcaklarda iyi verim alacaklarını zannetmiyorum. Zaten ilk iki hafta sistem oturmadığı için öğrencilerin adaptasyonu zor oluyor. Daha geç açılması, öğrenciler ve bizler açısından daha iyi olacak. 
     
     Selma Portal Veli 
Sıcaktan bayılıyoruz      Çocuklar, okul formalarıyla sıcaktan bayılıyor. Sıcakların daha da artacağı söyleniyor. Tatilin uzatılması en mantıklı karar olur. Öğrencilerin verimini düşürmek için ellerinden geleni yapıyorlar. Kayıtlar dahi doğru düzgün yapılmıyor. Ön kayıt için bir sürü masraf yapıyoruz, öte yandan diğer okullardan da haber beklediğimiz için ekonomik yönden etkileniyoruz. Boş geçen dersler öğrencileri sıkıyor. 
     



 GÜNCEL 


















</TEXT>
</DOC>
