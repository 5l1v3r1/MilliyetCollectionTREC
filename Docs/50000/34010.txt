<DOC>
<DOCNO> 34010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur08.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar, Murat Demirel ile birlikte yargılanacak 
</HEADLINE>
<TEXT>

     Eski bakan ve işadamı Cavit Çağlar hakkında Egebank soruşturması kapsamında açılan dava, Egebank ana davasıyla birleştirildi. 
     İstanbul 1 No'lu DGM'deki ilk duruşmaya, başka suçlardan dolayı Kartal Özel Tip Kapalı Cezaevi'nde tutuklu bulunan Cavit Çağlar, raporlu olduğu için katılmadı. 
     Mahkeme heyeti, aralarında fiili ve hukuki irtibat bulunduğu gerekçesiyle Çağlar hakkındaki dosyanın, yine aynı mahkemede görülen ve Egebank'ın eski sahibi Yahya Murat Demirel'in de aralarında bulunduğu 36 sanıklı ana davayla birleştirilmesini kararlaştırdı. 
     İstanbul DGM Cumhuriyet Savcısı Ercan Cengiz tarafından hazırlanan 5 sayfalık iddianamede, Cavit Çağlar'ın, Tasarruf Mevduatı Sigorta Fonu'na devrinden önce Egebank'tan 7 milyon 400 bin dolar kredi aldığı, ancak bunun geri ödemesini ilk aşamada banka yerine bankanın eski sahibi Yahya Murat Demirel'e yaptığı belirtiliyor. 
     Çağlar'ın, banka yönetiminin şikayetçi olmasının ardından borcunun 3 milyon 900 bin dolarını bankaya geri ödediği, kalan miktarın da takside bağlandığı kaydedilen iddianamede, sanığın ''Cürüm işlemek amacıyla oluşturulan teşekküle yardım ve yataklık etmek'' ile ''Dolandırıcılık'' suçlarından dolayı 2 yıl 6 ay ile 6 yıl arasında ağır hapis cezasına çarptırılması isteniyor. 
     
     







</TEXT>
</DOC>
