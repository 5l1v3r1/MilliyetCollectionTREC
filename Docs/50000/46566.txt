<DOC>
<DOCNO> 46566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur15.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen Afganlar için Beyazıt'ta cenaze namazı kılındı, slogan atıldı 
</HEADLINE>
<TEXT>

     Beyazıt ve Sultanahmet camilerinden çıkan gruplar, Afganistan'da ölenler için gıyabi cenaze namazı kıldı ve ABD aleyhinde sloganlar attı. 
     Beyazıt'ta dağılmak istemeyen gruba polis müdahale etti. Müdahale sonucu çok sayıda kişi gözlem altına alındı. 
     Beyazıt Camii'nde Cuma Namazı'ndan çıkan kalabalık bir grup, sloganlar atarak meydanda toplanmaya başladı. 
     Büyük bir çember oluşturan ve Suudi terörist Ladin lehinde, ABD ve yurtdışına asker gönderme konusunda hükümete yetki veren kararı protesto eden sloganlar atan grup, ABD ve İsrail bayraklarını da yaktı. 
     Daha sonra Afganistan'da ölenler için cenaze namazı kılarak dua eden gruba, polis dağılmaları yönünde uyarıda bulundu. Dağılmamakta direnen gruba, emniyet kuvvetleri tarafından gaz bombası da atılarak müdahalede bulundu. 
     Müdahale sırasında çok sayıda kişi gözlem altına alınırken, ikiye bölünen grubun biri Laleli, diğeri de Kapalıçarşı istikametine doğru slogan atarak yürümeye başladı. 
     Laleli yönüne doğru gidenler kendilerini takip eden polis tarafından tamamen dağıtılırken, Çemberlitaş'a kadar gelerek burada slogan atmaya çalışan diğer grup da etkisiz hale getirildi. 
     Gözlem altına alınan göstericiler polis otobüsleriyle Emniyet Müdürlüğü'ne götürülürken, müdahale sırasında atılan gaz bombasından göstericilerin yanı sıra bazı polis ve gazeteciler de etkilendi. 
     Cuma Namazı öncesi ve sonrasında toplam 58 kişinin gözlem altına alındığı öğrenildi. 
     Ayrıca, Beyazıt Camii'nden Cuma Namazı'ndan çıkış sırasında polis ekipleri avludan meydana açılan kapıyı kapatarak, gıyabi cenazı namazının kılınmasını takiben içeridekilerle dışarıdakilerin birbirine katılımını önledi. 
     
     Sultanahmet'te tek gösteri 

     Bu arada Sultanahmet Camii'nden çıkan küçük bir grup da, ABD'nin Afganistan'a yönelik askeri harekatını protesto etti. 
     Burada çeşitli sloganlar atarak Afganistan'da ölenler için gıyabi cenazı namazı kılan göstericiler, daha sonra olaysız dağıldılar. 
     






</TEXT>
</DOC>
