<DOC>
<DOCNO> 47467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/yguven.html </URL>
<DATE> 2001/10/18/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Yalnız adam 
</HEADLINE>
<TEXT>

     Yalnızlığın en acısı kalabalıkta yaşanan olsa gerek... 
     En iyi örnek Mustafa Denizli... 
     Hoca artık öyle bir duruma geldi ki, birlikte program yaptığı kadim dostları bile, arkasından sallamakta beis görmüyorlar. 
     Konuşurken yüzüne gülüp çanak sorularla kalbini kazanmaya çalışanlar, saatlerini, sütunlarını "anti" Denizli argümanlarla dolduruyorlar. 
     Elbette Mustafa Hoca’nın da büyük katkısı var bu olaya... 
     Takımla oynaya oynaya, öyle bir platforma taşıdı ki "futbolcu tercih yetkisini", herkes girene de çıkana da karışma hakkı buluyor kendisinde. 
     Yeni bir futbolcuyu yoktan var edip kadroya alsa, soracaklar, "neredeydi bugüne kadar" diye. 
     Kimi, şansına takmış .. 
     Kendi adına, "aklından şikayet edip şansını beğenen" bir insana rastlanmamış olsa da, Denizli için tersini ima ediyor bazıları... 
     Gözden kaçan, "risk" denilen tatlı çılgınlığın, aslında "kudretin sınavı" olması... Ve Denizli’nin bundan çok hoşlanması. 
     Ne olursa olsun, Denizli, yeni ve gerçek bir zafere kadar yalnızdır artık... 
     Bakalım nasıl dayanacak 
     Yahya Kemal Beyatlı’ya bakılırsa, kolay olmayacak 
     "Yalnızlığın azabı her işkenceden beter, 
     Yalnız bu baskı, insanı tahrib için yeter". 
     
     Mustafa Denizli’ye 
     "Düşmanın en kuvvetlisi içimizdedir". 
     Hz. Muhammed 

Ne Mutlu Çelik’e      Mutlu Çelik, Beşiktaş - Kocaeli maçında düdüğü çalıp soyunma odasına girdiğinde, hayret etmiştik... 
     Tamam... Yönetmelikler, ahlak, medeniyet kimsenin kimseye küfür etmesine müsade etmiyordu ama, bu bir olgu idi... 
     Şimdi bir hakem çıkmış, yönetmelikleri uyguluyordu ve "bize göre" büyük bir olasılıkla şov yapıyordu. 
     Gerisi gelmezdi bu işin 
     Ve gelmedi... Çünkü hiçbir hakemin maçı durdurmasını gerektirecek "organize" küfür olmadı Lig’de... 
     Belki vahiy inmiştir, belki ekonomik kriz nefesleri kesmiştir, belki de savaştandır... Orasını bilemem. 
     Ama benim bildiğim bir şey var. O da, kısa bir süre önce Mutlu Çelik’e "şov yapıyor" diyenler, dönüp ondan özür dilemeliler. 
     "Heykelini dikeriz" diye dalga geçenlere gelince... Onlar sadece Mutlu Çelik’in onda biri kadar cesaretle küfürün karşısında dikilsinler yeter. 
     
Galatasaray - Nantes      Ne maçtı ama... 
     Havuz problemi gibi... 
     Kilit kilit üstüne... 
     Satranç taşları canlanmış sanki. 
     Doksan dakika hücum pres konçertosunu tek nota kaçırmadan çalan bir Galatasaray... Aynı kusursuzlukta Fransızlar... 
     Bu maçın kahramanı bence Lucescu’ydu... 
     Nereden mi anladım .. 
     Sergen söyledi 
     "Tam hocamızın anlattığı gibi bir maç oldu"... 
     Rumen Hoca, soyunma odasında anlatmış yaşanacakları. 
     Şimdi sıra medyada... 
     TV oturumlarında nasıl ağdalarız bu maçı ama... 
     
İade - i itibar      Fenerbahçeliliğinden kimsenin şüphe etmediği Aykut’a, yarım düzine yıldan sonra gönderilen "iade - i itibar" mektubu, Ali Şen’in TV 8’deki cümlelerinin arasında gizliydi. 
     "Onu Fenerbahçe’den ben göndermiştim ama, bu kadar iyi bir antrenör olduğunu bilmiyordum doğrusu"... 
     İşte başarının önüne geçilmez getirilerinden biri de bu. Kişisel antipatiler bile bir kenara bırakılıp, şapka çıkarılıyor artık Aykut Hoca’ya... 
     Aslında Ali Şen’in "büyük başkan" olmasının sırrı da burada ya... 
     
Paradoks      Ahmet Hamoğlu’nun canlı yayında söyledikleri, subjektif tespitler değilse eğer, Beşiktaş’taki tüm olumsuzlukların tek adresi var Serdar Bilgili... 
     Yönetim Kurulundaki yönetici öyle dedi. 
     Başkanlık sisteminin işleyişine göre, ya Bilgili’ye katılacakmışsın, ya da Hamoğlu gibi kenara çekilecekmişsin. "Ayakta kalmak isteyen söğüt ağacı gibi", fırtına ile rekabete girmeyecekmişsin. 
     Başkan, başka bir kanalda Hamoğlu’na yanıt verdi 
     "Bunlar hep fazla demokrasiden oluyor"... 
     Gel de çık işin içinden... 
     Başkan ve Yönetim Kurulu’nun bir üyesi, böyle elektronik posta ile mektuplaştığında takımdaki paradokslar da anlam kazanıyor. 
     Kendi transferlerini "işe yaramaz" ilan eden teknik direktörü gibi "tali" konular saçma geliyor insana. 
     Hele Başkan’ın "muhalefetin marifetiyle kulüpte bölünme var" göndermesi çok komik. 
     Muhalefeti boş verin, yönetime bakın. 
     
Sinir sarışın      Sporcunun "tuhaflıkları", ister aşırı motivasyondan, ister enerji ve güven patlamasından kaynaklansın, sonuçtan geriye bakarak değerlendiriliyor çoğunlukla 
     Başarı ile bir paralele oturmayan "ilginç" tavır, sırıtıp göze batmaktan ve ilk eleştirilecekler listesinde birinci olmaktan başka işe yaramıyor. 
     Galatasaraylı Ümit Karan’ın "kolleston sarışınlığı" gibi... 
     Rakip ceza sahasında pek işe yaramayan Ümit Karan’a kızanlar hırslarını boyalı saçlarından aldılar. 
     "Saç sakal boyatmakla futbolcu olunmuyor". 
     Doğru... Ama nasıl ki, ak saçlar aklın işareti değilse, boyalı saçları da zıpırlığın belgesi olarak almamak gerek, değil mi 
     Hem Galatasaray’da "kıllı" hadiseler bir tane değil. 
     Niye kimse Hasan Şaş’a kafasını paskalya yumurtasına çevirdiği için sitem etmiyor... Saça kızılıyorsa eğer, enseyi nadasa bırakıp tepeye saç ektiren Suat ilk sırayı almalı ama, ona da bozuk atan yok. Çünkü futbolunu oynuyor... 
     Buradan çıkan sonuç şu, saçın rengi ve şekli aslında futbol oynamaya engel değil. 
     Ümit Karan’da sinire dokunan, kaleye yollayamadığı goller. 
     Bize gelince bizim için düzgün adamlar, sadece bizim gibi düşünenler. 
     
Sporda tasarruf      70 trilyonla bağlanan Gençlik ve Spor Genel Müdürülüğü bütçesi, Maliye’nin jestiyle 86 trilyona çıkmış ve buna en büyük neden Teşkilat’ın "tasarruf" kurallarına özenle uymasıymış. 
     Bu daha başlangıç... 
     2002 spor bütçesi büyük bir olasılıkla "fazla" verecek görürsünüz. 
     Hem tasarrufa da gerek kalmayacak, çünkü ekonomik krizle eriyen Anadolu sporu, seneye tükenecek. 
     "Şu okullar olmasa ne rahat ederdik" demişti bir zamanlar bir Milli Eğitim Bakanı... Nasip, Gençlik ve Spor Genel Müdürlüğü’neymiş. 
     
Fevzi      Beşiktaş kalecisi Fevzi’ye reva görülenlere ne demeli .. 
     Çocuğu bir an önce kovabilmek için banka hesapları bile gündeme getirildi. 
     Ne ailevi problemleri kaldı, ne ödeyemeyeceği borçları... 
     Neden .. Çünkü Daum onu istemiyordu. 
     Teknik direktör Daum marifetiyle gelen 68 kuşağından kaleci Kjaer, fos çıkarken Fevzi, Daum’u ve yönetimi en kritik maçlardan kurtarıyor. 
     Ve yöneticiler çıkıp açıklama yapıyor 
     "Fevzi çok iyi bir kaleci ama altındaki çocuklar tecrübesiz" 
     Ama şu söylenmiyor alınacak kaleci Fevzi’ye yedek mi geliyor, yerine mi .. 
     Bunları kimse yemiyor .. 
     Evet... Sizin yönteminiz, "vahşi kapitalizm kurallarını futbola da uygulamak ve tüm kulüp - futbolcu ilişkilerini paraya dayandırmak" olabilir. 
     Ama bunun için bile, en azından yeterli sermayeye sahip olmak gerekir. 
     Al daha iyisini, yolla Fevzi’yi... Kimse ağzını açamaz. 
     Kovmaya çalışırken duygusal, yönteme gelince parasal... 
     Allahın sopası yok, Fevzi de çıkar, maçı alır... 
     Ben yerinizde olsam Fevzi’yi Fulya’ya sokmam... 
     İşe yaramayacağından değil, yüzüne bakmaya utanacağımdan... 
     
     



 SPOR 
























</TEXT>
</DOC>
