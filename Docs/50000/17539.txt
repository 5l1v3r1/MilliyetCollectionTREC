<DOC>
<DOCNO> 17539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sontur01.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkollü sürücü nöbet tutan polise çarparak öldürdü 
</HEADLINE>
<TEXT>

     Sarıyer'de alkollü sürücünün kullandığı otomobil, nöbet tutan bir polise çarparak ölümüne neden oldu. 
     Sahil yolu üzerinden İstinye yönüne gitmekte olan Murat Lay'ın kullandığı 34 GEH 96 plakalı otomobil, Baltalimanı Polis Moral Eğitim Merkezi önüne geldiği sırada, aşırı hız ve sürücünün alkollü olması nedeniyle önce yol kenarındaki otobüs durağına çarptı. 
     Hızını alamayan otomobil, Polis Moral Eğitim Merkezi önünde nöbet tutan polis memuru Ali Alkan'a çarptıktan sonra durabildi. Kazada ağır yaralanan ve Baltalimanı Kemik Hastalıkları Hastanesi'ne kaldırılan Alkan, ilk müdahalenin ardından sevk edildiği İstinye Devlet Hastanesi'nde yapılan tüm müdahalelere rağmen kurtarılamadı. Polis yetkilileri, sürücü Murat Lay'ın gözlem altına alındığını belirterek, kazayla ilgili soruşturmanın sürdürüldüğünü bildirdiler. 



</TEXT>
</DOC>
