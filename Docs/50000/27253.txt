<DOC>
<DOCNO> 27253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/guncel/gun04.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonuçlar temmuzda 
</HEADLINE>
<TEXT>

Adaylar 1-10 Ağustos tarihleri arasında tercihlerini yaparak, belgelerini lise ve dengi okul müdürlüklerine veya ÖSYM'ye teslim edecekler 
     SİBEL KAHRAMAN İstanbul 

     Yaklaşık 1.5 milyon adayın katılacağı Öğrenci Seçme Sınavı ÖSS bugün yapılıyor. Türkiye ve KKTC'deki 145 merkez, 5 bin 226 bina, 76 bin 405 salonda gerçekleştirilecek sınavda, en önemli değişiklik, başörtüsü yasağı olacak. ÖSS'ye başvurularda, başörtülü fotoğrafların kullanımı yasaklanırken, başörtülü adaylar sınav salonlarına alınmayacak. 
     Saat 09.30'da başlayacak ve üç saat sürecek sınavda, adaylar sözel ve sayısal bölümden oluşan testlere yanıt verecekler. ÖSS sonucunda örgün lisans ve ön lisans programlarına 319 bin 644 aday yerleştirilecek. 
     Sınav sonuçları temmuz ayının son haftası içinde duyurulacak. Adaylar sonuçları, "Sınav Sonuç Gazetesi", 900'lü telefon hatları ve internet aracılığıyla öğrenebilecekler. Temmuzun son haftasından itibaren adaylara 2001 - ÖSS Sınav Sonuç Belgesi gönderilmeye başlanacak. 
     
     Tercih maratonu 
     Adaylar 1 - 10 Ağustos tarihleri arasında tercihlerini yaparak belgelerini, lise ve dengi okul müdürlüklerine veya ÖSYM'ye teslim edecekler. 
     Her dört puan türünde de 105'in altında ÖSS puanı alan adayların tercih hakkı olmayacak. ÖSS puanları 105.000 - 119.999 arasında bulunan adaylar yalnız meslek yüksekokulları ve açıköğretim programlarından tercih yapabilecekler. 
     
     120 puan alan tercih yapacak 
     ÖSS puanları 120 ve daha fazla olan adaylar lisans, ön lisans ve açıköğretim programlarından tercih yapabilecekler. Bir tablodan tercih yapma hakkı olan adaylar en çok 18, iki tablodan tercih yapma hakkı olan adaylar ise bu tabloların birinden 18'i geçmemek üzere toplam 24 tercih yapabilecekler. 
     
     YDS 24 Haziran’da 
     Yabancı dil ve edebiyat, bu dillerin öğretmenlik programları ve turist rehberliği ile ilgili yükseköğretim programlarına girmek isteyen adaylar 24 Haziran’da yapılacak Yabancı Dil Sınavı'na girecekler. YDS Almanca, Fransızca ve İngilizce olmak üzere üç dilde yapılacak. Bu testlerde kelime bilgisi ve dil bilgisi Türkçe'den yabancı dile, yabancı dilden Türkçe'ye çeviri ve okuduğunu anlama ile ilgili sorular bulunacak. 
     40 merkez ile Lefkoşa'da yapılacak sınav 150 dakika sürecek. Dil puanı ile öğrenci alan lisans programlarını tercihleri arasında gösterebilmek için adayların ÖSS - DİL puanlarının 120.000 veya daha fazla olması gerekiyor. 
     
     Sınav süresince KORNA YASAK 
     Öğrenci Seçme Sınavı sırasında öğrencilerin klakson sesleriyle rahatsız edilmesini önlemek amacıyla, Kayseri'de bir dizi önlem alındı. 
     İl Emniyet Müdürlüğü, öğrencilerin gürültüden rahatsız olabileceklerini göz önüne alarak, sınav boyunca cadde ve arterlerde 19 ayrı trafik ekibini görevlendirdi. 
     Yetkililer, klakson çalan sürücülerin uyarılacağını, ikinci kez aynı eylemde bulunmaları durumunda 13 milyon 200 bin lira para cezası verileceğini, üçüncü kez tekrarlandığında araçlarının trafikten men edileceğini bildirdiler. 
     



 GÜNCEL 























</TEXT>
</DOC>
