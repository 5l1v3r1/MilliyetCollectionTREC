<DOC>
<DOCNO> 27994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/spor/spo04.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'a suç duyurusu 
</HEADLINE>
<TEXT>

Trabzonspor ile eski başkan arasındaki hukuk savaşı alevlendi. Yönetim kurulu, 4 trilyonluk icra takibi başlattı, usulsüz işlemler için de şikayette bulunma kararı aldı 
     Temlik kavgası 
     BORDO - Mavili kulüpte yönetim ile Onursal Başkan Mehmet Ali Yılmaz arasındaki mahkeme savaşı ve temlik mücadelesi yeniden kızıştı. Yönetim, Yılmaz’a 4 trilyon liralık icra takibi başlatırken, 20 milyon 402 bin dolarlık temlik takibinin durdurulması amacıyla da mahkemeye başvurma kararı aldı. Yönetim, ayrıca Yılmaz ve dönemin yöneticileri hakkında suç duyurusunda bulunacak. Mahkemenin ardından hukuki mücadelenin sona ereceği, Disiplin Kurulu sürecinin başlayacağı bildirildi. 
     
     Yönetim kızgın 
     YILMAZ’ın 30 milyon doları aşan icra takibi davaları düşmüş, 4 trilyonluk tazminata mahkum olmuştu. Ancak eski başkanın, federasyondaki gelirlere koydurduğu 20 milyon 402 bin dolarlık temliki geri çekmemesi yönetimi kızdırdı. Hukuk İşleri Sorumlusu Yusuf Reha Alp, 4 trilyon liranın tahsili için icra takibi başlattıklarını, temliğin kaldırılması amacıyla da dernekler kanununa aykırı karar alma ve sahte imzalarla işlem yapmaktan suç duyurusunda bulunacaklarını açıkladı. 
     
     Cafer’de U’ dönüşü 
     TRABZONSPOR Başkanı Özkan Sümer, dünkü basın toplantısında gündemdeki konular ve transfer çalışmalarıyla ilgili bilgi verdi. Yönetimle el sıkışan, ancak disiplinsiz davranışları gerekçesiyle gelen tepkiler üzerine transferi dondurulan Cafer için yeniden harekete geçeceklerini belirten Sümer, "Sanırım gelecek hafta anlaşacağız. Faydalı olacağını düşünüyoruz" dedi. 
     SERGEN’le ilgilenmediklerini vurgulayan Sümer, "Kapılarımız ona kapandı" ifadesini kullandı. Beşiktaş’ın talip olduğu Tamer’i takasla vermeyi düşünmediklerini açıklayan Sümer, Belçikalı Hoefkens’in transferinin ise belirsizliğini koruduğunu söyledi. Başkan Sümer, "Ailevi sorunları var. Bu transfer gerçekleşmezse, yerine yine yabancı almaya çalışacağız" açıklamasını yaptı. 
     



 SPOR 

























</TEXT>
</DOC>
