<DOC>
<DOCNO> 30714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sonspo13.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Celal Doğan'a çok sert tepki 
</HEADLINE>
<TEXT>

     Fenerbahçe Kulübü, Hakan Bayraktar'ın transferi konusunda sarı-lacivertli kulüp hakkında açıklamalar yapan Gaziantepspor Kulübü Başkanı Celal Doğan'a tepki gösterdi. 
     Fenerbahçe Kulübü adına yapılan yazılı açıklamada, ''Celal Doğan kendi beceriksizliğini örtmek için Fenerbahçe Kulübü ile Gaziantep halkını karşı karşıya getirmeye çalışmaktadır'' denildi. 
     Açıklamada, Gaziantepspor'dan transfer etmek istedikleri Hakan Bayraktar için 1 milyon 500 bin dolar ödeme yapacaklarını belirtmelerine rağmen, olumlu bir cevap alınamadığı ifade edilerek, ''Bu transferdeki ödemeyi bugünkü kurdan yapacağımızı Celal Doğan'a bildirmiştik. Sayın Doğan, Kulüpler Birliği toplantısında Digitürk'ün 750 bin liralık kur ayarlamasını kabul etmiştir. Fenerbahçe Kulübü de Hakan için Gaziantepspor Kulübü'ne 750 bin liralık kurdan 2 milyon 500 bin dolar önermiştir. Ancak Celal Doğan bu bedeli de kabul etmeyerek, Gaziantepspor'u zarara uğratmıştır'' denildi. 
     
     'Erhan'ı da vermek istedi' 
     Celal Doğan'ın, Fenerbahçe'nin Erhan Albayrak'ı da almasını istediği kaydedilen açıklamada, bu transferin olmamasından dolayı hiddet gösterisi yaptığını, dolayısıyla da Batista, Hakan Bayraktar ve Erhan Albayrak'ın FIFA kuralları içinde Gaziantepspor'a herhangi bir bedel ödemeden transfer oldukları belirtildi. 
     
     Ahlak ve etik anlayışı 
     Açıklamada Gaziantepspor'dan 2 yıl önce alınan Johnson ve Preko'nun da transferlerine değinilerek, şu görüşlere yer verildi 
     ''Bu transferlerde Johnson için 4, Preko için ise 2 milyon dolar ödenmiştir. Johnson ertesi yıl Celal Doğan tarafından istenmiş, Fenerbahçe de 2 milyon dolar değer biçmiştir. Ancak Celal Doğan tüm kamuoyuna kendi parasıyla bu transferin ancak 500 bin dolar edeceğini belirtmiştir. Sayın Doğan'ın ahlak ve etik anlayışı budur.'' 
     Son olarak açıklamada, Fenerbahçe'nin tamamen FIFA kuralları içerisinde transferlerini yaptığı, bundan sonra da bu kurallar çerçevesinde transfer yapacağı ifade edildi. 






</TEXT>
</DOC>
