<DOC>
<DOCNO> 39943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/spor/ybayatli.html </URL>
<DATE> 2001/09/01/ </DATE>
<TIME>  </TIME>
<AUTHOR> TOGAY BAYATLI  </AUTHOR>
<HEADLINE>
Haydi Türkiye... 
</HEADLINE>
<TEXT>

     Önce Yunanistan ve Türkiye futbol federasyonları arasında EURO 2008 Avrupa Futbol Şampiyonası adaylığı için yapılan iyi niyet anlaşmasını izlerken mutlu olduk. 
     Şimdi iki hükümetin de onayı alınacak ve sonra resmen adaylık ilan edilecek. İnanılması güç tarihi bir yaklaşım bu. İlk kez bu boyutta bir işbirliğine gidiliyor iki ülke arasında... Ana fikir Şenes Erzik’ten geldi. Milliyet konuyu kampanya ile kamuoyuna sundu. İki ülkenin dış işleri bakanları olaya sıcak baktı. Türk - Yunan Dostluk Derneği Başkanı Tarık Şara bunun oluşumu için inatla çalıştı. Ve sonunda Futbol Federasyonu Başkanımız Haluk Ulusoy ve Yunanistan Futbol Federasyonu Başkanı Vassilis Gagatsis bu iyi niyet mektubu ile resmi süreci başlattılar. Başbakan Yardımcısı Mesut Yılmaz’ın yakın ilgisini de unutmamalıyız. Evet, bu iş devletler nezdinde yapılırsa, ciddi bir şekilde yürür. Katkıda bulunan herkesi kutluyoruz. 
     Evet, sıra milli futbol takımımıza geldi. Slovenya ve İsveç ile iki önemli maç oynayacağız. Her ikisini de kazanırsak, o zaman 2002 Dünya Kupası’na kesin katılırız. Puan kaybedersek, rakiplerimizin diğer maçlarının sonucuna göre durumumuz belli olacak. Teknik Direktörümüz Şenol Güneş gibi ben de ümitliyim. Hepimizin böyle olması gerekir. Özellikle İstanbul’da oynanacak İsveç maçında stadı tam anlamıyla doldurmalı ve Milli Takımımız’ın bu tarihi çıkışına destek vermeliyiz. 
     Türkiye, Avrupa çapında büyük bir organizasyona daha imza atacak. Basketbol Federasyonu Başkanı Turgay Demirel ve arkadaşları Avrupa Basketbol Şampiyonası’nı ülkemizde organize ediyorlar. Garanti Bankası sponsor olarak olağanüstü bir reklam çalışması yaptı. Bu şampiyona hem sonuç, hem de prestij açısından ülkemiz için çok önem taşımaktadır. Mükemmel bir organizasyonla tarihsel konukseverliğimiz göstermeliyiz. Basketbol Milli Takımımız da başarılı olmak için her türlü hazırlığı yaptı. Şimdi sıra Türk sporseverlerinde. Öğrendiğimize göre maçların biletlerinin hepsi satılmış. Öyleyse görev seyircilerimizde... 
     Bir başka önemli spor olayı ise Tunus’ta başlayacak. Akdeniz Oyunları yarın pazar start alıyor. Türkiye büyük bir sporcu kafilesi ile oyunlara gidiyor. Akdeniz Oyunları sıralamasında İtalya ve Fransa’nın arkasından üçüncü durumdayız. Bu başarımızı düşürmememiz gerekir. Uluslararası Akdeniz Oyunları Organizasyon Komitesi’ne bağlı Medya Komisyonu Başkanı olarak ben de Tunus’ta olacağım. Tüm sporcularımızdan madalya bekliyoruz. 
     Öyleyse bu 15 gün içinde yaşayacağımız çok önemli spor olayları için "HAYDİ TÜRKİYE" diyelim ve umutla millilerimizin başarılarını bekleyelim. 
     NOT Kültür Bakanımız M.İstemihan Talay, "Türk Kültür Tarihi’nde Spor" adlı Hasan Basri Öngel tarafından yazılan bir kitap gönderdi bana. Okudum ve çok beğendim. Bu tip eserlerin yapılması Türk sporuna büyük katkıda bulunur. 
     



 SPOR 




























</TEXT>
</DOC>
