<DOC>
<DOCNO> 5554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/spor/spo03.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN TEHLİKEDE 
</HEADLINE>
<TEXT>

Okan ve Emre ile anlaşamayan ve iç transferi donduran yönetim ateşle oynadı 
     HALİL ÖZER 

     GALATASARAY yönetimi, Emre ve Okan’la sözleşme imzalamayarak büyük hata yaptı. Erzurumspor maçı öncesinde iç transferin dondurulduğunu açıklayan yönetimin, bu tavrı karşısında sezon sonuna kadar masaya oturmama kararı alan iki yıldız oyuncunun Avrupa’dan bir kulüple anlaşıp, gitmeleri durumunda, Sarı - Kırmızılılar büyük maddi zarara uğrayacaklar. 
     GEÇTİĞİMİZ sezon sonunda Galatasaray’la anlaşamayarak, İnter’e transfer olan Hakan Şükür’ün bonservis sorununu çözemeyen ve İtalyan kulübünden bir kuruş para alamayan yönetimi, sezon sonunda aynı sorunlar bekliyor. Avrupa’nın birçok ünlü kulübünün peşinden koştuğu Emre’nin, tıpkı Hakan Şükür gibi FIFA’lık olacağı tahmin ediliyor. 
     FIFA’nın bu sezon sonunda uygulamaya koyacağı futbolcu transferi konusundaki yeni düzenlemeler nedeniyle Emre’nin bedavaya yakın bir rakama bile gitmesi söz konusu olacak. Sarı - Kırmızılı yönetimin, sözleşme trenini kaçırmış olması yüzünden, Emre ve Okan konusunda nasıl bir önlem alacağı merakla bekleniyor. 
     
HAGİ bugün yolun yarısını solluyor      ERHAN TELLİ 

     GALATASARAY’A 31 yaşında gelen ve "Yaşlı adam" diye eleştirildiği o günlerden sonra adeta taraflı tarafsız herkesin gönlünde taht kuran Hagi bugün 36 yaşına basacak. Yaşamının ikinci baharını Türkiye’de, hem de zaferlerle dolu geçiren Rumen yıldız, sezon sonunda Sarı - Kırmızılı takımdan ayrılacak. Ancak her zaman başarıları ile anımsanacak. 
     

</TEXT>
</DOC>
