<DOC>
<DOCNO> 8731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/son/soneko18.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler zirvesinde sonuç "Kabinede değişiklik yok" 
</HEADLINE>
<TEXT>

     Başbakan Bülent Ecevit, ekonominin dar geçitten geçmekte olduğu bir dönemde hükümet değişikliğinin de seçim ortamı yaratma heveslerinin de Türkiye'ye büyük zarar vereceğini belirterek, hükümetin çalışmalarını uyum içinde sürdürmeye kararlı olduğunu vurguladı. Ecevit, "57. Hükümetin çalışmalarına ülkemizin her zamankinden daha fazla gereksinmesi vardır" dedi. 
     Başbakan Ecevit, yaklaşık 4 saat süren liderler zirvesinin ardından yazılı bir açıklama yaptı. Hükümetin görevden ayrılacağına yönelik olarak bazı çevrelerce yayılan söylentilerin gerçekle ilgisi bulunmadığını kaydeden Ecevit, bakanlar arasında da herhangi bir değişikliğin söz konusu olmadığını ifade etti. Ecevit, kuruluşundan beri enflasyona, terörizme ve her türlü yolsuzluğa karşı kararlı bir mücadele veren ve bir çok reformu gerçekleştiren hükümetin çalışmalarına Türkiye'nin her zamankinden daha büyük gereksinmesi bulunduğunu kaydederek, "Ekonominin dar geçitten geçmekte olduğu bir dönemde hükümet değişikliğiyle seçim ortamı yaratma hevesleri de ülkemize büyük zarar verir. Hükümetimiz çalışmalarını uyum içinde sürdürmeye kararlıdır" diye konuştu. 
     Başbakan Ecevit, ekonomiyi esenliğe çıkaracak önlemlerin de hafta başından itibaren uygulamaya konulacağını ifade etti. 




</TEXT>
</DOC>
