<DOC>
<DOCNO> 42487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sontur08.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, ABD'deki Müslümanlara yapılan saldırılara tepkili... 
</HEADLINE>
<TEXT>

     Başbakan Bülent Ecevit, terörist eylemlerin ardından ABD'deki Müslümanlara karşı girişilen saldırılara tepki göstererek, "Bu gelişmelerden çok kaygılıyım. Dünya bir bütünleşmeye giderken böyle yapay ayrılıkların tahrik edilmesi çok sakıncalı" dedi. 
     İspanya Başbakanı Jose Maria Aznar ile görüşmek üzere İstanbul'a giden Ecevit, Esenboğa Havalimanı'nda gazetecilerin sorularına şu yanıtları verdi 
     Türk istihbaratının Usame Bin Ladin'de kimyasal silah bulunduğu yolunda ABD'ye uyarısı oldu mu 
     Ecevit Bu detayları bilmiyorum. Fakat, MİT ile CIA'nin yakın ilişkileri var. Yalnız CIA ile değil, pek çok ülke ile bizim istihbarat örgütümüzün çok yararlı görüşmeleri vardır. Fakat bunların ayrıntılarının hepsi bize gelmez. 
     ABD'nin Türkiye'den herhangi bir talebi var mı 
     Ecevit Hayır, şu anda herhangi bir talep gelmedi. 
     ABD'den, Türkiye'den, İncirlik dışında Malatya ve Diyarbakır havaalanlarının kullanılması konusunda talep geldiği, Türkiye'nin buna olumlu yanıt verdiği haberleri var. 
     Ecevit Bana böyle bir haber gelmedi. 
     Diyarbakır ve Malatya'daki askeri üslerin kullanılması yönünde bir talep gelirse Türkiye'nin yanıtı ne olacaktır 
     Ecevit Söylediğim gibi, varsayımlar üzerinden konuşmam. 
     
     "Gelişmelerden kaygılıyım" 
     Terörizmin önüne din eklenmesinin sakıncalı olacağını söylediniz. ABD'de Müslüman topluluklara karşı psikolojik baskılardan söz ediliyor, camilere bazı saldırılar oluyor. Gelişmelerden kaygılı mısınız 
     Ecevit Tabii bu gelişmelerden çok kaygılıyım. Şu sırada sinirli, duyarlı durumda insanlar var. Bunların bu tür davranışları sakıncalı sonuçlar verebilir. Ama ben ABD yönetiminin ve özellikle de Sayın Bush'un ve Sayın Tony Blair'in bu davranışlara tepkilerini bekliyorum. 
     Çatışmanın bir nükleer çatışmaya dönüşmesinden kaygılı mısınız Şu sırada Türkiye ile ABD arasındaki alışveriş daha ziyade istihbarat anlamında bir işbirliği mi 
     Ecevit Nükleer savaştan Allah bütün dünyayı esirgesin. Çünkü, bütün insanlık için herhalde felaket olur. Kimsenin bunu düşündüğünü tahmin etmiyorum. Tabii bir takım deliler ortaya çıkabilir. Bu tehlikeleri de göz önünde tutmak lazım. Ama hiç bir devlet ve sorumlu kurum, bu tür maceralara girmeyi herhalde göze alamaz diye düşünüyorum. ABD'nin şu sırada nasıl bir yöntem izleyeceğini bilmiyorum. Herhalde bir savaş sürecini fiilen başlattığı için bunun uygulanması için bir planlama yapacaktır. Şu ana kadar ABD'de nelerin tasarlandığını henüz bilmiyoruz. 
     MGK'nın toplanması gündemde mi Ulusal dış tehdit konseptinde bir değişiklik söz konusu mu 
     Ecevit Şu sırada yeni bir MGK toplantısına gereksinme duymuyoruz. Zaten yakında kurul toplantısı olacak. Genelkurmay, Dışişleri Bakanlığı, MİT ve başka ilgili kuruluşlar hergün bir araya geliyor. Eğer, ayrıca bir MGK toplantısına gereksinme duyulursa onu değerlendiririz. Amerika'ya yapılan terörist saldırıdan sonra çok şey değişmiş olabilir, değişebilir. Ona göre bazı konseptlerin yeniden değerlendirilmesi, gözden geçirilmesi gerekebilir. Fakat, şu anda öyle bir çalışma yok. 







</TEXT>
</DOC>
