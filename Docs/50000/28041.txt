<DOC>
<DOCNO> 28041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun12.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi "Türkiye ve Rusya'dan idamı kaldırmasını bekliyoruz" 
</HEADLINE>
<TEXT>

     Avrupa Konseyi Genel Sekreteri Walter Scwimmer, Türkiye ve Rusya'dan, idam cezasının kaldırılmasıyla ilgili Avrupa İnsan Hakları Sözleşmesi'nin 6 nolu protokolünü imzalamalarını istedi. 
     Scwimmer, idam cezalarının bütün ülkelerde kaldırılması istemiyle Strasbourg'da düzenlenen kongrenin açılışında yaptığı konuşmada, ''Avrupa Konseyi üyeleri Türkiye ve Rusya'dan, idam cezalarını kaldırmalarını ve 6. protokolü onaylamalarını bekliyor ve istiyorum'' dedi. 
     Genel Sekreter, idam cezasının kaldırılmasıyla ilgili olarak kamuoyunu bilgilendirme konusunda yapılan kampanyalara dikkati çekti ve Türkiye'de de idam cezasının kaldırılması için kamuoyunu bilgilendirici bir kampanyayı başlatma koşullarını araştırdıklarını söyledi. 
     Scwimmer, Avrupa Konseyi tarafından 1982 yılında düzenlenen 6. protokolün, dünyada idam cezasının kaldırılmasına ilişkin tek uluslararası bağlayıcı belge olduğuna dikkati çekti. 
     Avrupa Konseyi'nin, savaş halinde bile idam cezasının kaldırılması yönünde çalışmalarını sürdürdüğünü kaydeden Scwimmer, son yıllarda bu cezanın kaldırılmasının Konsey'e tam üyelik öncesinde istenen koşullar arasına sokulduğunu hatırlattı. 
     Genel Sekreter, idam cezasının demokratik toplulukların uygulayacağı bir ceza olamayacağını söyledi. 






</TEXT>
</DOC>
