<DOC>
<DOCNO> 38935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sondun09.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın nüfusu geriliyor 
</HEADLINE>
<TEXT>

     Almanya'da yayınlanan haftalık siyasi dergilerden Der Spiegel, ülkede nüfusun gerilediğini yazdı. 
     Derginin haberinde, AB ülkelerindeki nüfusun geçen yıl yaklaşık 1 milyon artarak 377 milyona ulaştığı, bu artışın 3'te 2'sinin göçe bağlı olduğu belirtildi. 
     Eurostat adlı AB İstatistik Dairesi'nin verilerine göre, Almanya, İtalya, Yunanistan ve İsveç'te ise, ölüm oranlarının doğum oranlarından daha fazla olduğu vurgulanan haberde, ölüm oranın en fazla olduğu AB ülkesinin ise Almanya olduğu ifade edildi. 
     Nüfusun en fazla arttığı AB ülkelerinin ise İrlanda, Lüksemburg ve Fransa olduğuna işaret edilen haberde, AB ülkelerinde ortalama ömür beklentisinin de yükseldiği, bunun erkeklerde yaklaşık 75, kadınlarda ise 81 olduğu kaydedildi. 
     Erkeklerin en uzun İtalya ve İsveç'te, kadınların ise İspanya ve Fransa'da yaşadıklarına dikkat çekilen haberde, 1999 yılında en fazla evliliğin de Portekiz ve Danimarka'da yapıldığı, en fazla boşanmaların ise İngiltere ve Finlandiya'da olduğu belirtildi. 







</TEXT>
</DOC>
