<DOC>
<DOCNO> 32242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/siyaset/siy02.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Teknokrat hükümeti yanlış 
</HEADLINE>
<TEXT>

Derviş'le sorunların çözümü için Ecevit'in arabuluculuğunu reddeden MHP lideri Bahçeli, Hazine ile Telekom'u DSP'ye önerdiğini doğruladı 
     ÖNDER YILMAZ Aksaray 

     Başbakan Yardımcısı ve MHP Genel Başkanı Devlet Bahçeli, Başbakan Bülent Ecevit'in MHP ile Devlet Bakanı Kemal Derviş arasındaki sorunun çözümü için elinden geleni yapmaya hazır olduğuna ilişkin önerisini, "MHP'nin böyle bir şeye ihtiyacı yok" diyerek reddetti. Teknokratlar hükümetinin yanlış olacağını söyleyen Devlet Bahçeli, Derviş'in gönderilmesini, Hazine’den sorumlu Devlet Bakanlığı ile Telekom'un da DSP'ye verilmesini önerdiğini kabul etti. 
     Bahçeli, Aksaray'da gazetecilerin gündeme ilişkin sorularını yanıtlarken, Ecevit'in arabuluculuk önerisine olumsuz yanıt verdi. MHP'nin kişilerle bir problemi olmadığını belirten Bahçeli, konunun medya tarafından abartıldığını ileri sürdü. Hükümete güven için Derviş'le birlikte bir basın toplantısı düzenlemeye ihtiyaç duymadığını dile getiren Bahçeli, bir gazetecinin, MHP'nin teknokrat hükümet modeline yaklaşımını sorması üzerine şöyle konuştu 
     "Böyle bir şeyi düşünmek bile yanlıştır. Türkiye 50 yıldır demokrasi mücadelesi veriyor. Öyle değişik siyaset dışı modeller ortaya koymak suretiyle Türkiye'de bu tabii görüşmeyi durdurmak doğru değil." 
     Liderler zirvesinde Ecevit'e, Derviş'in gönderilmesi yönünde önerisi olup olmadığının sorulması üzerine de Bahçeli şu değerlendirmeyi yaptı 
     "MHP'nin muhatabı Derviş değildir. Koalisyondaki iki partinin liderleridir. Telekom'u sürekli gündeme taşıyarak haksızca MHP'yi suçlamaya yönelik bir propaganda yaygınlaşmıştır. MHP'nin kadrolaşma gibi bir meselesi, hevesi olmadığı ortadadır. Bunun güzel bir örneği olarak arzulanırsa, DSP'den bir milletvekili Hazine'den sorumlu Devlet Bakanlığı’nı üstlenir ve Telekom yönetimini ona bırakabiliriz." 
     



 SİYASET 















</TEXT>
</DOC>
