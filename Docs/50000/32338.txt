<DOC>
<DOCNO> 32338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/soneko24.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Fon'a devredilen Tarişbank, Türkiye'nin en temiz bankasıydı" 
</HEADLINE>
<TEXT>

     Tariş Genel Müdürü Ayhan Özer, Milli Aydın Bankası T.A.Ş. Tarişbank'ın Tasarruf Mevduatı Sigorta Fonu'na devredilmesinin sermaye artışı için kendilerine tanınan sürenin dolması beklenmeden yapıldığı gerekçesiyle İzmir Nöbetçi İdare Mahkemesi eliyle Danıştay Başkanlığı'na yürütmenin durdurulması talebiyle başvurduklarını söyledi. 
     Özer, Tarişbank'ın 120 bin üretici ortağın malı olduğunu ve temellerinin 88 yıl önce atıldığını ifade ederek, ''Tarişbank Türkiye'nin en temiz bankasıdır. Hukuki süreci sonuna kadar kullanarak, mücadelemizi sürdüreceğiz'' dedi. 
     Tarişbank'ın kuruluşunun Kurtuluş Savaşı'nın bir ayağı olduğunu ileri süren Özer, Tarişbank'ın Fon'a devredilmesinin bölge ve ülke ekonomisinde ekonomik olduğu kadar sosyal ve siyasal yaralar da açacağını savundu. 
     Tarişbank'ın Fon kapsamından çıkarılması ve tekrar üretici ortaklara devredilmesi konusunda hukuksal mücadeleyi sonuna kadar sürdüreceklerini ifade eden Özer, şunları söyledi 
     ''Hak arayışı mücadelemizi sonuna kadar sürdüreceğiz. Türk üreticisinin 88 yıl önce türlü özverilerle kurduğu milli banka, bugün haksız gerekçelerle elinden alındı. Tarişbank 88 yıl önce üretici gücünü birleştirmek ve Türk tarımını güçlendirmek adına kuruldu. Bugün tarımın durumu içler acısı ve bu son operasyonlarla daha kötü günlere götürülmek isteniyor, Türkiye 88 yıl öncesine dönüyor. Tarişbank'ın Fon'a devredilmesi Türk tarımının gelecekte yok olacağına işaretler veriyor. Ülkenin her köşesindeki üreticilerden, sivil toplum örgütlerinden, siyasi partilerden haklı mücadelemize destek bekliyoruz. Bu desteği Türk tarımının geleceği adına istiyoruz. Egeli üreticiler infial içinde, bu haksızlığı sindiremiyor. Herkes konuya çok duyarlı, ama serin kanlılığı elden bırakmıyor. Türk köylüsü vatanına ve toprağına bağlıdır.'' 
     Tariş tüzel kişiliğinde ve ortakların ortaya koyacağı bireysel tepkilerde demokratik yolları seçeceklerini belirten Özer, Türkiye Cumhuriyeti'nin hukuk devleti olduğunu ve bu yolla Tarişbank'ın tekrar kendilerine iade edileceğine inandıklarını söyledi. 
     Tarişbank'ın sermayesinin 75 trilyon liraya çıkarılması için gerekli olan 20 trilyon lira kaynağın ödenmesi konusunda yaşanan sıkıntı nedeniyle bankanın Fon'a devredildiğini belirten Özer, şöyle konuştu 
     ''Banka sermayesinin 55 trilyon lirası ödenmişti. Geriye kalan 20 trilyon lira için ise Tarişbank Genel Kurulu'nun yapılmasının ardından sermaye artışının gerçekleşmesi için tanınan 15 günlük süre 11 Temmuz 2001 tarihinde sona eriyordu. Bu süre beklenmeden 10 Temmuz 2001 tarihinde banka Fon'a devredildi. Hükümet yetkilileri, bürokratlar da sermaye yapımızı güçlendirmemiz için bize yıl sonuna kadar süre vermişti. Oysa Dünya Bankası buna izin vermedi. Burada hukuki ve teknik bir hata var. Umarız Danıştay'a başvurumuzla bundan geri adım atılır. Çünkü Tarişbank en temiz bankadır, Tariş tüzel kişiliği buradan tek kuruş kredi kullanmamıştır.'' 
     Özer, Çiğli İplik Fabrikası'nda yarın bir eylem yapacaklarını ve bunu her platformda sürdüreceklerini belirterek, bölge milletvekillerini de yanlarında görmek istediklerini anlattı. Özer, Tarişbank konusundaki gelişmeler konusunda halkı bilgilendirme ve destek çağrılarının kamuoyu ilanlarıyla da süreceğini kaydederek, ilanlarıyla haksızlık karşısındaki haklı mücadelelerini anlatacaklarını söyledi. 







</TEXT>
</DOC>
