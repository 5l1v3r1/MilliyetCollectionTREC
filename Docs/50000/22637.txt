<DOC>
<DOCNO> 22637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur08.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte belediyelerin hali Pist satıp işçi alacakları ödenecek 
</HEADLINE>
<TEXT>

     İzmir'in Çiğli İlçe Belediyesi'nin direksiyon imtihan pisti olarak kullanılan arsayı satarak, elde edeceği gelirle işçi alacaklarını ödeyeceği bildirildi. 
     Çiğli Belediyesi yetkilileri yaptıkları açıklamada, Atatürk Organize Sanayi Bölgesi yakınında bulunan 30 bin metrekarelik arsanın, özel hastane yapımı için satılacağını, arsanın satışı ile ilgili belediye encümenine yetki verildiğini bildirdiler. 
     Encümenin arsayı satış için ihaleye çıkaracağını kaydeden yetkililer, ''Belediyenin arsası boş olduğu için direksiyon imtihan pisti olarak kullanılıyordu. Ancak ilçemizde hastane ihtiyacı da var. Arsamızı bu yönde değerlendirmeyi uygun bulduk. Elde edilecek gelirle işçi alacakları da ödenecek'' dedi. 
     Çiğli Belediyesi'nde, 220 sendikalı işçinin yaklaşık 550 milyar lira maaş alacağı bulunduğu öğrenildi. 
     







</TEXT>
</DOC>
