<DOC>
<DOCNO> 41392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sondun02.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın güneyini bombaladı 
</HEADLINE>
<TEXT>

     ABD, Irak'ın son dönemde ülkenin kuzey ve güneyinde uçuşa yasak bölgeyi denetleyen uçaklara karşı tehdidini artırmasının ardından güneyin koalisyon uçakları tarafından bombalandığını bildirdi. 
     ABD Savunma Bakanlığı'ndan Pentagon bir yetkili, Irak'ın hava savunmasını çökertmek amacıyla, güneyde üç ayrı hedefin bombalanığını, ardından da bütün uçakların bir hasara uğramadan üsse geri döndüğünü açıkladı. 
     Pentagon yetkilisi, Amerikan F-16, F-18 ve İngiliz Tornado GR-4 uçaklarının El-Numiniyah, el-Kut ve Tallil bölgelerini vurduğunu kaydetti. 
     Donanma jetleri, bombalamanın ardından, Körfez'de bulunan Amerikan uçak gemisi Carl Vinson'a döndüler. 
     Pentagon yetkilisi, ''Bugünkü vuruşlar, Irak'ın son dönemdeki düşmanca tehditleri ve bu çerçevede uçuşa yasak bölgede görev yapan uçaklarımıza karşı hava savunma sistemlerini geliştirme çabalarına karşılıktır'' dedi. 
     Irak'ın geçen hafta güneyde bir Amerikan uçağı düşürdüğü iddiası Amerikan ve İngiliz kaynaklarınca doğrulanmadı. Pentagon, Irak'ın giderek hava savunma sistemlerini geliştirmesi endişesini taşıyor. Amerikan ve İngiliz uçakları, Şubat ayından beri uçaksavar hedeflerine karşı akın düzenliyorlar. 
     
     
     







</TEXT>
</DOC>
