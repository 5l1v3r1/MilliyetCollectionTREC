<DOC>
<DOCNO> 12264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sontur17.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman kurye kız duruşmada gözyaşlarına boğuldu 
</HEADLINE>
<TEXT>

     Adnan Menderes Havalimanı'nda, ocak ayında 6 kilo eroinle yakalanan Alman uyruklu Andrea Rohloff, savunmasında, çok para kazanma arzusuyla arkadaşının kurbanı olduğunu belirterek, ''Geriye baktığımda Türkiye'de yakalanmam benim için bir şanstı'' dedi. 
     İzmir DGM'deki duruşmada, tutuklu olarak yargılanan Andrea Rohloff 18 hazır bulundu. Siyah pantolon ve ceketle duruşmaya gelen Andrea'yı gören ailesi, gözyaşlarını tutamadı. Mahkeme Başkanı Galip Dinçer Cengiz, iddianameyi hatırlatarak, İstanbul, Antalya ve daha sonra da İzmir'e gelen Andrea Rohloff'un, Adnan Menderes Havalimanı'ndan çıkış yapmak isterken yakalandığını, ''Teşekkül oluşturmak suretiyle eroin ticareti yaptığı'' suçlamasıyla yargılandığını belirterek, savunma yapıp yapmayacağını sordu. 
     Andrea Rohloff, Alman Konsolosluğu'nda görevli tercüman Esra Beyazgül aracılığıyla savunma yapacağını söyledi. Rohloff'un, 16 sayfadan oluşan ve kendi el yazısıyla hazırladığı savunmasını oturarak okumak isteğine karşılık mahkeme başkanı, ''Bizim kurallarımızda bu yoktur. Ancak sağlık yönünden herhangi bir rahatsızlığı varsa oturarak okuyabilir'' dedi. 
     Rohloff, bunun üzerine sağlık sorunu olmadığını belirterek, savunmasını ayakta okudu. 
     Rohloff, yakalandığında, şokta olduğu için polise ve savcılıkta, ifadesini detaylı olarak anlatamadığını belirterek, mahkemede verdiği ifadenin esas alınmasını istedi. Rohloff, çok para kazanma arzusuyla arkadaşının kurbanı olduğunu dile getirerek, şöyle konuştu 
     ''Nadina Sitz, uzun süredir görmediğim bir arkadaşımdı. Alışveriş merkezinde karşılaştığımızda, bana, seyahat edip, tatil yaparak çok para kazandığını söyledi. Daha sonra sık sık biraraya geldik ve bana çok para kazanmak isteyip istemediğimi sordu. Ben de bu teklifini kabul ettim, ama kötü bir iş yaptıklarını bilmiyordum. Nadina iyi biri ve yalan söylemez diye düşündüm. O'nun yanında kendimi güvende hissediyordum. Sık sık seyahat ederek, bol param olması güzel bir fikirdi. Aileme güzel hediyeler almak istiyordum. Ve aileme, bana vermiş olduğu güzel aile için teşekkür etmek istiyordum. Nadina ve benim bir başka hayalimiz de, tabiatın içinde bir evimizin ve New Beetle marka arabamın olmasıydı. Bu yüzden arkadaşımın iş teklifini memnuniyetle kabul ettim.'' 
     
     



</TEXT>
</DOC>
