<DOC>
<DOCNO> 14516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/siyaset/asiy.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’e kral tören 
</HEADLINE>
<TEXT>

Hollanda hava sahasında Kraliyet’in iki eskort savaş uçağıyla karşılanan Cumhurbaşkanı Sezer’e saray protokolü uygulanıyor 
     ÜMİT BEKTAŞ Amsterdam 

     Kraliçe Beatrix eşi Prens Claus’la birlikte tören kıtasının arasından geçip karşılamadaki yerini aldığında Cumhurbaşkanı Ahmet Necdet Sezer ve eşi Semra Sezer’i taşıyan GAP uçağı henüz piste tekerlek koymuştu. Uçağa eskort eden iki Kraliyet savaş uçağının gürültüsü altında adımını attı Sezer, Valkenburg Deniz Hava Üssü’ne. Kraliçe Beatrix, kırmızı şapkası ve ilerlemiş yaşına rağmen dikkat çeken güzelliği ile gülümseyerek karşıladı konuğunu. Ardından milli marşlar dinlendi ve Kraliçe, Sezer’i onur kıtasını birlikte denetlemeye davet etti. İşte bu görkem altında başladı Sezer’in Hollanda gezisi. Sezer, havaalanındaki karşılama töreninin ardından Kraliçe ile birlikte Saray’a geçti. 
     
Prenses Juliana ile tur      Cumhurbaşkanı ve eşi Semra Hanım, öğlen yemeklerini Kraliyet ailesi ile birlikte başbaşa yerken, gezide Sezer’e eşlik eden Dışişleri Bakanı İsmail Cem ve Hollanda hükümet yetkilileri saraya yakın bir otelde öğlen yemeğindeydi. 
     Saraydaki yemeğin ardından Sezer çifti Kraliçe ile birlikte saraydan ayrılarak Kraliyet botu Prenses Juliana’nın bağlı bulunduğu rıhtıma gitti. Burada Sezer çifti Amsterdam kanallarında kısa bir turun ardından Türk öğrencilerinin okuduğu Aldoende İlkokulunu ziyaret etti. 
     Sezer ve Kraliçe, burada Hollanda hükümeti tarafından yürütülen ve Türk öğrencilerin topluma daha iyi adapte olmasını amaçlayan eğitim projesi hakkında bilgi aldı. Sezer ve beraberindekiler, okuldan ayrılarak gezileri boyunca kalacakları otele gittiler. Burada bir süre dinlenen Sezer çifti, daha sonra Kraliyet sarayına geri döndü. 
     
Tatsız bir sürpriz      Sezer’in görkemli Hollanda gezisine gölge düşüren unsur ise Ermeni sorunu oldu. Assen kentinde yapımına karar verilen ancak Hollanda’da yaşayan Türklerin protesto gösterileri üzerine mahkemelik olan sözde Ermeni soykırımı anıtının yapımına onay çıktı. Bir süredir devam eden mahkeme sürecinde kararın önümüzdeki haftalarda verilmesi beklenirken, adli makamlar sürpriz bir şekilde Sezer’in gezisinin bir gün öncesinde kararları açıkladı. 
     


 SİYASET 














</TEXT>
</DOC>
