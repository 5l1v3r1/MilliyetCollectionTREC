<DOC>
<DOCNO> 33374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/dunya/dun01.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soydaş bakanlar işbaşı yapıyor 
</HEADLINE>
<TEXT>

     DIŞ HABERLER SERVİSİ 

     Bulgaristan’da, "2. Simeon Ulusal Hareketi" NDSV ile Hak ve Özgürlükler Hareketi HÖH arasında kurulan koalisyon hükümetinin bakanlar listesi kesinleşti. 
     NDSV’nin dün yapılan parlamento grup toplantısında, 2. Simeon’un kurduğu hükümetin bakanlar listesi oybirliğiyle onaylandı. 2. Simeon’un bugün öğleden sonra Cumhurbaşkanı Petar Stoyanov ile bir araya gelerek, kabine listesini sunması bekleniyor. 
     NDSV Basın Sekreteri Tsvetelina Uzunova, aralarında iki Türk bakanının da yer aldığı kabine listesindeki isimlerin 2. Simeon - Stoyanov görüşmesine kadar açıklanmayacağını bildirdi. 
     
     Açıklama bugün 
     HÖH’den Parlamento Başkan Yardımcısı Ünal Lütfi, NDSV ile yapılan son görüşmelerin ardından Bulgarisan Devlet Radyosu’na BNR yaptığı açıklamada, hükümete katılacak Türk bakanların diğer hükümet üyeleriyle uyum içinde çalışacaklarından emin olduğunu bildirdi. 
     Ahmet Doğan’ın liderliğindeki HÖH ile NDSV arasında imzalanan koalisyon protokolüyle, Bulgaristan’ın modern tarihinde Türk azınlığı ilk kez ülke yönetiminde bakan düzeyinde temsil edilecek. Yeni hükümette HÖH’e doğal facia ve sanayi kazalarından sorumlu bakanlık ile tarım bakanlığı verilmişti. Hükümette HÖH üyesi 5 bakan yardımcısı da görev yapacak. 
     



 DÜNYA 










</TEXT>
</DOC>
