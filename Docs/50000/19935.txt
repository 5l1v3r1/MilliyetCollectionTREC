<DOC>
<DOCNO> 19935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/spor/ygskol.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lig heyecanlandı 
</HEADLINE>
<TEXT>

     DOĞAN KOLOĞLU 

     Fenerbahçe başta Ogün olmak üzere çok önemli oyuncu eksikliklerine rağmen maça başlama taktiğini çok iyi uyguladı. Düdükle beraber oyunun temposunu Galatasaray yarı alanına yıktılar ve bunu 70 dakika sürdürdüler. Galatasaray’ın karşı ataklarını ilk yarı yedi kez ofsayta düşürerek engellediler. Bayraklar dört kez Serkan, iki kez de Hagi için kalktı. 
     Bu arada Galatasaray’ın pres yapan rakip ile kaleci arasındaki alana tek top atmaları ofsaytların gerekçesiydi. Ve kalite hatasıydı. Ayrıca Serkan iki de mutlak gol fırsatı kaçırınca ilk yarı sonucu belli oldu. Fenerbahçe ikinci silah olarak Galatasaray defansının yardımlaşma ve markaj yapısını şaşırttı. Galatasaray defansı zaten ağır. Topun atıldığı Fenerbahçeli oyuncu top gelmeden önce kendini marke eden defans oyuncusunun hareket alanına girdi. Dönen topu da ilk pas olarak arkadaşına aktardı. Adeta esas top atılan adama alan boşalttılar. Bu akıllı bir taktikti. Nitekim daha ilk dakikada Ali Güneş üst üste açıktan orta boşluğa depar yaptı. İlk ofsayt ona kalktı. Ama ardından Revivo, Ali Güneş’e golü attırdı. 
     Fenerbahçe’nin taktiğini Galatasaray uzun süre çözemedi. Bir de Fenerbahçe her kaptırılan topta ısrarla faul yaptı. Bu kontratak yememek için tribün gücüne dayanan bir saha avantajıydı. Hakem çok faul çaldı. Ama özellikle Emre’nin yediği tekmelerde hakemlere verilen teknik adamları koruma ve oyun zevkini üretme çabası bilendi. Nitekim Hagi benzer bir faul sonunda itiraz edip bir de sarı kart gördü. 
     Galatasaray ilk yarıdaki Fenerbahçe kombinezonundan ikinci yarıda ikinci golü yedikten sonra sıyrıldı. 74. dakikadan sonra uyandılar ve mağlubiyeti kabul etmeyen isyancılık ortaya çıktı. Bu arada Fenerbahçe’nin yorulması da sahaya yansıdı. İlk kez Fenerbahçe gibi alışılmış paslarla Suat gol attı. Fenerbahçe gibi kanatlardan hareket etti. Rüştü bir pozisyonda sakatlandı. İlk kez Fenerbahçe panikledi ama yerine giren kaleci gerçekten iyiydi. Hakem böyle bir maçı başarılı tamamladı. 
     



 SPOR 


























</TEXT>
</DOC>
