<DOC>
<DOCNO> 39988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sondun13.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi, Taliban karşılaştırmasına sert çıktı 
</HEADLINE>
<TEXT>

     İran Cumhurbaşkanı Muhammed Hatemi, muhafazakar din adamlarının, kırbaçlama ve güvenlik konusunda Taliban'ı ve Suudi Arabistan'ı öven konuşmalarını sert bir şekilde reddetti. 
     Hatemi, bugün düzenlediği basın toplantısında, İran Danıştay Başkanı ve Eski İstihbarat Bakanı Hüccetülislam Gurbanali Dorri Necefabadi ile Anayasayı Koruyucular Konseyi Genel Sekreteri AyetullahAhmed Cenneti'nin ''İran'ın güvenlik konusunda Taliban kadar olamadığı suçlamalarını'', İran İslam Cumhuriyeti'nin kurucusu Ayetullah Humeyni'ye ''hakaret olarak'' nitelendirdi. 
     Dorri Necefadabi, dün Tahran Üniversitesi'nde verilen Cuma Hutbesi'den önce yaptığı konuşmada, ''bu kadar küfür ettiğimiz Taliban kendi halkına güvenlik sağlamış. Biz onlardan daha mı aciziz'' diye sormuştu. 
     Cuma Hutbesi'ni okuyan Ayetullah Cenneti ise Dorri Necefabadi'ye bu sözlerinden dolayı teşekkür ettikten sonra, ''ayıp değil mi biz Suudi Arabistan kadar güvenliğimizi sağlayamayalım. Onların uyguladıkları sert önlemler sonuç verdi. Başka ne diyebilirim'' diye konuşmuştu. 
     İRNA'nın haberine göre, Hatemi bugün iç basın için düzenlediği basın toplantısında, ''geçen hafta Cuma Namazı kürsüsünden Taliban'a gıpta eden kişiler İmam Humeyni'ye hakaret etmişlerdir ve bu tutumları kabul edilemez'' dedi. 
     Hatemi, ''biz ne Taliban gibi bir güvenliği ne de Taliban gibi bir İslamı seçtik'' diye konuştu. 
     İran'da son zamanlarda mahkemelerce suçlu bulunan bazı kişilerin sokak ortasında kırbaçlanması, başta Hatemi olmak üzere hükümet yetkililerinin ve reformcu partilerin tepkisini çekerken, muhafazakar yargı erki yetkilileri ve mahkeme başkanları kırbaçlamayı ''İslamın temel ilkelerinden biri'' ve artan suçlar karşısında caydırıcı bir önlem olarak savunuyorlar. 
     
     Kırbaçlanan ölebilir 
     En son Yargıtay Başkanı Ayetullah Muhammed Muhammedi Gilani, iki gün önce yaptığı açıklamada, Yargı Erki'nin idamlar ve kırbaçlamaları sokak ortasında yapmak için Dini Lider Ayetullah Ali Hamaney'den izin aldığını söylemişti. 
     Sokak ortasındaki cezalandırmaların, ancak Ulusal Yüksek Güvenlik Konseyi'nin, İran İslam Cumhuriyeti'nin çıkarlarına ''zararlı'' olduklarına karar vermesi durumunda durdurulabileceğini belirten Gilani, suçluların derileri parçalanıp altından etleri çıkıncaya kadar kırbaçlanabileceklerini, ''kemiklerinin kırılmasında da bir sakınca olmadığını, hatta kırbaçlanırken ölenlere kan parasının ödenmeyeceğini'' de söyledi. 
     İran Meclis Başkanı 2. Yardımcısı Muhsin Armin, son bir aydır tartışılan sokak ortasında kırbaçlama konusunun Ulusal Yüksek GüvenlikKonseyi'ne havale edildiğini bildirmişti. 






</TEXT>
</DOC>
