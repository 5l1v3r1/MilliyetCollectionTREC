<DOC>
<DOCNO> 42651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sonspo12.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından Ümit Davala'ya tam not 
</HEADLINE>
<TEXT>

     Milan'a gelir gelmez ilk maçında 90 dakika forma giyen Ümit Davala'ya İtalyan basını tam not verdi. 
     Futbol kamuoyu, deplasmanda Udinese'yi 2-1 yenen Milan'da Ümit'in teknik direktör Fatih Terim'i mutlu ettiğini belirtti. La Gazzetta dello Sport'da Ümit için, ''İkinci yarı birçok kez ataklara katılıp, büyüyor. Başlangıç için bundan daha iyisi olamazdı'' denilirken, yapılan yorumda, ''Dikkat edin tarih yazılıyor. Milan'da bir Türk var. Ümit, Terim'in de ümidi oluyor. Daha önceden boynunda ip olan Terim, dün akşam boynunda ipek atkıyla çıkıyor'' ifadeleri kullanıldı. 
     Tutto Sport gazetesi de ''Otoriter Ümit'' başlığı altında, ''Ümit gereğinden fazlasını yapmak istemiyor ve bunu da çok iyi başarıyor. Nerede olup olmayacağını çok iyi biliyor. İkinci yarı yürekleniyor. İnzaghi'ye mükemmel bir kafa vurduran orta yapıyor. Bahse gireriz ki, Terim heyecanlı olacak'' denildi. 
     Corriere dello Sport ise biraz daha temkinli ifadelerle, sadece 2 gün Milan ile idmana çıkan Ümit için zor bir başlangıç olduğunu ve ilk yarı biraz şaşırdıktan sonra ikinci yarı daha iyi oynadığını yazdı. 
     Gazetelerde ayrıca Milan ile ilgili başlıklara Shevchenko-İnzaghi ikilisi çıkartılırken, kaleci Abbiati de ''mucize kurtarışlarıyla'' övgü aldı. 
     Basında ''Sheva-Pippo Ne Milan'dı ama. Bu ikiliye dikkat, kendisini göstermeye başladı'' denildi. 
     Öte yandan, Brescia maçında kolundan sakatlanan Rui Costa ve geçen hafta yan bağlarında çekme olan Helveg'nın gelecek hafta pazar akşamı Lazio karşısında forma giyecek olmaları Terim'in sahaya hangi ilk 11'i süreceği sorularına neden oldu. Udinese karşısında defansın sağında görev yapan Ümit'in gösterdiği performans ile oynatılması beklenirken, Terim'in sonuçta Ümit, Gattuso ve ''takımda en fazla güvündiğim futbolculardan biri'' dediği Serginho arasında seçim yapması gerekecek. 
     UEFA Kupası maçında perşembe günü Beyaz Rusya'da Bate Borisov ile karşılaşacak olan Milan'da, Rui Costa'nın kadroya alınacağı duyuruldu. 







</TEXT>
</DOC>
