<DOC>
<DOCNO> 21090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/siyaset/siy01.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Protokol rezaleti 
</HEADLINE>
<TEXT>

Maliye Bakanı Oral, Belçika Maliye Bakanı’nı karşılamak yerine Bursa’daki kongreye katıldı. Havaalanında yarım saat bekleyen Reynders, otele gitti 
     ANKARA Milliyet 

     Türkiye’nin ekonomik destek talep ettiği Avrupa Birliği’nin AB Dönem Başkanlığı’na hazırlanan Belçika Maliye Bakanı Didier Reynders, dün Ankara Esenboğa Havalimanı’nda tam yarım saat bir yetkili tarafından karşılanmayı bekledi. Eurogrup’un dönem başkanı da olan Reynders’i karşılaması planlanan Maliye Bakanı Sümer Oral’ın, ANAP’ın Bursa İl Kongresi’ne gitmesi ise skandal olarak değerlendirildi. 
     
     Oral, sözünde durmadı 
     Avrupa’nın bütünleşmesinin siyasi sembolü haline gelen Euro’nun patronu Reynders, resmi ziyaretinin başında protokol ayıbıyla karşılaştı. Bakan Oral’ın Reynders’i karşılayacağını bildirmesine karşın sözünde durmaması, Belçikalı Bakan’ın havaalanında yarım saat beklemesine neden oldu. Reynders, havaalanında yetkili bulunmadığını öğrenince beklemekten vazgeçti ve Belçika’nın Ankara Büyükelçisi’yle kalacağı otele gitti. 
     Belçika Büyükelçiliği yetkilileri, olayı büyütmenin anlamı olmadığını kaydederek, "Bizim bunu bir sorun haline getirme gibi bir niyetimiz yok" demekle yetindiler. Dışişleri Bakanlığı’nın daha sonra büyükelçilik yetkililerini arayarak özür dilediği öğrenildi. 
     
     Maliye, topu elçiliğe attı 
     Maliye Bakanlığı yetkilileri ise, Reynders’i büyükelçilik mensuplarının karşılaması gerektiğini savunarak, "Maliye Bakanı Sümer Oral’ın, Reynders’i karşılayacağı yönünde bildirim yapmadıklarını" ifade etti. 
     Belçikalı Bakan, Maliye Bakanı Oral ile bugün ortak bir basın toplantısı düzenleyecek. Devlet Bakanı Kemal Derviş ve Merkez Bankası Başkanı Süreyya Serdengeçti ile toplantılar yapacağı belirtilen Reynders’in Başbakan Bülent Ecevit ile de biraraya gelmesi bekleniyor. 
     
     



 SİYASET 











</TEXT>
</DOC>
