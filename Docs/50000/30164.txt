<DOC>
<DOCNO> 30164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sontur17.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbini çantasında taşıyor... 
</HEADLINE>
<TEXT>

     Mahmut Öğnaz, kalbini, boynundaki çantasında taşıyor. Öğnaz'ın yetersiz kalan kalbi yerine, boynuna astığı çantada bulunan bir cihaz vücuduna kan pompalıyor. 41 yaşındaki makine mühendisinin en büyük korkusu ise, kapkaççıların çantasını çalmaya çalışması. 
     Köy Hizmetleri Antalya Bölge Müdürlüğü'nde makine mühendisi olarak görev yapan Öğnaz'ın 41 hayatı 3,5 yıl önce çeşitli rahatsızlıklar yüzünden hastaneye kaldırılınca değişti. Çabuk yorulup, solunum güçlüğü çeken Öğnaz, Antalya Devlet Hastanesi hekimlerinin kalp nakli gerektiği teşhisi üzerine, Yüksek İhtisas Hastanesi'ne sevk edildi. Öğnaz'ın rahatsızlığı hastanede kalp beklerken daha da arttı. Üç yıl beklenmesine karşın, uygun bir kalp bulunamaması nedeniyle Öğnaz'a geçtiğimiz Mayıs ayında, Yüksek İhtisas Hastanesi'nde "De Bakey LVAD" isimli sol karıncık destek cihazı takıldı. Bu cihaz takılmadan önce, tek başına hayati ihtiyaçlarını dahi gideremeyen ve günlük aktivitelerin hiç birisini yapamayan Öğnaz, Doç. Dr. Oğuz Taşdemir'in katıldığı 2 saat 45 dakika süren ameliyatın ardından eski sağlıklı günlerine geri döndü. Öğnaz'a takılan ve uygun kalp bulununcaya kadar kalacak olan cihaz şarj edilebilen iki pille çalışıyor. 
     Öğnaz, "De Bakey LVAD" cihazı takıldıktan sonra ilk kez hastaneden çıkarak, Antalya'ya geldi ve bir grup gazeteciyle sohbet etti. Öğnaz, doktorlarından aldığı bilgiye göre, ABD'de NASA'nın desteğiyle, hafif ve sert bir maden olarak bilinan titanyumdan üretilen 93 gram ağırlığındaki cihazın tüm dünyada yaklaşık 100 hasta tarafından kullanıldığını belirtti. 100 bin dolar değerindeki bu cihazı Türkiye'de kullanan tek hastanın kendisi olduğunu ifade eden Öğnaz, cihaz sayesinde her istediğini yapabildiğini söyledi. 
     Önceden art arda bir kaç adım attığında dinlenmek zorunda kaldığını dile getiren Öğnaz, "Şimdi 5 - 6 katlı apartmanın merdivenlerini bile çıkabiliyorum ve beş katlı apartmanı çıkan herkes kadar yoruluyorum. En önemlisi de artık ailemle parka gidip, kızım Merve ve oğlum Mehmet ile oynayabiliyorum" dedi. 
     En büyük korkusunun kapkaççılar olduğunu da söyleyen Öğnaz, "Boynuma asılı bu çantayı değerli eşya taşıyorum sanıp, bir kapkaçının çalmaya çalışması beni çok korkutuyor. Kalbimin işini gördüğü için sıkı sıkıya sarıldığım çantadaki cihaz kablolarla, kalbime takılan pompaya bağlı. Bu stres yüzünden kalabalık caddelerde gezmemeyi tercih ediyorum" diye konuştu. 
     







</TEXT>
</DOC>
