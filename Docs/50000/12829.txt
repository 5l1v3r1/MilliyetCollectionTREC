<DOC>
<DOCNO> 12829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/spor/spo05.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye’yi çok seviyorum" 
</HEADLINE>
<TEXT>

IOC Değerlendirme Komisyonu üyeleri, dünkü incelemelerde neşeli tavırlarıyla dikkati çekti. G.Koreli Kang-Ro Yoon, "İstanbul çok güzel" diyerek, memnuniyetini dile getirdi 
     MURAT AĞCA 

     İSTANBUL’UN 2008 Olimpiyat adaylığını denetleyen IOC Değerlendirme Komisyonu üyeleri, yoğun tempoda geçen çalışmalara esprileri ve sempatik hareketleriyle neşe katıyorlar. Dün önce metroyu inceleyen bir grup üye, 4. Levent - Taksim hattında yolculuk etti. Metronun Şişhane’den, Taksim’e gelen tünel kazısının birleşme törenine katılan üyeler, gerek metroda, gerekse daha sonra geçtikleri Sultanahmet’te neşeli tavırlarıyla ilgi çektiler. 
     METRODAKİ gezi sırasında G.Koreli Kang - Ro Yoon, Türkçe olarak, "Türkiye’yi seviyorum. İstanbul çok güzel" diyerek, memnuniyetini dile getirdi. Ünlü atlet Sergei Bubka’nın, Yoon’la şakalaşarak, sırtına İstanbul 2008 çıkartması yapıştırması çevredekileri güldürdü. Ali Müfit Gürtuna, G.Koreli üyeye, "Milletvekilliğine adaylığını koy, ama belediye başkanı olmak istersen karşında beni bulursun" diye konuştu. 
     
Denetlemede son gün      IOC Denetleme Kurulu üyelerinden bir grup dün önce 4. Levent - Taksim hattında yolculuk etti. Daha sonra Sultanahmet’e geçip, Ayasofya Müzesi’ni gezdi. Üyelere öğleden sonra da Olimpiyat Evi’nde brifing verildi. Önceki gün çıplak elle kum torbasına vurarak, bileğini çatlatan Yoon, sempatik hareketleriyle yine ilgi topladı. Komisyon incelemelerini bugün tamamlayacak, yarın da ülkemizden ayrılacak. 
     
NOTLAR      Ünlülerden destek 
     TRAFİK filmiyle dikkatleri bir kez daha üzerlerine çeken Hollywood’un ünlü çifti Michael Douglas ile Catherine Zeta Jones, haziran ayında İstanbul’a gelecekler. Belediye Başkanı Ali Müfit Gürtuna’nın davetini kabul eden çift, İstanbul’un 2008 adaylığına destek verecekler. 
     
     Belgrad Ormanı’na hayran kaldılar 
     HEYETİN beş üyesi ayrı olarak dağ bisikleti için Belgrad Ormanı’nı, İstinye Atış Poligonu’nu, ENKA Tesisleri’ni ve plaj voleybolu için Dolmabahçe Küçük Çiftlik Parkı’nı denetledi. Üyeler özellikle Belgrad Ormanları’na hayranlıklarını dile getirdiler. 
     
     Barış diplomasisi 
     ÜLKEMİZİN askeri tarihi de üyeler arasında konu edildi. Kore Savaşı’nda Türk askerlerinin yardımı konusunda G.Koreli Yoon "Kalp kalbe karşıdır. Türklere minnetarız" dedi. Avusturyalı üyeler de Çanakkale Savaşı’nın ardından doğan dostluğu vurguladılar. 
     
     Bubka otelinde form tutuyor 
     KOMİSYONUN en gözde üyesi Ukraynalı Olimpiyat ve Dünya rekortmeni atlet Sergei Bubka, sporu bırakmış olmasına rağmen formunu korumak için çalışmayı ihmal etmiyor. Bubka, İstanbul’da otelinde günde iki idman yaparak, form tutuyor. 
     


 SPOR 






















</TEXT>
</DOC>
