<DOC>
<DOCNO> 30203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/guncel/gun10.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Şarköy’de 3.4 heyecan yarattı 
     TEKİRDAĞ DHA 

     Tekirdağ'ın Şarköy ilçesinde önceki gece saat 03.00'te 3.4 büyüklüğünde deprem meydana geldi. Merkez üssü Şarköy'e 25 kilometre uzaklıkta Marmara Denizi'ndeki Ganos Fay Hattı’nda olan deprem, sahil şeridindeki yerleşim merkezlerinde de hissedildi. Şarköy Belediye Başkanı Süleyman Altınok, "Ben hissetmedim. Ancak hisseden vatandaşlar heyecanlanmışlar. İlçede herhangi bir panik hali yaşanmadı" dedi. 
     
     Sivas sanığı iki kişi 8 yıl sonra teslim oldu 
     SİVAS DHA 

     Haklarında 7 yıl 6 ay kesinleşmiş hapis cezası bulunan Sivas olayları sanıklarından Bünyamin Eliş ve Metin Yokuş teslim oldu. Uzun süreden bu yana haklarında yakalama müzekkeresi bulunan Sivas olayları sanıklarından Eliş ve Yokuş, Sivas Emniyet Müdürlüğü Terörle Mücadele Şube ekiplerine teslim oldu. Sanıklar haklarındaki tutuklama kararı vicahiye çevrilince Sivas E Tipi Cezaevi'ne gönderildi. 
     
     Şaşkın avcı tüfeğini otobüste ateşledi 
     İzmir'de, belediye otobüsünde av tüfeğini kazayla ateşleyen avcı, gözaltına alındı. Ödemiş'ten Menemen’e avlanmaya giden Ali Peker 36 , ruhsatsız tüfeğiyle, yasak olduğu halde otobüse bindi. Bir ara kılıftan kontrol amacıyla tüfeği çıkaran Peker, yanlışlıkla tetiğe bastı. Tüfek patlarken, saçmalar otobüsün tavanına saplandı. Olayda ölen ya da yaralanan olmazken, Peker gözaltına alındı. 
     
     Manukyan’ın oğlu Kerope sorguda 
     NİHAT ALTINTAŞ İstanbul 

     İstanbul'da genelev çetelerine yönelik operasyonlarda gözaltına alınan 100'ün üzerindeki kişiden Matilt Manukyan'ın oğlu Kerope Çilingir'in de aralarında bulunduğu 45'inin sorgusu sürüyor. Zanlılar, genelevde çalışan kadınlara zorla çek imzalatmak, baskı kurmak, zorla çalıştırmak ve tehditle para almak suçlarından sorgulanıyor. Polis, DGM’den soruşturma için üç gün ek süre aldı. 
     



 GÜNCEL 















</TEXT>
</DOC>
