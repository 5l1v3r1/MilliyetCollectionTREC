<DOC>
<DOCNO> 14752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sondun09.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak krizi sürüyor...Amerikalı mürettebat sorgulanıyor 
</HEADLINE>
<TEXT>

     Çin yönetimi, ABD keşif uçağı mürettebatının, Güney Çin Denizi üzerinde meydana gelen çarpışma nedeniyle sorgulandığını bildirdi. 
     Dışişleri Bakanlığı sözcüsü Sun Yuşi, basın toplantısında, ''Amerikalı mürettebat uluslararası yasaları ihlal etti. Onlar havadaki çarpışmaya yol açtılar'' diye konuştu. Sun, sorgulama ve soruşturmanın yargı makamları ya da Halk Kurtuluş Ordusu yetkilileri tarafından yürütülüp yürütülmediği konusunda bilgisi olmadığını söyledi. 
     Washington yönetimi kaza nedeniyle özür dileyinceye kadar, Amerikalı diplomatların uçak mürettebatını tekrar görmesine izin verilmeyeceğini belirten Sun, ''Washington yönetimi yapıcı bir yaklaşım gösterirse diğer bir ziyareti düşüneceğiz'' dedi. ''Pekin yönetimi için yapıcı bir yaklaşım nedir'' sorusuna Sun, ''Washington yönetimi hatalarını kabul etmeli, özür dilemeli ve bunu Çin halkına açıklamalı. Bu ilk adım'' yanıtını verdi. Amerikalı mürettebat, Pazar günü bir ABD keşif uçağıyla Çin savaş uçağının çarpıştığı Güney Çin Denizi'ndeki Haynan adasında tutuluyor. 




</TEXT>
</DOC>
