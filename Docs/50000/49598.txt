<DOC>
<DOCNO> 49598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun29.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre'de tünel faciasına yolaçan Türk şoförü kaçak çalışıyormuş 
</HEADLINE>
<TEXT>

     İsviçre'de Gothard tünelindeki kazaya yol açan Belçika plakalı kamyonun Türk sürücüsü Seyfi Arslan Ufacık'ın Belçika'da kaçak çalıştığı bildirildi. 
     Belçika basınında çıkan haberlere göre, 24 Ekim'de tünelde meydana gelen ve 11 kişinin ölümüyle sonuçlanan kazada sorumlu bulunan Belçika plakalı kamyonun kazada öldüğü belirtilen Türk şoförü Ufacık, merkezi Alost'ta bulunan Gül Transport kara taşımacılığı şirketinde çalışmak üzere, 2 ay önce turist vizesiyle Belçika'ya girdi. 
     Belçika Ulaştırma Bakanlığı sözcüsü Patrick Balcamp da ''Bu tür vize kamyon şoförlüğü yapılmasına olanak tanımıyor. Ancak şoförün turist vizesiyle gelip gelmediğini araştırmak adli makamların işidir'' dedi. 
     Sözcü, Belçika'da şoför bulmanın zor olduğunu ve AB üyesi olmayan Avrupa ülkeleri ya da aday bile olmayan ülkelerden gelenlerin bazı şirketlerce kaçak çalıştırıldığını belirtirken, Gül Transport'un sahibi Bayram Gül'ün, Ufacık'ın ne tür vizeye sahip olduğunun kendisini ilgilendirmediğini söylediği kaydedildi. 
     De Standaard gazetesine göre, Gül, Türk şoförün kullandığı kamyonu Belçika'nın kuzeyindeki Vilvoorde'daki Superlinercargo nakliyat şirketine kiraladığını ve bu şirketin Gothard tünelindeki nakliyattan sorumlu olduğunu belirtti. 
     Superlinercargo şirketi de Belçika'da şoför bulmanın zor olduğunu ve Gül Transport'tan bu konuda yardım aldığını belirtiyor. 
     






</TEXT>
</DOC>
