<DOC>
<DOCNO> 3646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/spor/spo03.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCESCU Bir yıl daha Cim-Bom’da 
</HEADLINE>
<TEXT>

     GALATASARAY Yönetim Kurulu’nun Teknik Direktör Lucescu ile görüştüğü ve bir yıl daha kalması için anlaştığı öğrenildi. Yöneticiler, Lucescu’ya görev sürelerinin biteceği 2002 yılının mart ayına kadar birlikte olmayı teklif ettiler. Sözleşmesi bir yıllık olan, ancak bir yıl daha uzatılabileceği şeklinde madde bulunan Lucescu’nun da kalmayı kabul ettiği belirtildi. 
     
Yarım ödül      UEFA ve Süper Kupa şampiyonu Galatasaray, 4 trilyon 287 milyar liralık ödülünün ancak 2.5 trilyon lirasını alabildi. Bakan Fikret Ünlü’yü ziyaret eden Başkan Faruk Süren ile Asbaşkan Mehmet Cansun, yazışmaların uzaması nedeniyle ödül için dört saat beklediler. Ödülün kalan bölümünün önümüzdeki hafta verileceği belirtildi. Bu arada Süren, Galatasaray A.Ş. olarak naklen yayın ihalesine girebileceklerini söyledi. 
     
Yeni bütçe 63.4 trilyon      GALATASARAY’da gelecek ay yapılacak olağan mali genel kurul toplantısında 2001 yılı bütçesinin 63.4 trilyon lira olarak belirleneceği öğrenildi. Sarı - Kırmızılılar’ın 2000 yılında 54.7 trilyon lira gelir elde ettiği, 52.8 trilyon lira da harcama yaptığı belirtildi. Galatasaray’ın 2000 yılında futbola 34.7 trilyon lira verdiği de ifade edildi. 
     
Emre ve Okan çabası      GALATASARAY Yönetim Kurulu’nun Emre ve Okan’la hemen sözleşme imzalamak için 2 milyon dolar aradığı öğrenildi. Bu oyuncularla prensipte anlaşan yönetimin bunu resmiyete dökmek istediği belirtildi. Yöneticilerin Emre ile 5, Okan ile de 3 yıllık sözleşme yapmayı planladıkları ifade edildi. Ayrıca Fatih’e de 3 yıllık anlaşma önerilecek. 
     


 SPOR 


































</TEXT>
</DOC>
