<DOC>
<DOCNO> 15102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/yazar/kohen.html </URL>
<DATE> 2001/04/07/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Başka kimden istesek .. 
</HEADLINE>
<TEXT>

     Bugünlerde Türk yetkililer, karşılarına kim çıksa, ekonomik krizden kurtulmak için, acil destek talebinde bulunuyorlar. 
     Bunalım başladıktan hemen sonra "zengin" dost ve müttefik ülkelerin yardımı istendi. Sağ olsunlar, ABD, AB, G - 7'ler peş peşe ilgilerini belirten ve destek vaat eden beyanlarda bulundular 
     Şimdi Türkiye destek istemini "zenginler" nezdinde etkili olabilecek ülke ve kuruluşlara da iletiyor. 
     İşte dün Devlet Bakanı Kemal Derviş, fırsat ayağına düşmüşken, Ankara'ya gelen Yunan Dışişleri Bakanı Yorgo Papandreu'dan destek rica etti. Yunanistan, AB üyesi olarak bu topluluğun Türkiye'ye yardım için harekete geçmesinde katkıda bulunabilir. Ayrıca Yunanlılar, ABD'de ve uluslararası finans kuruluşlarında da etkili olabilirler. 
     Böyle bir fırsat önümüzdeki salı günü İsrail Dışişleri Bakanı Şimon Peres'in de Ankara'ya resmi bir ziyaret için gelmesi ile de beliriyor. Peres, İsrail'in ekonomik kriz geçirdiği dönemde başbakanlık yapmış ve üç hanelik enflasyonu yenip ülkeyi düzlüğe çıkarabilmişti. Peres'in programında şimdi Derviş ile de bir görüşme var. İsrail'in bu konudaki deneyimi dışında ABD ve diğer finans çevrelerindeki etkinliği işe yarayabilir... 
     Bir nokta daha Derviş, ABD'den dönerken Paris'e uğramıştı. Orada da Fransız maliye yetkilileri ve bazı önemli bankacılarla görüştü. Ermeni yanlısı yasanın ardından Türk - Fransız ilişkilerinin bozulmaya yüz tutmasına rağmen, Fransızlar Derviş'e sıcak ilgi gösterdiler ve aktif destek sözü verdiler... 
     
     BÜTÜN bunlardan çıkarılacak sonuçlar 
     1. Türkiye'nin neredeyse her önüne gelene kritik durumunu anlatıp ondan yardım istemesi, çok üzücü ve onur kırıcı. Maalesef kötü yönetim ve hatalı politikalar Türkiye'yi bu duruma düşürdü... 
     2. Son yıllarda Yunanistan'la gerginlikler, Fransa ile kırgınlıklar, İsrail ile - daha önceki yıllarda - soğukluluk yaşandı. Şimdi bunları geride bırakmanın gereği daha iyi anlaşılıyor... 
     3. Destek ABD başta olmak üzere Batı'dan geliyor. Bunda tabii Batılıların "zengin" olmasının rolü büyük. Ancak Türkiye'nin "stratejik seçimini" Batı yönünde yapması çok önemli bir etken. 
     4. Gözler özellikle bölgedeki petrol zengini ülkelerden de benzer bir destek veya jest görmek istiyor. Hani nerede bu ülkeler 
     5. Şimdiye kadar Türkiye'ye verilen "moral desteğin" hızla "maddi desteğe" - açıkçası parasal yardıma - dönüşmesi gerek. Ama herkes önce Türkiye'nin ne yapacağını görmek istiyor. Ankara elini çabuk tutmazsa, bu destek de lafta kalabilir... 
     
     





Aybars'ın cevabı 


İstikrar marşı 


Tantan Paralar geri alınabilir 


Fırlatan fırlatana 


Geleceği kazanmak için kan ve gözyaşı 


Orkestra 


"Gidiyor... gitmiyor .." 


Güven erozyonu 


Mihrak 


Başka kimden istesek .. 


Esnafın derdi... 


Deniz Baykal'ın şansı... 


Sezer ve 119 


Dolarlı sözleşmeler TL'ye çevriliyor 


Her Hasan'ın arkasında bir "Mehpare Hanım" var 


</TEXT>
</DOC>
