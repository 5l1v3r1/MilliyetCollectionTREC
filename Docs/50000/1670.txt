<DOC>
<DOCNO> 1670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/yazar/dogan.html </URL>
<DATE> 2001/01/11/ </DATE>
<TIME>  </TIME>
<AUTHOR> Yalçın DOĞAN  </AUTHOR>
<HEADLINE>
YÖK'te sonun başlangıcı 
</HEADLINE>
<TEXT>

     YÖK'e daha Anayasa Mahkemesi Başkanı iken eleştirel yaklaşan Ahmet Necdet Sezer, Cumhurbaşkanı seçildikten sonra da düşüncesini koruyor 
     "YÖK sisteminin değişmesi gerek. Rektör ve dekan gibi yöneticiler, işbaşına seçimle gelmeli. YÖK nedeniyle, üniversitede öğretim kalitesi düşüyor. Ayrıca, öğretim elemanları üniversiteden ayrılmak zorunda kalıyor. Üniversitelerde baskıcı bir sistem, kendini hissettiriyor." 
     Sezer haklı .. Üniversiteler bilim, araştırma, analitik düşünce üretme niteliğini çoktan yitiriyor. Öğretim kalitesi ise, TV'lerdeki yarışma programlarında olanca rezilliği ile sırıtıyor. Sözde, "en iyi üniversitenin öğrencileri" zır cahil .. 
     
Son üye seçimleri      YÖK'ün 22 üyesi var. Genelkurmay'dan gelen bir üye dışındaki 21 üye 7 Cumhurbaşkanı, 7 Bakanlar Kurulu ve 7 Üniversitelerarası Kurul tarafından belirleniyor. Ama, hepsi Cumhurbaşkanı'nın onayından geçiyor. 
     Üyeler dörder yıl görev yapıyor. Son olarak, Üniversitelerarası Kurul'da yenilenen iki üyeyi Sezer geri çeviriyor. Çünkü, anılan kurulda "bu iki üyenin, seçim olmadan, baskı yoluyla belirlendiği" kanısı yaygın. O kurula üye, bazı rektör ve dekanların değişik çevrelerde böyle bir görüş bildirdikleri biliniyor. 
     Şimdi, bu kurul yeniden iki üye seçerek onaya sunmak durumunda. 
     
"İlle de hukukçu"      Cumhurbaşkanlığı kontenjanından seçilecek 7 üyeden, görev süresi sona eren iki üyeyi Sezer önceki gün atıyor. 
     Ancak, uzun süre nabız yokluyor. Bazı saygın hukukçulara danışıyor, bazılarına üyelik öneriyor. Sonuçta, Prof. Aysel Çelikel ile Prof. Ramazan Aslan'ı seçiyor. 
     Çelikel ile Aslan'ın ortak özelliği, hukukçu olarak, hukukun üstünlüğüne ve YÖK sisteminin değişmesine inanmaları. 
     Zaman içinde, giderek oluşacak yeni YÖK, hukukun üstünlüğüne daha fazla inanan ve üniversiteleri kışla olmaktan çıkaracak bir kuruma dönüşebilir. Bunun ilk adımları bugünlerde atılıyor. 
     
Sezer'in kozu      Nihai olarak, her üyenin onay makamı olduğu için, anahtar Sezer'de. Günün birinde zillerin YÖK Başkanı Prof. Kemal Gürüz için çalacağı da ortada .. 
     Şu anda pek fark edilmiyor. Ama, Sezer'in YÖK dosyasını açtığı belli. Her atamada, bu yöndeki gelişme, kendini daha açık gösterecek. 
     Üniversitelerin, yıllar önce olduğu gibi, kendi seçtikleri ve başka güç odaklarına dayanmayan dekan ve rektörlerle yönetilmeleri, ayrıca yeniden bilim yuvası niteliği kazanmaları, ancak böyle mümkün. 
     
     





YÖK'e hukuk 


"Yenilikçi" ne demek 


Düşünce gücü... 


3 T - T... 


Konuşan, Başbakan’ın tanımadığı biri değil 


Fransız siyasetçilerine Allah akıl versin 


"İsterik müttefikler..." 


Pay edilen ekonomi yönetimi .. 


"Gizli" 


YÖK'te sonun başlangıcı 


Yeni Ankara 


Bir bardak suda fırtına 


Dikkat, ölüm tehlikesi var 


Fırtına öncesi sessizlik... 


Yaşama dair filmler... 


Ya Celal Bayar ne diyor 


Dünya değişirken 


Rahat uyuyor musunuz 


Ankara'da "bedava ev" sahibi olmak isteyenlere "tarifname" 


</TEXT>
</DOC>
