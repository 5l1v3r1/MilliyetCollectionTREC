<DOC>
<DOCNO> 25011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur09.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyuya düşen tilki yavrusu itfaiye tarafından kurtarıldı 
</HEADLINE>
<TEXT>

     Kayseri'de düştüğü boş su kuyusunda mahsur kalan tilki yavrusu, itfaiye ekipleri tarafından kurtarıldı. 
     Eskişehir Gecekondu Önleme Bölgesi'nde, Danişmentgazi Mahallesi'nde inşaatlarda sıvacılık yapan Yakup Özdin, çevreyi dolaşırken kullanılmayan boş bir su kuyusu içinden bazı sesler geldiğini duydu. 
     Kuyu içerisini cep feneri ile kontrol eden Özdin, bir tilki yavrusu görünce olayı itfaiye ekiplerine haber verdi. Olay yerine gelen Ekip Amiri Mehmet Demir yönetimindeki itfaiye ekipleri, itfaiye eri Mehmet Yıldız'ı beline ip bağlayarak 10 metre yükseklikteki kuyuya indirdiler. Mehmet Yıldız, içerisinde su bulunmayan kuyudaki tilki yavrusunu yakalayıp bir torbaya koyarak yukarıya çıkarttı. 
     Bir süre kaldığı kuyudan çıkartılan tilki yavrusu daha sonra çevredeki fundalık alana bırakıldı ancak çok aç ve bitkin olduğu için fazla uzağa gidemedi. Tepelik bir alana yönelen ancak yarı yolda bitkin düşen tilki yavrusu, daha sonra itfaiye ekipleri tarafından yeniden yakalandı ve bir süre koruma altına alınması için Erciyes Üniversitesi Veteriner Fakültesi'ne götürüldü. 
     Tilkinin kurtarılmasını sağlayan Yakup Özdin, ''dolaşırken tesadüfen farkettiğim tilki yavrusunu kurtarmak için çevreden uzun merdiven aradım ama bulamadım. Kuyu içerisine tek başına inemeyince de itfaiyeden yardım istedim. Bir tilki kurtardığım için çok mutluyum. Tilkilerin doğanın dengesinin korunmasında fare ve bazı kemirgenleri yiyerek çiftçilerin dostu olduğunu biliyorum'' dedi. 
     İtfaiye Amiri Mehmet Demir de, vatandaşlardan gelen ihbar doğrultusunda zaman zaman kuyu ve çatılarda mahsur kalan köpek, kedi, tilki, kuş gibi hayvanları kurtardıklarını söyledi. 
     







</TEXT>
</DOC>
