<DOC>
<DOCNO> 43838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/guncel/agun.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
New York’un kahramanları itfaiyeciler ve polisler 
</HEADLINE>
<TEXT>

Amerikan toplumu neredeyse savaştaymış gibi. Ağızlarından düşürmedikleri laflar, "Diren, dövüş, mücadele et, kazanacaksın ". Mesela sık seyahat edenleri "uzun yol savaşçıları", doktorları "sağlık savaşçıları" diye tanımlıyorlar 
     HASAN BÜLENT KAHRAMAN 

     New York’tan ayrılacağım bugün ufak çapta bir skandala neden oldum. Belediye Başkanı Guiliani’nin görev süresi aralıkta doluyor. Onun için yapılması gereken seçimler yaşanan felaket nedeniyle ertelenmişti. Dün yapıldı. Guiliani, iki dönem seçildiği için yasa uyarınca oy pusulasında yer almadı. Fakat yasada bir madde var. Pusulada yer alamamasına karşın eğer insanlar Guiliani’nin adını pusulaya yazarsa ve o da bu yolla çoğunluğu sağlarsa bir dönem daha başkan olacak. 
     
     Kahvaltıda tartışma 
     New York’ta en sevdiğim yerlerden birisi olan ve sabah kahvaltısı veren, aşağı kasabanın doğu yakasındaki City Bakery’de oturmuş çalışırken, yanımdaki iki yaşlı kadına bu işleri sordum. Önce şunu söyleyeyim. New York geleneksel olarak demokratik sol bir kenttir. Guiliani, 29 yıl sonra seçilen ilk cumhuriyetçi başkandı. Son olaydaki başarısından önce de epey sevilmeyen birisiydi. Yaşlı hanımlara başkanın bir daha seçilme şansı olup olmadığını sordum. Hanımlar ben bunu sorana kadar kahvaltı ve aralarında sohbet ediyordu. Birisi, seçilebileceğini, diğeri bunun bir ölçüde yasal ama hiç değilse "şık" olmadığını söyledi. İşler kızıştı, derin bir siyasi görüş ayrılığı çıktı, ne dedimse dinletemedim, birbirlerine bağırıp çağırıp ayrıldılar. 
     Bakalım seçimin sonucu ne olacak ama kimsenin şu sıra o işi önemsediği de yok. Herkes öteki işlerin peşinde. New York tarihinde en karmaşık seçim bu. 
     Dün akşam, Columbia Üniversitesi’nin civarındaki güzel kaldırım kahvelerinden birisinde çalışırken bir siren sesiyle irkildim. Ne oluyor diye başımı kaldırdığımda hemen arkamdaki binada küçük bir yangın çıkmıştı. İnsanlar koşuştular, bir süre geçti, polis geldi yolları kesti ve az sonra ya yangın dedikleri şey bitti, ya tehlikesi atlatıldı, başka bir kıyamet koptu. Üniversite mahallesi olduğundan onlarca kızlı erkekli öğrenci, bayrakları çekip, alkış kıyamet, itfaiyecilerle polislere tezahürat yapmaya başladı. Onlar klakson çaldı, el salladı, insanlar pencerelerden sarktı, sokak kırmızı, mavi, beyaz Amerikan bayraklarına boyandı, hep bir ağızdan "kahramanlar" diye tempo tutuldu. 
     New York’ta en büyük prestij, polisle itfaiyecide. El üstünde tutuluyorlar. Herkes onları övüyor. Lakapları, dediğim gibi "kahraman." Fakat, üstünden zaman geçince New York bir yandan yaşadığı olayın dehşetini daha iyi anlıyor ve o işin ucu da gelip itfaiyecilere dokunuyor. 
     Kimsenin elbette onlara bir şey dediği yok, ayrıca medya ve polis işi iyi kontrol ettiği için çıkan bir çatlak ses de zaman geçirmeden bastırılıyor ama bu dehşet olgusunun ve onun yarattığı sıkıntının başında saldırıda canını yitirenler geliyor. Kayıp sayısı 6500’e ulaşırken, çıkarılan ceset sayısı 250’yi bile bulmuyor. Bu büyük farkın yarattığı gerilimi yöneticiler sürdürülen çabanın bir ceset çıkarma değil, kurtarma faaliyeti olduğunu sık sık vurgulayarak aşmaya çalışıyor. O arada Papa’nın yaptığı açıklamalarda dolaylı da olsa Amerika’yı açacağı savaştan ötürü uyarması, akılları daha da karıştırdı. 
     Çünkü politikaya her zaman uzak durmuş bu toplum, iç savaş da dahil, sürekli olarak ve her dönemde savaşta. Gündelik dil de savaşı içselleştirmiş durumda. Kendilerine her fırsatta "kahraman" diyorlar. Ağızlarından düşürmedikleri laf, "diren, dövüş, mücadele et, kazanacaksın " Mesela sık seyahat edenleri "uzun yol savaşçıları", doktorları, "sağlık savaşçıları" diye tanımlıyorlar. 
     Amerika, neredeyse savaştaymış gibi bir hava var orta yerde. Düşünün ki, San Diego’da 60.000 kişi bir araya gelip, mavi, kırmızı, beyaz giyinip, ellerine, o renklerde pankartlar alıp Amerikan bayrağını oluşturdu. Kısacası, savaşla garip bir ilişkileri var. O da doğal çünkü, bu toplum, çalışma süresi ve verimlilik açısından Japonya’yı geçti ve alabildiğine geniş kıtayı, dişiyle, tırnağıyla işliyor. 
     O yüzden olacak inşa etme, kurma kavramı şu son olayda gündelik hayata hemen yerleşebildi. Şaşırtıcı değil çünkü, baştan beri, ülkeyi kurmaktan, o işin başında olan devlet adamlarından da "kurucu babalar" diye söz ederler. Şimdi, Dünya Ticaret Merkezi yıkılınca sanki bütün New York yerle bir olmuş gibi, "yeniden kuracağız" sözü gündeme geldi, dillerden düşmez oldu. Gerçekten de dünyada son yüz elli, hatta yüz yılda, iğneden ipliğe, taş üstüne taş koyarak, kasaba, kent inşa eden tek ulus Amerika. Bu, onu tarihsel olarak da, bilinç olarak da bambaşka bir ülke yapıyor. 
     
Sen de olsaydın’      Her şey bir yana, son olay, New Yorklulara hatıralarını tazeleme olanağını da verdi. Şimdi bütün kanallar, savaş ve yıkım haberlerinden arta kalan zamanlarda New York programları yapmaya başladı. Sokaklar New York resimlerini satan işportacılarla doldu, kitapçılarda New York kitapları bölümü oluşturuldu. 
     DTM, çok kısa bir süre sonra bir ikon haline gelecek. Bunda hiç kuşku yok. O zaman belki ondan bıkacağız ama, şimdi New York bilinen telaşıyla yeni bir haftaya başlar ve ben bu eşsiz kenti bir kez daha arkamda bırakıyorum. Havaalanına giderken her defasında uzaktan gördüğüm o binaların alışıldık ve biraz da eski ve güven veren bir dosta benzeyen görüntüsü bu defa olmayacak. O zaman, bu kazadan sonra onca derginin yaptığı kapak içinde en mükemmeli olan Villege Voice’un kapağını hatırlayacak ve orada dendiği gibi, içimden "keşke" diyeceğim, "sen de olsaydın". 
     Hoşça kal New York, hoşça kal İkiz Kuleler. 
     
     



 GÜNCEL 






















</TEXT>
</DOC>
