<DOC>
<DOCNO> 37579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sondun01.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin batısında ormanlar alev alev... 
</HEADLINE>
<TEXT>

     ABD'nin batısında çıkan orman yangınları yüzbinlerce hektar alanda sürüyor. 
     Idaho eyaletindeki Ulusal Yangın Enformasyon Merkezi yetkilileri, Nevada, Oregon, Washington ve California eyaletlerinde etkili olan yangınların 202 bin hektardan fazla alanda devam ettiğini açıkladılar. 
     Yetkililerin üst düzey alarma geçtiği ve ordudan yardım isteme planlarının gündemde olduğu belirtildi. 
     Ulusal Yangın Enformasyon Merkezi'nden sözcü Sue Tholen, yangın söndürme çalışmalarını yürüten yaklaşık 21 bin kişiye, Alaska, doğu sahilleri ve güneydeki eyaletlerden gelen ekiplerin de katıldığını, buralardan yeni ekiplerin gelmesinin beklendiğini söyledi. Bu arada, Washington eyalet valisi Gary Locke, alevlerin 350 evi tehdit ettiği, eyaletin doğusundaki Chelan, Okanogan, Spokane ve Yakima ilçelerinde acil durum ilan edildiğini açıkladı. 
     Yetkililer, 69 bin hektar alana yayılan alevlerin daha da büyümesi halinde Okanagan, Malott ve Omak ilçelerinin boşaltılması planlarının yapıldığını kaydettiler. 
     Öte yandan, Nevada eyaletinin kuzeydoğusunda, sadece 30 kadar kişinin yaşadığı eski madencilik kenti Midas'ın, kuzey ve güneyden gelen büyük alevlerin tehdidi altında olduğu, yetkililerin, can ve mal kaybı meydana gelmemesi için önlemler aldığı belirtildi. 
     Kuzeydoğu eyaletlerinden Oregon'daki Fremont Ulusal Ormanı'nda yaklaşık 288 bin hektar alanın yangınlarda kül olduğu, itfaiye ekiplerinin, eyaletteki 4 büyük yangını kontrol altına alabildikleri bildirildi. 
     
     






</TEXT>
</DOC>
