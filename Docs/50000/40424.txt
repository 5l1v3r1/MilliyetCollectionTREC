<DOC>
<DOCNO> 40424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sondun13.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız adaletinden Chirac'a destek 
</HEADLINE>
<TEXT>

     Fransız adaleti, Cumhurbaşkanı Jacques Chirac'ın belediye lojmanları yolsuzluğuyla ilgili olarak açılan davada, mahkemede tanık olarak dinlenmesi kararını yürürlükten kaldırdı. 
     Paris İstinaf Makemesi tarafından alınan kararda, Cumhurbaşkanı Chirac'ın tanık olarak mahkemeye çağrılması, ''hukuki açıdan şekil kusuru'' olarak değerlendirilerek yürürlükten kaldırıldı ve dava dosyası da Paris sorgu yargıcı Eric Halphen'den alındı. 
     Yaklaşık 7 yıldır davayı soruşturan Eric Halphen, görevi yine Paris sorgu yargıcı Armand Riberolles'e devretti. Cumhurbaşkanı Chirac, Nisan ayında mahkemeye tanık olarak çıkmayı reddetmiş ve Elysee Sarayı, Halphen'i görevinde kusurlu olmakla suçlamıştı. 
     Paris'te 1977-1995 yılları arasında belediye başkanlığı yapan Chirac, belediye lojmanlarının inşası sırasında kendi partisini kollayarak yolsuzluk yaptığı yolundaki iddiaları yalanlamıştı. Cumhurbaşkanı Chirac'ın Cumhuriyetçi Birlik Partisi RPR milletvekilleri de yaptıkları açıklamalarla sorgu yargıcının Chirac'ı mahkemeye çağırmasını sert bir biçimde eleştirmişlerdi. RPR Sözcüsü Patrick Deveciyan, ''sorgu yargıcının başarısızlığını bu tür bir hareketle maskelemek istediğini'' ileri sürerek, Halphen'in 7 yıldır devam eden soruşturmada bir sonuç elde edemediğini ve başarısız kaldığını iddia etmişti. 
     RPR'nin Meclis'teki Grup Başkanı Jean Lois Debre de yasalara göre, Chirac'ın mahkemeye şahit olarak bile çağrılamayacağını söylemişti. Sorgu yargıcı, Chirac'ın Paris Belediye Başkanlığı döneminde ortaya çıkan lojman yolsuzluğu ile ilgili sadece şahit olarak dinlenmesini istemişti. Fransa'da sol partiler, geçmiş yıllarda Chirac'ın Paris'teki sahte seçmen listeleri ile ilgili açılan davada da mahkeme önüne çıkmasını istemişler, ancak bu talep reddedilmişti. 







</TEXT>
</DOC>
