<DOC>
<DOCNO> 24121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo16.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un eski golcüsü Şota hala gözaltında 
</HEADLINE>
<TEXT>

     Hollanda'da AFC Ajax ve NAC Breda takımlarının futbolcu transferlerinde vergi kaçırdıkları ve işlemlerde usulsüzlük yaptıkları iddiasıyla başlatılan soruşturma çerçevesinde gözaltına alınan, aralarında eski Trabzonsporlu Gürcü futbolcu Şota Arvaladze'nin de bulunduğu 5 kişiden 4'ünün, gözetim altında tutulmasına devam ediliyor. 
     Soruşturmayla ilgili açıklama yapılmazken, yalnızca, gözetim altında tutulanlardan NAC Breda Kulübü yöneticisinin, arkadaşının cenazesine katılmak üzere bugün serbest bırakıldığı belirtildi. Ancak bu kişinin yeniden gözetim altına alınıp alınmayacağına ilişkin bilgi verilmedi. 
     Hollanda'da vergi müfettişleri, AFC Ajax'ın, 1997 yılında Trabzonspor'dan transfer ettiği Gürcü futbolcu Şota Arveladze ile Danimarkalı futbolcu Michael Laudrup'un transfer işlemlerinde, kağıt üzerinde farklı bilgi göstererek vergi kaçırdığı iddiasıyla önceki gün soruşturma başlatmıştı. Bu çerçevede Şota'nın kardeşi Arçil'in aynı yıl transfer olduğu NAC Breda Kulübü'nün işlemleri de incelemeye alınmıştı. 







</TEXT>
</DOC>
