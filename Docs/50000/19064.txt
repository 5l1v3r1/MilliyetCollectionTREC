<DOC>
<DOCNO> 19064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/ekonomi/eko07.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavuklar yabancıların olacak 
</HEADLINE>
<TEXT>

Yabancı bir yatırım fonu ile Banvit arasında hisse satışı görüşmeleri başladı 
     EKONOMİ SERVİSİ 

     Banvit AŞ’nin bağlı ortaklığı olan Banvit Bandırma Vitaminli Yem San. AŞ, yabancı bir yatırım fonu ile Banvit hisseleri satışı için, görüşmelere başladığını açıkladı. 
     Banvit Bandırma Vitaminli Yem San. AŞ’den Borsa’ya gönderilen açıklamada, Yönetim Kurulu’nun dünkü toplantısında alınan karara istinaden, şirket portföyünde bulunan 428 milyon 763 bin 680 adet Banvit hissesinin muhtemel satışı ile ilgili olarak yabancı bir yatırım fonu ile görüşmelere başlandığı bildirildi. Bu hisse miktarı Banvit’in yüzde 4.7’sine denk geliyor. Açıklamada, taraflar arasında bir gizlilik sözleşmesi imzalandığı, görüşmeler sonuçlandığında varılacak anlaşmayla ilgili bilgi verileceği duyuruldu. 
     1968 yılında Bandırma’da karma yem üretimi ile faaliyete geçen ve 1985’ten itibaren piliç eti üretimine de geçen Banvit, damızlık çiftlikleri, civciv ve piliç üretimi ve paketlemesi ile tam entegre bir kuruluş. 
     
Mudurnu için hükümet devrede      BOLU DHA 

     Kasım ve şubat krizleri nedeniyle üretimi durdurarak, işçilerini çıkartan Mudurnu Tavukçuluk’u faaliyete geçirebilmek için Başbakan Bülent Ecevit ile görüşen Bolu Valisi Mehmet Ali Türker, hükümetin bu konuya çok sıcak baktığını söyledi. Ecevit’in, tesislerin üretime geçebilmesi için çözüm aradığını belirten Türker, İl Özel İdaresi’nden istenen 5 trilyon liralık ortaklık konusunun İl Genel Meclis toplantısında görüşüleceğini açıkladı. Mudurnu Tavukçuluk Başkanı Tevfik Türesin’in 15 - 20 trilyon liralık kredi ile hemen üretime geçebileceklerini’ söylediğini hatırlatan Türker, "Hükümetten bu konuda destek istedik. Somut gelişme yok" dedi. 
     



 EKONOMİ 























</TEXT>
</DOC>
