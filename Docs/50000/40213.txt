<DOC>
<DOCNO> 40213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/spor/aspo.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlerin zaferi büyük olur 84 - 79 
</HEADLINE>
<TEXT>

Basketbol Milli Takımımız, nefesleri kesen maçta son şampiyonanın finalisti İspanya’yı devirdi, Avrupa’nın en iyi sekiz takımı arasına girdi. İbrahim 35 sayı attı, Mehmet pota altında devleşti 
     NECMİ KEPÇETUTAN 

     Letonya’nın Slovenya’yı yenmesinden sonra, bizim için tek seçenek kalmıştı. İspanya’yı ya yenecektik, ya yenecektik. Aksi bir sonuç, aylar süren hazırlıkların boşa gitmesine, büyük hayal kırıklığına neden olacak, ev sahibi Türkiye, Avrupa Şampiyonası’nın daha ilk ayağında elenecekti. 
     ASKİ Spor Salonu’nda muhteşem bir atmosferde başladı karşılaşma. Büyük seyirci desteğini de arkasına alan Millilerimiz, ilk iki günkü gergin, silik görüntüsünden uzak, nefis bir basketbol sundu izleyenlere. Maçın ilk periyodunda, rakibi önünde fırtına gibi esen ekibimiz, farkı 16 sayıya kadar çıkardı ve periyodu 26 - 14 önde kapadı. 
     İkinci periyodun başında, Gasol ve Navarro ile etkili olan İspanyollar, skoru 31 - 28’e kadar getirdi. Ancak İbrahim’in arka arkaya attığı basketlerle devre, 48 - 42 lehimize bitti. 
     Üçüncü periyotta, tam bir İbo şov vardı. Skorer oyuncumuz, bu periyotta attığı 17 sayıya, Mehmet ve Hüseyin de hem ribauntta, hem de skorda katkıda bulundular ve periyot, 70 - 55 Ay - Yıldızlılar’ın üstünlüğüyle sona erdi. 
     Tam rahatladık, artık bu iş bitti diye düşünürken, son periyodun ilk dört buçuk dakikasında tek bir sayı bile atamadık. İspanyollar, Gasol, Angulo, Paraiso ve Navarro dörtlüsüyle, 14 - 0’lık bir seri yakalayıp skoru 70 - 69’a getirdi, 35. dakikada da 73 - 71 öne geçti. Son iki dakikada büyük heyecan vardı. Hidayet, Kerem ve Mehmet’in kritik basketleri, Milli Takımımız’a hayat verdi ve maçı 84 - 79 kazanan Ay - Yıldızlı ekibimiz, grup birincisi olup çeyrek finallere yükselerek, göğsümüzü kabarttı. 
     
İstatistik TÜRKİYE OYUNCU TS 2S 3S SA R Kerem 2 0 1 - 2 2 2 Hidayet 13 1 9 2 3 5 7 8 Orhun - 0 2 0 1 - 2 İbrahim 35 5 5 5 10 10 11 1 Hüseyin 12 4 12 - 4 5 10 Mehmet 15 2 3 2 4 5 6 5 Mirsad 5 0 3 1 2 2 2 2 Asım 2 1 3 - 0 2 2 Haluk - - 0 1 - 1 Ömer - - - - - TOPLAM 84 13 38 10 21 28 35 33      
     
İSPANYA OYUNCU TS 2S 3S SA R Lopez 6 1 2 0 4 4 4 2 Angulo 4 2 2 0 1 - - A.Reyes 5 2 3 - 1 1 1 Paraiso 9 2 4 1 4 2 2 3 Gasol 21 9 14 0 1 3 4 10 Jimenez 3 - 1 2 - 1 Kornegay - 0 1 - - 4 Navarro 24 5 10 3 4 5 8 - S.Reyes 4 0 3 - 4 4 4 Garbajosa 3 - - 3 4 5 Rodriguez - - - - - TOPLAM 79 21 39 5 16 22 27 30      
     
Küstah İspanyol      AVRUPA Şampiyonası’nda İspanya ile oynadığımız hayati maçta büyük bir skandal yaşandı. Maçın 6. dakikasında bir faul kararına itiraz eden İspanyol coach Javier İmbroda, teknik faul aldı. İtirazlarını sürdüren Imbroda, İtalyan hakem Colucci’nin cebine elini soktu ve "para mı aldın" dedi, ardından diskalifiye edildi. 
     MİLLİ Takım coachu Aydın Örs ise "İşimiz yeni başlıyor" dedi. Örs, "İlk üç periyotta Türk Milli Takımı’nın nasıl oynadığını herkese gösterdik. Bu takımla gurur duyun. Sonuna kadar gitmek için bütün gücümüzü harcayacağız" dedi. Basın toplantısında İspanyol ve Türk gazeteciler arasında gerginlik yaşandı. 
     
Rakibimiz İtalya veya Hırvatistan      2001 Avrupa Basketbol Şampiyonası’nda final grubu mücadelesi dün gece noktalanırken, çeyrek finale kalan dört ülke ile çapraz eleme turunda eşleşmeler belli oldu. B Grubu’nda Milli Takımımız, A Grubu’nda Fransa, C Grubu’nda Yugoslavya ve D Grubu’nda da Rusya, direkt 5 ve 6 Eylül’de İstanbul’da yapılacak çeyrek final maçlarında oynamaya hak kazandı. 
     AY - Yıldızlılar, bugün Antalya’da saat 21.15’te D Grubu ikincisi İtalya ile C Grubu üçüncüsü Hırvatistan arasında oynanacak maçın galibi ile 5 Eylül saat 19.00’da Abdi İpekçi Salonu’nda çeyrek final mücadelesi verecek. Bugün yapılacak diğer eleme turu maçları sonucunda, İspanya - İsrail galibi, Rusya ile, Litvanya - Letonya galibi, Yugoslavya ile, Almanya - Yunanistan galibi de Fransa ile çeyrek finalde eşleşecek. 
     

</TEXT>
</DOC>
