<DOC>
<DOCNO> 2040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/son/sondun03.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin eski başkanlarından Reagan kalçasını kırdı 
</HEADLINE>
<TEXT>

     ABD'nin efsanevi eski başkanlarından 90 yaşındaki Ronald Reagan, California eyaletindeki evinde düşerek kalçasını kırdı. 
     1994 yılından beri Alzheimer hastalığından muzdarip olan ve hafızasını önemli ölçüde kaybettiği bilinen Reagan'ın, bugün kaldırıldığı Santa Monica kentindeki hastanede ameliyat olması bekleniyor. 
     Eski Başkan'ın sözcüsü Joanne Drake, sağlık durumunu ''istikrarlı'' olarak nitelendirdiği Reagan'ın ''bilincinin ve moralinin yerinde'' bulunduğunu söyledi. 
     Sözcüsünün ''basit bir düşme'' olarak açıkladığı kazanın nasıl meydana geldiği belirtilmezken, düşmelerin ABD'de ileri yaşlardaki ölümlerin önemli bir bölümüne yol açtığı biliniyor. 
     ABD'deki istitastiklere göre, ileri yaşlarda meydana gelen düşmelerin ardından hastaların sadece dörtte biri tam olarak iyileşirken, yüzde 20'si ise bir yıl içinde yaşamını yitiriyor. 
     Reagan'ın düşerek kalçasını kırdığı haberinin duyulmasının ardından, kaldığı hastanenin önü bir basın ordusu tarafından ''anababa gününe'' çevrildi. 
     




</TEXT>
</DOC>
