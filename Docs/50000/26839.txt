<DOC>
<DOCNO> 26839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/soneko08.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalım Erez "TOBB'un bugün düştüğü durumu üzüntüyle izliyorum" 
</HEADLINE>
<TEXT>

     Eski Sanayi ve Ticaret Bakanı ve Türkiye Odalar ve Borsalar Birliği TOBB geçmiş dönem başkanlarından Yalım Erez, ''TOBB'un bugün içine düştüğü durumu üzüntüyle izliyorum'' dedi. 
     Erez, bir dönem başkanlığını yürüttüğü TOBB'un bugün içine düştüğü sıkıntılardan ve kamuoyuna yansıyan tartışmalardan derin üzüntü duyduğunu dile getirerek, ''Birliğin itibarını korumak, bugünkü başkanlar kadar eski başkanların da görevidir. Hepimize iş düşüyor'' diye konuştu. 
     TOBB'un Türkiye'nin en itibarlı kurumlarından olduğunu savunan Erez, şöyle devam etti 
     ''Geçen haftadan bu yana süren istifa tartışmaları, farklı noktalara geldi, kurum yıpranıyor. Kimse buna izin veremez. TOBB bu duruma düşmemeliydi, bunun üzüntüsünü yaşıyorum. Güçlü ve itibarlı bir sivil toplum örgütü olan TOBB'un eski itibarı, kişisel itibarlardan çok daha yüksektir. TOBB Başkanları bu konularda son derece dikkatli hareket etmeli. Aynı dikkati TOBB eski başkanları da göstermeli, kurumun itibarı eski başkanların da sorumluluğundadır. TOBB'un itibarı hepimizin itibarından daha önemlidir.'' 
     Tüm tartışmaların uzağında ve tarafsız kaldığını belirten Erez, tartışmaların ivedilikle sonlandırılarak, aklı selimin galip gelmesini arzu ettiğini kaydetti. Erez, TOBB'un eski güçlü birlikteliğinin sürdürülmesinin en büyük isteği olduğunu vurgulayarak, ''TOBB içinde bazı yanlışlıklar var mutlaka ki bu hale geldi. Bu yanlışlıkların müsebbibi her kimse cezasını çekmelidir'' dedi. 







</TEXT>
</DOC>
