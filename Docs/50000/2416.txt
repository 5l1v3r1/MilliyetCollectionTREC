<DOC>
<DOCNO> 2416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/yasam/yas01.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Viranşehir davası 
</HEADLINE>
<TEXT>

Avukatlar "9 - 19 yaşlarındaki çocukları gözaltına alan güvenlik güçleri yasa çiğnedi" 
     NAMIK DURUKAN Diyarbakır 

     Diyarbakır Barosu, Şanlıurfa’nın Viranşehir ilçesinde yasa dışı gösteri yaptıkları gerekçesiyle tutuklanan 29 çocuğu, gözaltına alan güvenlik güçlerinin Çocuk Mahkemeleri Yasası’na muhalafet ettiklerini ve olayın "Manisa davası"ndan daha vahim olduğu öne sürdü. 
     Viranşehir’in Demirel mahallesinde ateş yakıp gösteri yapınca güvenlik güçelerince gözaltına alınan, 48 saat sonra savcılığa çıkarılan yaşları 13 - 19 arasında değişen 29 çocuğun tutuklanmasına itiraz edilmesi için Diyarbakır DGM’ye gönderilen dava dosyasının ulaşması bekleniyor. Olayla ilgili basın toplantısı yapan Diyarbakır Barosu Yönetim Kurulu üyeleri, çocukların bir bölümünün nüfus cüzdanlarının bulunmadığını, bu nedenle tutuklananlar arasında iki çocuktan birinin dokuz, diğerinin ise 10 yaşında olduğunu kaydetti. Baro İkinci Başkanı Emin Aktar, çocuklara gözaltında işkence yapıldığını savunarak, bu olayın Manisa davasından daha vahim olduğunu dile getirdi. 
     Aktar, Manisa’daki gençlerin örgüt davasından yargılandıklarını vurgulayarak, "Bu çocuklar gösteri yaptıkları gerekçesiyle tutuklanmışlar. Bu vahim bir olaydır" dedi. 
     
     İtiraz edecekler 
     Baro Genel Sekreteri Mahmut Vefa ise gözaltına alınan çocukların savcılığa çıkarılmadan 48 saat gözaltında tutulduklarını, bu durumun 2253 sayılı Çocuk Mahkemeleri Yasası’na aykırı olduğunu savundu. Vefa "2253 Sayılı Yasanın 20 1 maddesi uyarınca küçüklerin ceza ehliyetlerinin varlığı tespit edilmeksizin tutuklanmaları karşısında gerçekleşen ihlalin boyutları daha vahim bir hal almıştır" diye konuştu. 
     Baro yöneticileri, olayı araştırmak üzere görevlendirilen Çocuk Hakları Komisyonu’nun çalışmaya başladığını, Viranşehir’deki dosyanın Diyarbakır DGM’ye ulaşması halinde tutuklamaya itiraz edeceklerini anlattılar. 
     
     


 YAŞAM 



























</TEXT>
</DOC>
