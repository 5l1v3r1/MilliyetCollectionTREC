<DOC>
<DOCNO> 15951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur13.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'a giriş çıkışlara güvenlik düzenlemesi 
</HEADLINE>
<TEXT>

     Başbakanlık Merkez Teşkilatı ve Devlet bakanlıklarında görevli personel ile ziyaretçilerin giriş ve çıkışları bugünden itibaren yeniden düzenlendi. 
     Başbakanlık Personel ve Prensipler Genel Müdürlüğü tarafından yayınlanan genelgeye göre, Başbakanlık'ta görevli personel ile temizlik elemanları ve ziyaretçilerin giriş çıkış kapıları ayrıldı. 
     Başbakanlık Merkez Teşkilatı ve Devlet bakanlıklarında daimi veya geçici görevli tüm personelin giriş ve çıkışları, sadece Vekaletler Caddesi üzerindeki Merkez Bina A ve Devlet bakanlıkları B kapılarından yapılacak. Başbakanlık Giriş Kartı'nı ibraz etmeyen personel, Müdafaa Caddesi üzerindeki ''C'' kapısından ziyaretçi kartı alarak giriş yapabilecek. 
     Başbakanlık ve Devlet bakanlıklarına gelen tüm ziyaretçiler ile temizlik firması elemanlarının giriş ve çıkışları da ''C'' kapısından yapılacak. 
     Genelge uyarınca, resmi kurum ve kuruluşlardan gelen evrak ve posta hizmetleri ''A'' kapısı kanalıyla iletilecek. Randevulu ziyaretçilerin giriş ve çıkışları ise Özel Kalem müdürlüklerince Koruma Müdürlüğü ile telefon irtibatı kurularak, verilecek talimatlar doğrultusunda sağlanacak. 
     Başbakanlık'ta görevlendirilen basın mensupları, görevli giriş kartları ile kontrollü olarak ''A'' kapısından Basın Bürosuna alınacak. Başbakanlığa ait resmi araçlar ''1'' numaralı, personele ait özel araçlar ise otopark giriş kartlarında belirtilen ''2'' ve ''3'' numaralı otoparkları kullanacak. Diğer kurum ve kuruluşlardan görevli olarak gelen resmi araçlar da 2 numaralı otopark önündeki alanı kullanacak. 




</TEXT>
</DOC>
