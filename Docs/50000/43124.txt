<DOC>
<DOCNO> 43124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/guncel/gun07.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe şarkıda RTÜK haksız bulundu 
</HEADLINE>
<TEXT>

"Mehmedim" adlı şarkıyı yayınlayarak 1 yıl süreyle kapatılan Diyarbakır’daki yerel Kanal 21 Televizyonu, hukuk mücadelesinden galip çıktı 
     ÖZGÜR CEBE Diyarbakır DHA 

     Kürt şarkıcı Şıvan Perver’in "Mehmedim" adlı Kürtçe parçasını yayınladığı gerekçesiyle Radyo Televizyon Üst Kurulu RTÜK tarafından 1 yıl süreyle kapatılan Diyarbakır’daki yerel Kanal 21 Televizyonu, hukuk mücadelesinden galip çıktı. 
     Televizyon yöneticilerinin kapatma kararına karşı Ankara 7. İdare Mahkemesi’nde açtığı davanın sonucunda RTÜK haksız bulunurken, parçanın "yöresel halk türküsü" olduğu belirtildi. 
     Kanal 21, 29 Eylül 1999’da, Perver’in Kürtçe okuduğu "Mehmedim" adlı türküyü yayınlayınca, RTÜK, "Toplumu şiddet terör ve etnik ayrımcılığa sevk edip, toplumda nefret duyguları oluşturacak şekilde yayın yaptığı" gerekçesiyle kanalın 365 gün kapatılması için 17 Aralık 1999’da karar aldı. Kanal 21, bu tarihten itibaren kapatılırken, avukatları da, kararın iptali için Ankara 7. İdare Mahkemesi’nde dava açtı. 
     
     Yayına başlayamadı 
     Kanal 21, RTÜK’ün aldığı karar gereği 365 gün kapalı kaldıktan sonra reklam gelirlerinden yoksun kaldığı için, maddi sorunları nedeniyle de yeniden yayına başlayamadı. 
     RTÜK ise Kanal 21 Televizyonu yöneticilerine bir yazı göndererek, kapatma süresinin dolduğunu ve televizyonun derhal yayına başlamasını istedi. 
     Bu arada mahkemenin bilirkişi olarak belirlediği Hacettepe Üniversitesi Müzikoloji Etnomüzikoloji ve Foklor Ana Bilim Dalı Başkanı Doç Dr. Ertuğrul Bayraktarkal, Araştırma Görevlisi Günay Günaydın ve Araştırma Görevlisi Burcu Tunakan, yayınlanan parçaların, yıllardır Doğu ve Güneydoğu Anadolu’da söylenen halk türküleri, özgün beste ve oyun havası olduğunu belirledi. Bilirkişi, yapılan tercümede şarkı sözlerinde yayın ilkelerinin ihlaline yönelik ifadelere rastlanmadığını da kaydetti. 
     



 GÜNCEL 























</TEXT>
</DOC>
