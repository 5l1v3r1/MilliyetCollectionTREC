<DOC>
<DOCNO> 27631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/spor/yuru.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim gerçeği 
</HEADLINE>
<TEXT>

     ÖMER ÜRÜNDÜL 

     Fatih Terim teknik direktörlükte merdivenleri ağır ağır ama emin adımlarla çıktı. Önce Göztepe ve Ankaragücü’nde görev yaptı. Ardından milli takımda Piontek’in yardımcısı oldu. İlk önemli başarısı ümitlerin Akdeniz oyunları şampiyonluğu idi. Piontek’in ayrılmasıyla milli takımın patronluğuna getirildi. Futbolumuzun kısır döngüsünde ilk kez Terim ile Avrupa şampiyonasına katılma hakkı elde ettik. Sonra Galatasaray dönemi başladı. Kafasında inandığı dar alan presine dayalı modeli uygulatmaya çalıştı. Seri lig şampiyonluklarının ardından zaman içinde sistemin tam oturmasıyla birlikte inanılmaz gerçekleşti. UEFA Kupası ülkemize geldi. 
     İşte bu büyük başarı ister istemez Avrupa’nın ilgisini çekti. Batının bize bakış açısı belliyken İtalya gibi yabancı teknik direktörlere rağbet etmeyen büyük futbol endüstrisi ülkenin köklü kulüplerinden Fiorentina Terim ile anlaştı. Bu çok önemli bir olaydı. Tirol’a elenmekle Terim işe kötü başlamasına rağmen bilgisi, cesareti ve karizması ile birlikte oyuncularını kendisine inandırıp kısa sürede seyir zevki yüksek futbol oynayan ve başarılı neticeler alan Fiorentina’yı gündeme getirdi. Medyada manşetlere çıktı. Floransa halkının gözbebeği oldu. 
     Bu olumlu gelişmeler çizmede dikkat çekti. 2001 - 2002 sezonu için Milan’dan teklif geldi. Hissiyatı bırakıp mantık açıdan teklifi kabul etmesi gerekiyordu. Düşündü ve öyle de yaptı. Taraflar sezon sonunda açıklamak üzere resmen anlaştılar. Sevgi ve saygı duyduğu Floransa halkını kandırmamak için takımın en iyi döneminde açıklama yaparak sezon sonunda Fiorentina’dan ayrılacağını bildirdi. Terim’e kendisini zora sokan ve sonra da istifaya götüren dürüst davranışının hakettiği karşılığını, İtalya kupası finalinin kazanılmasının ardından Fiorentina seyircisi verdi. 
     Fatih Terim bu sezon dünyanın en büyük firmalarından aynı zamanda da İtalya başbakanı Berlusconi’nin takımı Milan’ın teknik patronu. İşi hiç de kolay değil. Başarılı olması ülkemiz açısından da çok önemli. Hep birlikte kendisine destek olmalıyız. 
     Bu sevinci yaşarken, Orhan Kaynar’ın kaybıyla sarsıldık. Çok sevdiğimiz kardeşimiz, yüreğimize verdiği acı ile aramızdan ayrıldı. Allah rahmet eylesin. 
     



 SPOR 


























</TEXT>
</DOC>
