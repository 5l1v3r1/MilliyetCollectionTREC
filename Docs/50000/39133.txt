<DOC>
<DOCNO> 39133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/ekonomi/eko02.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçı Derviş’le buluşuyor 
</HEADLINE>
<TEXT>

Bugün Devlet Bakanı Kemal Derviş ile bir araya gelecek olan TİM, ihracatın sorunlarına somut çözümler getirilmesini isteyecek 
     Türkiye İhracatçılar Meclisi TİM Başkanı Oğuz Satıcı, üretici ve ihracatçının yalnız bırakıldığını belirterek, "Pansuman çözümler ile bir yere varamayız. Artık, somut birtakım sonuçlara ihtiyaç var" dedi. 
     Devlet Bakanı Kemal Derviş, TİM Başkanı Oğuz Satıcı ve İcra Kurulu üyeleri ile bugün İstanbul’da bir araya gelerek, reel sektörün sorunlarını masaya yatıracak. 
     
     Gecikmiş bir görüşme’ 
     Dış Ticaret Kompleksi’nde gerçekleştirilecek toplantıda Eximbank Genel Müdürü Ahmet Kılıçoğlu ve İhracat Genel Müdürü Soner Maşa da hazır bulunacak. 
     Oğuz Satıcı, reel sektör ile yapılacak bu görüşmeyi "gecikmiş bir görüşme" olarak niteleyerek şunları söyledi 
     "Derviş’e, Türkiye’nin ihracat pazarını ve bu pazarda Türk üreticisi ve ihracatçısının çektiği sıkıntıyı anlatacağız. Türkiye’nin içinde bulunduğu finansal, ekonomik ve sosyal sıkıntıların temelinde bu pazarlarda rekabet edemez olduğumuzu, rakipleri ile eşit şartlara kavuşturulmaları durumunda üretim ve ihracatla bu krizi ve sıkıntılı dönemi de aşabileceğimizi kendilerine bildireceğiz." 
     
     İhracatçı ne istiyor 
     TİM’in bugün, Kemal Derviş’e sunacağı raporda, ihracatçının şu öneri ve talepleri dile getirilecek 
     Rekabet gücünü kazanmak için istihdam, enerji, finansman üzerindeki vergi yükleri azaltılmalı. 
     KDV iadesi ödemeleri geciktirilmeden yapılmalı. 
     İhracatçı, yurtdışına çıkışlarda 50 dolarlık harç alınması uygulamasının dışında tutulmalı. 
     Sınır ticaretinden kaynaklanan sorunlar giderilmeli 
     Off-set anlaşmalarına işlerlik kazandırılmalı. 
     Dış tanıtımda koordinasyon sağlanmalı, marka ve imaj çalışmalarına destek verilmeli. 
     Ticaret müşavirlikleri yeniden yapılandırılmalı. 
     



 EKONOMİ 















</TEXT>
</DOC>
