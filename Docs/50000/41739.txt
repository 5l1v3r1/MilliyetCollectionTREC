<DOC>
<DOCNO> 41739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun20.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ölü sayısı dayanabileceğimizden çok fazla" 
</HEADLINE>
<TEXT>

     ABD'yi vuran terörist saldırının ardından şimdi kaç kişinin öldüğü, kaç kişinin yaralandığı ve hasar tesbiti için çalışmalar başladı. 
     New York belediye başkanı Rudolph Giuliani, New York'taki Dünya Ticaret Merkezi'ne yönelik olarak yapılan saldırıda ölenlerin sayısı hakkında rakam vermedi, ancak "ölü sayısı, dayanabileceğimizden çok daha fazla" diye konuştu. 
     Manhattan adasının güney kesimini Perşembe gününe kadar yasak bölge ilan eden Belediye Başkanı, "olayda korkunç sayıda sivilin öldüğünü" ifade etti. 
     Kulelerde binlerce kişi vardı 
     New York'taki Dünya Ticaret Merkezi'ne yönelik saldırı sırasında ikiz kulelerde 10 ila 20 bin kişinin bulunduğu sanılıyor. 
     Amerikan medyasının, yetkililere dayanarak verdiği haberde, dün sabah ilk uçağın ikiz kulelerden birine çarptığı sırada, merkez genelinde 10 ile 20 bin arasında kişinin bulunduğu belirtildi. 
     İkinci kuleye 18 dakika sonra yapılan saldırıya kadar birçok kişinin kaçarak kurtulabildiği tahmin ediliyor. Yetkililer ölü sayısının önümüzdeki günlerde ortaya çıkabileceğini ifade ettiler. 
     Bu arada, New York Limanı'na uçak gemileri ve güdümlü füze taşıyan destroyerler gönderildiği açıklandı. 
     Öte yandan aralarında AKUT'un da bulunduğu dünyanın dörtbir yanındaki kurtarma ekibi, çöken binaların altında kalanların çıkarılması için yardıma hazır olduklarını duyurdu. 
     







</TEXT>
</DOC>
