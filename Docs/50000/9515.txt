<DOC>
<DOCNO> 9515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/yazar/sazak.html </URL>
<DATE> 2001/03/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş'e görev 
</HEADLINE>
<TEXT>

     Kriz bazen fırsatlar da yaratabilir. 
     Dünya Bankası Başkan Yardımcısı Kemal Derviş'in, ekonomi yönetiminde görev teklif edilmek üzere Ankara'ya çağrıldığına ilişkin haberler pek çok çevreyi şaşırtmış olmalı Öyle ya, Cottarelli başta olmak üzere yabancı uzmanların Türkiye'de cirit atmasına öylesine alıştık ki, Dünya Bankası'nın tepe noktalarında Kemal Derviş gibi değerli bir iktisatçının yer aldığını düşünmek bile tuhaf geliyor. 
     Geçen mayısta Derviş, Dünya Bankası'nda ekonomi yönetimi ve yoksullukla mücadele programından sorumlu başkan yardımcılığı görevine başlarken Washington'da kendisini tanıma olanağı bulmuştuk. Uzun bir söyleşinin ardından şunu sorduğumu anımsıyorum 
     "Güney Amerika'dan Doğu Avrupa'nın Batı'yla bütünleşme sürecine, Ortadoğu barışına, gelişmekte olan Afrika ülkelerine uzanan geniş coğrafyada edinilmiş birikimlerden sonra sizi Türkiye'den arayıp, katkıda bulunmanızı isteyenler çıkmıyor mu " 
     Kemal Derviş "Yönetim anlamında soruyorsanız, hayır" demişti. Ecevit hükümetinin uyguladığı ekonomik programın başarı şansına değinince aldığım yanıt şöyle olmuştu 
     "Uzun yıllar yüzde 70 - 80'lerde enflasyona alışan bir toplumda bundan kurtulmak kolay olmayacak, programın başarısı istikrar içinde uzun süre uygulanabilmesine bağlı." 
     Kemal Derviş, küreselleşmenin yol açtığı eşitsizlik karşısında Dünya Bankası'nın yoksullaşma karşıtı programlarını yürüten konumuyla, enflasyon düşürülürken "sosyal dengeler"in de gözetilmesini savunan bir kişi. Türkiye'de görev yaparsa katı bir uygulayıcıdan çok, "insan"ın değerini de bilen biri olacaktır. 
     Bir not daha... 
     Derviş, Dünya Bankası'ndan gelişmekte olan ülkelere akan kaynakların "corruption" nedeniyle nasıl iç olduğunu da yakından takip ediyor. Yolsuzlukla mücadele ve şeffaflık, yatırımlarda ve "kredi akışı"nda başlıca "rating" haline geldi. 
     Son ekonomik krizin ardından "dalgalı kur"a geçilmesiyle dövizin patlamaması, Türkiye'nin milyarlarca dolarlık dış borcu nedeniyle "ödemeler dengesi darboğazı"na girmemesi için 20 - 25 milyar dolar acil kaynağa ihtiyaç duyulacağı hesap ediliyor. Bunun yolu da dışarıya süratle "güven vermek", yabancı piyasaları bilen birinin direksiyona geçmesidir. 
     Kemal Derviş, ekonomi yönetiminin aradığı "taze kan" olabilir. Keşke, 1980'lerdeki "Teknokrat Özal misyonu" gibi, ekonomiden sorumlu bakanlığa atanabilseydi. 
     Ekonomide "yerli hoca" dönemi, "siyasetin insan kaynağını" birikimli kadrolara açmak için de fırsat olabilir. 
     Ancak asıl gereksinim, bürokrat ve teknokrat kadroların ötesinde topluma "siyasi" bir alternatif sunabilmektir. Gelecekteki seçimi de gözeterek, partiler ve seçim yasalarını şimdiden tartışmaya açmak, "lider oligarşisi" yerine halkın gerçek egemenliğine dönük bir "sistem"i inşa etmek gerekiyor. 
     Çıkış yolu o zaman bulunacaktır. 
     
     





28 Şubat 


Diş işleri... 


Yeni program, yeni yönetim 


İşadamının inceliği 


Kemal Derviş'i Ankara'ya kazandırmak... 


Değişmez liderler .. 


"Prens" değil "Derviş" 


Zorla kitap 


ABD "akıl"lanıyor... 


Enflasyon hedeflemesi mi Şaşırıp kaldık... 


Yeni ekonomik program bayramdan sonra 


Aziz Nesin, ya bunları görseydi 


Derviş'e görev 


Bizim kriz, P G'nin hisselerini düşürdü 


Dövizi 800 bin TL’ye çekmeliyiz 


</TEXT>
</DOC>
