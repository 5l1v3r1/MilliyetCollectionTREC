<DOC>
<DOCNO> 37738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/yasam/ayas.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççı dehşet saçtı 
</HEADLINE>
<TEXT>

Bir polisi tabancayla yaraladı, bir polisi rehin aldı, 4 saat sonra yakalanabildi 
     ŞENOL ÇAKIR, MEHMET SOYKAN, GÜLHAN CİN Terme DHA 

     Samsun’un Terme ilçesinde, başka bir ilde görevli olan polis memuru Namık Ekin’in çantasını çalan Ramazan Yılmaz 25 , ilçede terör estirdi. Polis Bayram Ali Çolak’ı bacağından yaralayan hırsızlıktan sabıkalı Yılmaz, polis Yaşar Demirel’i de rehin aldı. 
     Dün saat 17.30 sıralarında Yenimahalle Sarayköy Caddesi üzerinde yürüyen ve başka bir ilde görevli olan polis memuru Namık Ekin’in çantasını kapan Ramazan Yılmaz, yine polisçe takibe alındı. Yakalanacağını anlayan kapkaççı, ilçe merkezindeki Özdemirler Fındık Fabrikası’nın çatısına çıktı. Burada kendisini ikna etmeye çalışan polis memuru Bayram Ali Çolak’ı, Namık Ekin’in tabancasıyla bacağından vuran Yılmaz, ardından teslim olacağını bildirdi. 
     
Rehin polisle ilçe turu      Polislerin etrafını sarmasından sonra ekip aracına götürülen Yılmaz, bu kez yaraladığı Bayram Ali Çolak’ın tabancasıyla sivil polis Yaşar Demirel’i rehin alıp şoför mahalline oturtturdu, kendisi de aracın arkasına binerek uzaklaştı. 
     İlçe merkezinde bir süre rehin aldığı polisle tur atan Yılmaz, yaraladığı polis memuru Bayram Ali Çolak’ı ziyaret etmek istediğini anons ettirdi. Devlet Hastanesi bahçesine gelen araçtan rehin polisle birlikte inen kapkaççı, acil servise ilerlediği sırada karar değiştirdi ve tekrar Demirel’le dışarı çıkarak araca binip uzaklaştı. Yılmaz, daha sonra kent stadyumu yakınlarındaki spor salonuna kaçtı. İçeri giremeyen Yılmaz, binanın çevresini saran özel harek t timlerince kuşatıldı. Yılmaz, burada sivil bir araç isteyerek, rehin aldığı polis memuruyla birlikte Terme Cumhuriyet Meydanı’na gitti. 
     
Garson kılığındaki bekçi yakalattı      Saldırgan, buradaki bir lokantada rehin polisle yemek yerken, garson kılığına giren bir bekçinin yardımıyla etkisiz hale getirildi. Dört saat sonra yakalanan saldırgan Ramazan Yılmaz, önce ilçe emniyetine, ilk ifadesinin ardından da Samsun Emniyet Müdürlüğü’ne götürülerek sorguya alındı. 
     



 YAŞAM 




















</TEXT>
</DOC>
