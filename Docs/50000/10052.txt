<DOC>
<DOCNO> 10052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/spor/aspo.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SCALA’YA İLAÇ GİBİ 4-0 
</HEADLINE>
<TEXT>

Beşiktaş, Ankaragücü’nü ezdi, geçti. Hasta hocasına moral verdi 
     BİLAL MEŞE 

     Adam emekliye ayrılmış, çiftliğinde paşa paşa yaşıyor... 
     Siz kalkıyorsunuz "marka" diyerek hem adamın "huzurunu" kaçırıyor, hem de iş veriyorsunuz... Kaşındınız, başınıza "iş" aldınız... 
     Şimdi o anlı şanlı "markayı" kovmak için formül peşinde koşuyorsunuz... Enayi mi, "tazminatını" almadan gider mi Takım "özgüvenini" kaybetmiş, "karanlığa" yelken açmış umursamıyor, "kovulacağı" günü iple çekiyor... Neşter, revizyon, derken şimdi de "hastalığı" çıktı ortaya... Allah acil şifalar versin... 
     Yöneticiler hastalıktan haberdar olduklarını ileri sürüyorlar... İşte baltayı "taşa" vurmak buna denir... Hem "hasta" olduğunu biliyorsunuz, hem de takımın başına getiriyorsunuz... Hadi canım sende... 
     
     Umut fakirin ekmeği demişler... Futbol bu ne olacağını önceden kestiremezsiniz... Kartal bol keseden puanları dağıta dağıta bugünlere geldi, kupadan gitti, yarıştan koptu, Avrupa tehlikeye girdi, şimdi yeniden yükseklere tırmanmak için kanat çırpıyor. 
     Kartal için kritik bir mücadeleydi dünkü maç... Kazanmaktan başka çaresi yoktu... Seyirci de bunun farkındaydı... 
     Valla hepsi öyle başladılar ki maça "tazı" gibi... Krampona kafa atanlar, canını dişine takanlar... 
     11. dakikada Kartal’ın "solcusu" Münch topu arka direğe kesti... Nouma altı pas içinde kalabalıkla alay edercesine kafayı çaktı, hem skorborddaki sıfırları değiştirdi, hem de rakibinin direnişini kırdı 1 - 0. 
     Tribünler "fark" bekliyordu artık... Ama 21. dakikada Faruk sert vurdu, Shorunmu’da kaldı, herkesin yüreği ağzına geldi.. 
     25. dakikada Münch’ün adeta bazukadan çıkan şutunu Silva kurtardı. 
     30. dakikada Münch’ün ortası, arka direkte atmaca gibi bekleyen Nihat’ın kafasıyla ve ağlarla buluştu 2 - 0. 
     50. dakikada Ayhan kaleci Silva ile karşı karşıya kaldı... Silva çaresizdi, ama Ayhan beceriksizdi. 
     84. dakikada Kartal’ın "kırgın" Şifo Mehmet’i soldan hareketlenen Münch’ü gördü... Ofsayttaki Alman, egoist değildi, vurmadı, topu sağda Nouma’ya aktardı... Fransız futbolcu golünü attı, ardından da "parmak" şov yaptı 3 - 0. 
     88. dakikada Erman topla sağdan indi, Silva’yı geçti, kararsız kaldı, araya Nihat girdi, fileleri havalandırdı, skoru noktaladı 4 - 0. 
     
Ben, onun babasıyım      BEŞİKTAŞ Teknik Direktörü Scala, sıkıntılı günler yaşıyordu. Nouma ilk golü atınca biraz olsun rahatladı, saha kenarına gelip oyuncusunu alkışladı. Fransız yıldız da İtalyan hocanın yanına gitti, alnından öptü. Belli ki, golünü ona armağan etmişti. 
     KARŞILAŞMA sonrası Scala mutluydu. "Ben Nouma’nın babası gibiyim" dedi ve ekledi "Beni öperek büyük jest yaptı." Siyah - Beyazlı takımın hocası, diğer oyuncularını da unutmadı "Onların da babası gibiyim. Bana saha içinde çeşitli jestler yaptılar." 
     


 SPOR 



















</TEXT>
</DOC>
