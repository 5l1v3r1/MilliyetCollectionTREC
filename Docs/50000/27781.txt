<DOC>
<DOCNO> 27781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/ekonomi/eko09a.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş yasalarından biri daha çıktı 
</HEADLINE>
<TEXT>

     Kamu bankalarının görev zararı ile bazı fonların tasfiyesini öngören yasa tasarısı dün gece yarısından sonra yasalaştı. 
     Tasarının Kurumlar Vergisi Kanunu’nda değişiklik öngören ve 2.5 sayfa uzunluğundaki 18. maddesi, milletvekilleri ve birleşimi yöneten Başkanvekili Murat Sökmenoğlu’nun tepkisine neden oldu. Sökmenoğlu, madde okunurken milletvekillerinin "Bu nasıl kanun" eleştirilerine, "Kimse bir şey anlamasın diye böyle yazmışlar" dedi. DYP’li Kamer Genç’in devir, bölünme ve hisse değişimi nedeniyle büyük istisnalar getirildiğini belirtmesi üzerine, DSP’li Mustafa Karahan tepki gösterdi. Sökmenoğlu, Karahan’a "Haklılar. Kanun tekniğine aykırı. 2.5 sayfalık böyle bir kanunu yazanı tebrik etmek lazım" dedi. 
     
     Bazı fonlar tarih oldu 
     Tasarıya göre, elden çıkarılacak iktisadi kıymetlerin maliyet bedelinin aylık bazda ve toptan eşya fiyat endeksi dikkate alınarak artırılması suretiyle mükelleflerin enflasyondan kaynaklanan karları üzerinden vergileme yapılmayacak. Ayrıca, devir veya bölünme yoluyla yapısı genişleyen kurumların birikmiş zararları, belli şartlar dahilinde devralan kurumlar tarafından mahsup edilebilecek. Birleşme, devir, bölünme ve hisse diğişimi işlemleri sonucunda doğan kazançlar banka ve sigorta vergisinden devir işlemleri katma değer vergisinden istisna olacak. Serbest Bölgeleri Tesis ve Geliştirme Fonu, Çıraklık, Mesleki ve Teknik Eğitimi Geliştirme Yaygınlaştırma Fonu ile Küçük ve Orta Ölçekli Sanayii Geliştirme ve Destekleme Fonu tasfiye ediliyor. 
     
     
     



 EKONOMİ 
























</TEXT>
</DOC>
