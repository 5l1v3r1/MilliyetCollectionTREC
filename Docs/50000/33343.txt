<DOC>
<DOCNO> 33343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sondun18.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenova'da 92 kişi tutuklandı..Tutuklananlardan biri Türk 
</HEADLINE>
<TEXT>

     İtalya'da, jandarma ve polis ekiplerinin küreselleşme karşıtı Cenova Sosyal Forum'un merkezine dün akşam düzenledikleri baskında tutuklananlardan birinin Türk olduğu açıklandı. 
     İtalyan jandarması tarafından verilen bilgide, 92 şiddet yanlısı göstericinin tutuklandığı belirtildi. 
     Tutuklananların arasında 40 Alman, 15 İtalyan, 13 İspanyol, 4 İsveçli, 3 Amerikalı, 2 Kanadalı, 3 Polonyalı, 2 Yeni Zellandalı, 1 Türk ve 1 Litvanyalı'nın bulunduğu, diğerlerinin milliyetlerinin henüz saptanamadığı kaydedildi. Jandarma, baskın sonrasında ele geçirdiklerini bu sabah Bolzaneto'daki merkezinde basına gösterirken, 3 molotof, demir çubuklar, gaz maskesi, marihuana türü uyuşturucu, bir düzine bıçak, çekiçler ve siyah tulumlar bulunduğu görüldü. Baskında küreselleşme karşıtı gruplar güvenlik ekiplerine giriş izni vermeyince, çıkan çatışmada 66 kişi yaralanmıştı. Cenova Sosyal Forum temsilcileri, arkadaşlarının güvenlik ekipleri tarafından tartaklandığını ileri sürerken, tutuklananların avukatları yapılanların yasadışı olduğunu savundu. 







</TEXT>
</DOC>
