<DOC>
<DOCNO> 42889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/ekonomi/eko00.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırdılar, ama susturamadılar 
</HEADLINE>
<TEXT>

Derviş’in Londra’da verdiği konferansta saldırı şoku yaşandı. Ancak Derviş sakin bir şekilde konuşmasını tamamlayarak büyük alkış aldı 
     Ekonomiden sorumlu Devlet Bakanı Kemal Derviş, Dış Ekonomik İlişikiler Kurulu DEİK ve Türk - İngiliz İş Konseyi’nin Londra’da düzenlediği Türkiye’de Sermaye Piyasaları ve Yatırım Olanakları’ başlıklı konferansta protesto gösterisi ile karşılaştı. 
     Bakan Derviş Türkiye’ye ilişkin konuşmasına başladıktan yaklaşık 10 dakika sonra, gazeteci kılığına girmiş iki kişinin 10’ar dakika aralıklarla sözlü saldırısına uğradı. Queen Elizabeth Hall’da düzenlenen ve 600 kişinin izlediği konferansta, ansızın ön sıralarda oturan bir genç, yarı Türkçe yarı İngilizce sloganlar atarak Derviş’in konuştuğu kürsüye kadar yaklaştı. Protestocu, Sen katilsin, ülkene yaptıklarına bak" derken, ellerinde Katil Derviş ülkene geri dön’ sloganı bulunan k ğıtları da havaya fırlatarak gösteriyi gerçekleştirdi. 
     
     Soğukkanlılığını korudu 
     Bakan Derviş, saldırı sırasında soğukkanlılığını korudu ve saldırganın salondan çıkartılmasının ardından, kendisini alkışlayan katılımcılara hitaben "Sadece şunu söylemek istiyorum. Dünyanın her yerinde herkesin fikirlerini serbestçe dile getirme hakkı vardır. İfade özgürlüğü ve serbest tartışma ile bunu saldırı boyutuna getirmek arasındaki farkın hassasiyetini, şu anda yaşadığımız olay da ortaya koyuyor" dedi. 
     
     Serbest bırakıldı 
     Güvenlik yetkilileri olmadığından, protestocuyu salondan Bakan Derviş’in koruması, yaklaşık 20 saniye sonra çıkardı. İki kişinin yardımı ile salondan apar topar ağzı kapatılarak çıkartılan genç, çıkmamak için direndi. Polise teslim edilen genç, serbest bırakıldıktan sonra, konferans binasının önünde gösterici grubun arasına karıştı. 
     Birinci olayın ardından, omzunda kamera ve gazete çantası ile salona gazeteci olarak giren Gürkan Gür isimli ikinci protestocu da Allah sizi kahretsin, Faşizm kahrolsun, Derviş ülkene geri dön’ gibi sloganlar attı. 30 yaşlarındaki göstericiyi, izleyenlerden işadamı Hasan Taşlıca salondan çıkarttı. 
     Salondan çıkmak istemeyen ve çıkartılmaya oldukça karşı koyan Gür, "Gazeteciyim, Kahrolun, Katil Türkiye" diye bağırdı. Salondan çıkartılıp giriş kapısındaki polislere teslim edilen bu gösterici de binanın dışında serbest bırakıldı. 
     Konferansın yapıldığı binanın önünde üzerinde TAYAD’ Tutuklu Aileleri Yardımlaşma Derneği yazan pankart taşıyan 15 - 20 kişi gösteri yaptı. 
     



 EKONOMİ 


























</TEXT>
</DOC>
