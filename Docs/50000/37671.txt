<DOC>
<DOCNO> 37671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/dunya/dun01.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’den İran’a gözdağı 
</HEADLINE>
<TEXT>

Ankara, Tahran - Bakü geriliminde İran’a karşı Azerbaycan’a desteğini göstermek üzere gösteri takımı Türk yıldızlarını önümüzdeki hafta Bakü’ye gönderecek 
     DIŞ HABERLER SERVİSİ 

     İran ile Azerbaycan arasında Hazar kaynaklarının kullanımı ve hava sahası konusundaki anlaşmazlığın bölgede gerilimi artırması üzerine, önümüzdeki hafta Türk Yıldızları takımının 10 F5 uçağının Bakü’ye giderek Azerbaycan’a destek gösterisinde bulunacağı bildirildi. 
     Fransız Haber Ajansı AFP’nin Bakü’deki kaynaklara dayanarak verdiği habere göre Türk Yıldızları, 23 - 25 Ağustos’ta Genelkurmay Başkanı Hüseyin Kıvrıkoğlu’nun Bakü ziyareti sırasında bu kentte kalacak. 
     
     Aliyev de izleyecek 
     Adı açıklanmayan üst düzey bir Azeri hükümet yetkilisi AFP’ye yaptığı açıklamada, bu ziyaretin sınır anlaşmazlığıyla bölgenin ısınmasına neden olan İran’a karşı Türkiye’nin Azerbaycan’a verdiği desteği gösterdiğini söyledi. 
     Azerbaycan Savunma Bakanlığı da, Türk jetleri’nin Azerbaycan Devlet Başkanı Haydar Aliyev’in de Bakü merkez meydanından izleyeceği bir gösteri uçuşu gerçekleştireceğini açıkladı. 
     Bakü ile Tahran arasındaki gerilim, geçtiğimiz ay Hazar Denizi’ndeki tartışmalı bölgede bir İran savaş gemisinin Azaeri petrol araştırma gemisine yönelttiği ateş açma tehdidiyle artmıştı. Olayın ardından Türkiye’den yapılan açıklamada, İran’ın uluslararası hukuğa uyması istenmişti. 
     Hazar Denizi’nde sınırların yeniden tartışmaya açılmasını isteyen Tahran yönetimi, zengin petrol ve doğal gaz kaynaklarından daha fazla pay kapmaya çalışıyor. 
     



 DÜNYA 











</TEXT>
</DOC>
