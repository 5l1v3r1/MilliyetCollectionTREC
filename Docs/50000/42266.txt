<DOC>
<DOCNO> 42266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/spor/spo06.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TERÖR hedefi buldu 
</HEADLINE>
<TEXT>

Tarihin en büyük saldırısının ardından bazı yarışmaların iptali, Dünya sporunu ikiye böldü 
     ABD’de meydana gelen ve tüm Dünya’yı dehşete sokan terörist saldırılar nedeniyle birçok müsabakanın iptali veya ertelenmesi, uluslararası spor kamuoyunda farklı görüşleri de peşinde getirdi. Büyük bir kesim sporun kesintiye uğramasını doğal görürken, bazı çevreler ise sporun teröre kurban verildiğini savundu. 
     AMERİKA’nın aksine Avrupa’da futbol ligleri, Formula 1 gibi aktivitelerin devamı, FIFA’nın program değişikliğine gitmemesi değişik yorumlar yarattı. Dünyaca ünlü golfçülerin de içinde bulunduğu bir grup, sporun barışçı ve birleştirici gücünü göstermenin zamanı olduğunu, aksi halde terörün amacına ulaşacağını ileri sürdü. 
     
FACİANIN YANKILARI      Ralf’in gözü korktu 
     Formula 1’de iki hafta sonraki ABD Grand Prix’si, tüm ekiplerin korkulu rüyası oldu. Williams’tan Ralf Schumacher, yarışı "kötü bir şaka" olarak nitelendirip, "Güvenli değil. Ailemi ve yakınlarımı asla oraya götürmem" dedi. 
     
     Becker çekildi 
     Saldırılardan çok etkilenen tenisin eski yıldız ismi Boris Becker, Verona’da katılması beklenen gösteri turnuvasından çekildi. Becker, "Kurbanlar için büyük bir acı ve üzüntü duyarken tenis oynamam mümkün değil" dedi. 
     
     Erteleme yok 
     Sidney’de, olimpiyatlara ev sahipliğinin ilk yıldönümü için hazırlanan kutlamaların iptal edilmeyeceği açıklandı. Yetkililer, "Bu korkunç felaketin bir yıl önce yaşanan büyük mutluluğu gölgelemesine izin vermeyeceğiz" dediler. 
     
     Nantes’tan tepki 
     Şampiyonlar Ligi’nde erteleme öncesindeki Nantes maçının iptalini isteyen PSV’ye, Fransız rakibinden tepki geldi. Başvuruyu "gülünç" bulduklarını söyleyen Nantes Başkanı Bobin, "Maçların oynanıp, oynanmaması trajediyi değiştirir mi" dedi. 
     
     Johnson’dan dua 
     Atletizme bugün Yokohama’daki özel gösteriyle nokta koyacak olan ABD’li rekortmen Michael Johnson, yüreği kan ağlayarak koşacağını söyledi. Johnson, "Çok şanssız bir olay. Kurbanlar için dua ediyorum" diye konuştu. 
     
     İptallere devam 
     ABD’de spor aktivitelerinin iptal kararları peş peşe gelmeye devam ediyor. Davis Kupası’nda ABD - Hindistan maçı ekime ertelenirken, son haftasına giren futbol maçları da durduruldu. Dünya Kano - Kayak Şampiyonası da iptal edildi. 
     



 SPOR 

























</TEXT>
</DOC>
