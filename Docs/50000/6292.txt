<DOC>
<DOCNO> 6292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/soneko06.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur yağmazsa elektrik yok 
</HEADLINE>
<TEXT>

     Devlet Su İşleri DSİ Genel Müdürü Doğan Altınbilek, Şubat ve Mart aylarında kar ve yağmur yağmazsa, Türkiye'nin ciddi bir enerji sorunu ile karşı karşıya kalacağını bildirdi. 
     Altınbilek, düzenlediği basın toplantısında, barajların su miktarları, yağış ve kar durumları hakkında bilgi verdi. 
     2001 yılında bugüne kadar gözlenen yağış ve kar miktarlarının, kurak geçen son iki yılın olumsuzlarının telafisi için yeterli olmadığını bildiren Altınbilek, enerji amaçlı barajlarda da Şubat 2001 itibarıyla ancak barajların 8'de 1'i oranına karşılık gelen 6 milyar metreküp kullanılabilir su bulunduğunu söyledi. Altınbilek, geçen yıl aynı tarihte enerji barajlarındaki su miktarının 10 milyar metreküp olduğunu hatırlattı. ''Bundan sonra çok kritik bir noktadayız'' diyen Altınbilek, halen barajların günde 1-2 saat olmak üzere idareli çalıştırıldığını bildirdi.Altınbilek, ''Şubat ve Mart ayında kar ve yağmur yağmasını diliyorum ama yağmazsa, ciddi bir enerji sorunu ile karşı karşıyayız''dedi. DSİ Genel Müdürü, vatandaşların suyu ve enerjiyi daha dikkatli kullanmalarının, günümüz şartlarında daha büyük önem taşıdığına da işaret etti. 




</TEXT>
</DOC>
