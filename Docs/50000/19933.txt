<DOC>
<DOCNO> 19933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/spor/yfbbay.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe vurdu, aldı 
</HEADLINE>
<TEXT>

     TOGAY BAYATLI 

     Yılın derbisi beklenildiği şekilde büyük heyecan içinde geçti. Hınca hınç dolu Şükrü Saracoğlu Stadı’nda müthiş atmosfer vardı. Bu baskı elbette Sarı - Kırmızılılar’ın tansiyonunu da arttırdı. Sonuçta Fenerbahçe beklediği galibiyeti alıp, önemli bir avantaj elde etti. 
     İki takım da bu maç için özel bir taktik anlayış uyguladılar. Mustafa Denizli, Ogün ve Johnson’ın eksikliği nedeniyle Yusuf ve Lazetiç’i savunmanın önüne yerleştirdi. Lazetiç’in görevi rakip hücum aksiyonu içindeyken Hagi’yi, Yusuf’un ise aynı şekilde Emre’yi marke etmekti. Ali’yi ise gizli golcü olarak kullandı ve sonunda bu futbolcu ile golü buldu. Golden sonra Sarı - Lacivertliler’in havadan uzun toplarında hakem Orhan Erdemir, devamlı Andersson’a faul çaldı. Ancak ikinci yarıda yaptığı hatayı anladı ki Andersson’un rahat oynamasına fırsat verdi. Lucescu ise orta sahasına Hasan Şaş’ı çekip Hagi’yi ileride saklamak istedi. Jardel’in yerine Serkan’ı oynatarak hücumda ağır Fenerbahçe savunmasının oyun disiplinini dağıtmayı amaçladı. Savunmasında, Fenerbahçe’nin kanattan geldiğini görerek Fatih ve Ergün’ün ileri çıkmasını önledi. 
     İlk yarıda golden sonra Sarı - Lacivertliler kendi yarı sahalarına çekildiler. Oyunun aksiyonu Sarı - Kırmızılılar’a geçti. İkinci yarı yine Fenerbahçe’nin golüyle başladı. Dün sahanın yıldızı olan Rapajic, bir verkaçtan aldığı pası çizgi üzerinden Yusuf’a gönderdi ve Yusuf da golü attı. Bu golden sonra Fenerbahçe’nin sık sık Galatasaray kalesinde görüldüğünü izledik. Ancak bu arada Emre’nin bir hava topunda yaptığı kasti faul sonucu Rüştü sakatlandı. Rüştü, Suat’ın boş vaziyette 78. dakikada attığı golden sonra yerini genç kaleci Oğuz’a teslim etti. Bu golden önce de Denizli, yorulan Rapajic’i Balic’le, Lucescu da Jardel’i Serkan’la değiştirdi. 
     Çok dramatik maç oldu. Fenerbahçe’nin daha çok gönlünü, vücudunu ortaya koyarak oynaması Sarı - Kırmızılılar’ın oyununu bozdu. Fenerbahçe, son dakikaları stres içinde oynamasına rağmen istediğini aldı, şampiyonluk şansını sürdürdü. 
     



 SPOR 


























</TEXT>
</DOC>
