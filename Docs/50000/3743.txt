<DOC>
<DOCNO> 3743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur06.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı Bumin "İstifa etmiyorum" 
</HEADLINE>
<TEXT>

     Anayasa Mahkemesi Başkanı Mustafa Bumin, Başbakan Bülent Ecevit ile görüşmelerinde ''istifa restinde bulundukları'' şeklinde basın yayın organlarında yer alan haberlerin ''tamamiyle hilaf-ı hakikat olduğunu'' söyledi. 
     Bumin, Anayasa Mahkemesi'nde yaptığı açıklamada, ''bazı basın yayın organlarında, kendisi tarafından veya mahkeme tarafından yapılmamış açıklamaların yer aldığını'' belirtti. 
     Başbakan Ecevit'i iki üye arkadaşıyla birlikte ziyaret ettiklerini hatırlatan Bumin, şöyle konuştu 
     ''Bu ziyarette, 'Eğer dileğimiz kabul edilmezse topluca istifa ederiz' şeklinde bir söz söylenmemiştir. Böyle bir şey ne benim tarafımdan ne de arkadaşlarım tarafından ima dahi edilmemiştir. İstifa resti gibi gazetelerde yer alan haberler tamamiyle hilaf-ı hakikattir. Ne bir ültimatomdur, ne bir resttir... Anayasa Mahkemesi böyle bir davranış içinde bulunamaz.'' 
     Anayasa Mahkemesi Başkanı Bumin, Başbakan Ecevit ile yapılan görüşmeye Başkanvekili Haşim Kılıç ve Üye Sacit Adalı'nın karşı çıktığı şeklindeki haberlerin de doğru olmadığını belirterek, ''Mahkemeyle ilgili tüm girişimlerde üye arkadaşlarımızın tam desteği vardır'' dedi. 
     Başbakan Ecevit ile yaptıkları görüşmede parti kapatmada nitelikli oy çoğunluğu getirilmesinin sıkıntı yaratacağını anlattıklarını kaydeden Bumin, bu konuda Avrupa ülkeleri, Avrupa İnsan Hakları Mahkemesi ve ABD Yüksek Mahkemesi'nin ortaya koyduğu kriterlere göre çözüm bulunabileceğini bildirdi. Bumin, zorlaştırmaya karşı olmadıklarını, parti kapatılmasından da yana olmadıklarını ifade etti. 
     




</TEXT>
</DOC>
