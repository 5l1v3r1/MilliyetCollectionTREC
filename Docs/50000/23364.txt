<DOC>
<DOCNO> 23364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/soneko08.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik programın sosyal ayağı Yoksullara 558 trilyon lira yardım 
</HEADLINE>
<TEXT>

     Devlet Bakanı Hasan Gemici, uygulamaya konulan ekonomik programın sosyal ayağı olan ve Dünya Bankası'nın 500 milyon dolar yaklaşık 558 trilyon lira vereceği Sosyal Destek Projesi'nin ana hatlarının belli olduğunu söyledi. 
     Gemici, yaptığı açıklamada, kendisine bağlı Sosyal Yardımlaşma ve Dayanışmayı Teşvik Fonu aracılığıyla yürütülecek olan proje için Dünya Bankası uzmanlarıyla 2 aydır çalışma yaptıklarını belirtti. 
     Projenin 3 ayağı bulunacağını kaydeden Bakan Gemici, ilk olarak yoksulluk nedeniyle eğitim sürecinden koparılan, sağlık hizmetlerinden yeterince yararlanamayan ve yetersiz beslenen çocuklara yardım eli uzatılacağını bildirdi. 
     Gemici, bu konuda şu açıklamada bulundu 
     ''Bu durumdaki çocukların gelecekte toplum yapısını zayıflatacağını düşünerek, ağırlığı bu alana vereceğiz. Bu çerçevede yoksul çocukların okul masrafları ile sağlık ve beslenme ihtiyaçları karşılanacak. Böyle durumdaki çocukların kitap ve eğitimle ilgili diğer ihtiyaçlarının temini, onlara burs verilmesi, beslenmeleriyle ilgili ailelerine katkıda bulunulması yöntemlerimiz arasında olacak. 
     Aynı ekilde çocukların gelişiminde 0-6 yaş çok önemli. Bu yaşlarda yetersiz beslenen ve sağlık hizmetlerinden yararlanamayan çocuklar, ileride telafi edilemeyen sonuçlara yolaçıyor. Proje ile bu yaş grubundaki çocukların iyi şekilde beslenmeleri ve sağlık hizmetlerinden de yeterli biçimde yararlanmaları için önlemler geliştirilecek. Ailelere süt yardımı yapılacak, bu çocukların düzenli olarak sağlık kuruluşlarına gitmeleri ve ilaçlarının temini sağlanacak.'' 
     Devlet Bakanı Gemici, Sosyal Destek Projesi'nin diğer unsurlarını da küçük istihdam projeleri ile toplumsal kalkınma ve sosyal gelişmeye yönelik önlemlerin oluşturduğunu ifade etti. 
     Gemici, insanların üretken hale getirilmesi ve aile bütçelerine katkı sağlanmasını amaçlayan küçük istihdam projeleri ile özellikle kırsal kesimde halıcılık, kilimcilik, hayvancılık, seracılık, el sanatları, kültür mantarcılığı gibi uygulamalara destek sağlanacağını vurguladı. 
     Bakan Gemici, toplumsal kalkınma ve sosyal gelişmeye yönelik uygulamalar ile de okuryazarlık oranının artırılması, ana çocuk sağlığı, nüfus planlaması gibi projelere ağırlık verileceğini kaydetti. 
     Sosyal Destek Projesi ile 3 milyon kişiye ulaşılmasının hedeflendiğini anlatan Gemici, Dünya Bankası'nın proje kapsamında verilecek 500 milyon dolarlık yardımı 4 yıl içinde kullandıracağını söyledi. 
     Gemici, ilk 100 milyon dolarlık dilimin de okullar açılmadan önce Eylül ayında verileceğini ve bu yardım kullanılırken yoksul çocukların kitap ve diğer okul masraflarının karşılanacağını bildirdi. 
     Bakan Gemici, projenin il ve ilçelerdeki Sosyal Yardımlaşma ve Dayanışmayı Teşvik Fonu vakıfları ile Milli Eğitim, Sağlık ve Tarım Bakanlıklarının İl Müdürlükleri ve okul müdürleri ile birlikte yürütüleceğini de vurguladı. 
     Devlet Bakanı Hasan Gemici, Sosyal Yardımlaşma ve Dayanışmayı Teşvik Fonu'nun zaten ihtiyaç sahiplerine yardım ettiğini, Dünya Bankası'nın sağladığı destek ile daha geniş kitlelere daha fazla yardım olanağı yaratıldığını ifade etti. 
     Gemici, şöyle devam etti 
     ''1986'da kurulmuş olan Sosyal Yardımlaşma ve Dayanışmayı Teşvik Fonu, çok geniş yelpazede ülkemizde ekonomik yoksulluk içinde bulunanlara çeşitli yardım programları sağlıyor. Yoksul kişilere gıda, giyim, yakacak, eğitim ve sağlık yardımlarında bulunuluyor. Yine doğal afet ve terörden etkilenenlere de yardım sağlanıyor. Bunların muhtaç durumdan kurtarılması amaçlanırken diğer yandan insanların üretken hale getirilmesi için istihdam projeleri uygulanıyor. 
     Benim Devlet Bakanı olduğum 1 Temmuz 1997'den bugüne kadar Fondan 15 milyon 900 bin kişiye 740 trilyon liraya yakın yardımda bulunuldu. Bu yıllar itibarıyle döviz bazında 1 milyar doları aşkın bir yardıma tekabül ediyor.'' 







</TEXT>
</DOC>
