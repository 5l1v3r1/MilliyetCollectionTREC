<DOC>
<DOCNO> 49207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/spor/spo02.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe skorda güldü, futboluyla yine düşündürdü 
</HEADLINE>
<TEXT>
Yalancı bahar 
Sarı-Lacivertli takım, deplasman fobisinin kurbanı olmadı, üç puanı üç golle buldu. Ancak defansındaki inanılmaz zaaflarla 90 dakika tehlikeyle burun buruna yaşadı 
     Ev sahibi çok kaçırdı 
     LİG sonuncusu Malatya’ya "kötü günlere dur demek" için gelmişti Fenerbahçe. Kontrollü başladığı maçın daha başında Andersson ile öne geçtiğinde, bu umudu da vermişti. Ama aslında hiçbir şey değişmemişti... Malatyaspor, rakibinin gücünü aklından çıkarmış, sallanan Fenerbahçe savunmasını sarsmaya başlamıştı. Evren ile Fazlı daha dikkatli olsalar, ilk devre ev sahibinin galibiyetiyle son bulacaktı. 
     
     Johnson’a kırmızı kart 
     İKİNCİ 45 dakikada Abdullah ile Rüştü sahneye çıktı. Abdullah’ın frikiği ağlarla buluşurken, Johnson’un yarattığı penaltı, kırmızı kartla oyun dışı kalışı ve Fazlı’nın bu vuruşu gole çevirişi, Fenerbahçe’yi riske atmaya yetmişti. Ancak Abdullah’ın ikinci frikiğinden gelen gol ve Rüştü’nün - aslında sezon başından beri yaptığı gibi - yerinde kurtarışları üç puanın adını koydu. 
     
Rüştü’nün isyanı      MALATYASPOR maçının yıldızı yine yaptığı kurtarışlarla Rüştü oldu. Tecrübeli kaleci devre arasında takım arkadaşlarına isyan etti. Çıkış tünelinde bütün futbolcuları uyaran Rüştü orta sahadan daha çok mücadele etmesini isterken, defans oyuncularını da dikkatli olmaları konusunda uyardı. Bütün bunlara rağmen yine Malatyaspor forvetleri ile tek başına çarpışmak zorunda kaldı. 
     
Kırmızı kartta hata yaptı      SABİT Hacıömeroğlu cesur bir yönetim gösterdi. Büyük takım etkisinde kalmadı. Çaldığı düdüklerde ve çıkardığı sarı kartlarında haklıydı. Mükemmel kondisyonuyla pozisyonları yakından izledi. Yalnız Johnson’a gösterdiği kırmızı kartta hata yaptı, puanını düşürdü. Bu pozisyonu sarı kartla değerlendirseydi, kusursuz bir maç çıkaracaktı. 
     
Bitti artık bu hasret      FENERBAHÇE’NİN dünkü gollerine imza atan Abdullah ile Andersson, bir yıla yakın süreden sonra bu sevinci yaşadılar. Frikikten iki gol atan Abdullah en son 22 Aralık 2000’de Kocaelispor ağlarını havalandırmıştı. Milli futbolcu 309 günün ardından golle tanıştı. 10 Aralık 2000’de Bursaspor’a gol atan Andersson da böylece 321 gün sonra ağları havalandırdı. 
     

</TEXT>
</DOC>
