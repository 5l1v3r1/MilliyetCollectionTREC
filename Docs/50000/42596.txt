<DOC>
<DOCNO> 42596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun19.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da müslümanların okulu kundaklandı 
</HEADLINE>
<TEXT>

     Hollanda'nın Nijmegen kentinde, Müslüman çocukların çoğunlukta okudukları bir ilkokul kundaklandı. 
     Polis, okulda dün çıkan yangının kunduklanma sonucu olduğunu bugün açıkladı. 
     Çevrede yapılan araştırma ve görgü tanıklarının ifadeleri ile polis ve itfaiyenin teknik çalışmaları sonucu, kunduklama olduğu kesinlik kazandı. 
     Nijmegen kentinde, çoğunlukla Faslı ailelerin çocuklarının devam ettiği ''Abibakr'' ilkokulunda kunduklama sonucu dün çıkan yangında iki sınıf tamamen yanarken, diğer üç sınıf büyük ölçüde zarar gördü. 
     Çevreden geçenlerin farkettikleri yangın, itfaiyenin kısa sürede müdahalesiyle kontrol altına alındı. 
     Polis, kundaklamanın ABD'deki son terör saldırılarıyla ilgisi olup olmadığının araştırıldığını açıkladı. 
     Okul Müdürü G. Mast, bütün öğrenci ve velilerin, yangının ABD'deki teröre bağlı olarak Müslümanlara öfke duyan kişi ya da kişilerce çıkarılmış olabileceği görüşünü paylaştıklarını belirtti. 
     

</TEXT>
</DOC>
