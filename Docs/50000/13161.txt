<DOC>
<DOCNO> 13161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sonspo07.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takımımızı Üsküp'te keskin nişancılar korudu 
</HEADLINE>
<TEXT>

     Dünya Kupası 4. Eleme Grubu'ndaki 5. maçında, deplasmanda Makedonya ile karşılaşacak A Milli Takım futbolcuları, bugün başkent Üsküp'te moral turu yaptılar. 
     Makedonya'nın başkenti Üsküp'te, tarihi kale ile han ve hamamları gezen millileri, Makedonya Ordusu'na bağlı, aralarında keskin nişancıların da bulunduğu özel bir tim korudu. 
     Ay-yıldızlıların oldukça keyifli bir gün geçirdikleri gözlenirken,Makedonya'da yaşayan Türkler, futbolculara yoğun ilgi göstererek, imza alabilmek için adeta birbirleriyle yarıştılar. Teknik direktör Şenol Güneş, bu geziyi, Makedonya'nın içinde bulunduğu savaş ortamında, futbolcuların üzerlerindeki gerginliği atabilmeleri ve moral depolamaları amacıyla düzenlediklerini söyledi. İtalya'nın FC Internazionale Milan takımında forma giyen milli takımın golcü futbolcusu Hakan Şükür ise, ''Slovakya beraberliğiyle kaybettiğimiz avantajı, bu maçı alarak yeniden kazanacağız'' dedi. Bu akşam TSİ 20.00'de bir antrenman yapacak A Milli Takım, yarını da tek çalışmayla geçirecek. 




</TEXT>
</DOC>
