<DOC>
<DOCNO> 17322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/siyaset/siy06.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet’teki etkisi biliniyor 
</HEADLINE>
<TEXT>

Fethullah Hoca’nın, taraftarlarını daha polis okulundayken bulup özel eğitime aldığı bilgisi resmi raporlarda yer almıştı 
     Nur cemaati lideri Fethullah Gülen'in, Emniyet teşkilatında etkili olduğu iddiaları, Kazım Abanoz'un Vali Erol Çakır'ı izlettiği iddiasıyla yeniden gündeme gelirken, Fethullahçıların hemen her kademede yer almaya başladığı, Genel Müdürlük müfettişlerinin raporlarında da yer almıştı. Rapordaki verilere göre Fethullahçılar, Emniyet’teki sempatizanlarını, Polis Koleji ve Akademisi'nde öğrenciyken tespit edip saflarına çekiyor. 
     
Yüksel dikkat çekmişti      Müfettiş raporlarının yanı sıra Ankara DGM Başsavcısı Nuh Mete Yüksel'in hazırladığı iddianameyle eski Polis Koleji ve Akademisi öğrencilerinin anlatımları, sızmaların hemen her kademede yaşandığını ortaya koyuyor. Hatta Yüksel, Gülen hakkında "çete" suçlamasıyla hazırladığı iddianamede, "Fethullahçıların etkinleştiği polis teşkilatının, TSK'ya karşı kullanılabileceğini" dile getirmişti. 
     
Akademi öğrencisi anlattı      Emniyet'teki Fethullahçı örgütlenmeye tanık olan eski Polis Koleji ve Akademisi öğrencisi Zübeyir Kındıra, "Fethullah'ın Copları" adlı kitabında polisteki Fethullahçıların varlığını net olarak gördüğünü belirterek sözlerini şöyle sürdürüyor "İlk hafta sonu izninde, birçoğumuz Fethullahçı topluluğun içine girdi. Ben de o evlerden birine gittim. Evlerde laiklik, küfür gibi. Ben kurtuldum ama o gün o eve gidenlerin çoğu, iyi birer Fethullahçı oldu." İSTANBUL Milliyet 


 SİYASET 





















</TEXT>
</DOC>
