<DOC>
<DOCNO> 39835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/soneko17.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Önal "Şimdiye kadar halının altına atılanlar temizlendi" 
</HEADLINE>
<TEXT>

     Devlet Bakanı Recep Önal, hükümetin ülkeyi ekonomik krizden kurtarmak için gerekli tüm önlemleri aldığını bildirdi. 
     Önal, Bursa'nın Orhangazi İlçesi Belediyesi'ni ziyaretinde gazetecilerin soruları üzerine, hiçbir ekonomik krizin sürekliliğinin olamayacağını, altyapısı yeterli olan Türkiye'nin de içinde bulunduğu sıkıntılardan ekonomik çekingenliğin yenilmesinin ardından kurtulacağını söyledi. 
     Krizin sonuna gelindiğinin belirtilerinin görülmeye başlandığını ifade eden Önal, 2001-2002 eğitim-öğretim döneminin açılmasıyla piyasaların canlanacağını, turizm sektöründe yaşanan ve son derece memnuniyet verici olan hareketliliğin de piyasaları etkileyeceğini vurguladı. 
     Önal, Türkiye'nin krizi büyümeyle aşacağına dikkati çekerek, şöylekonuştu 
     ''Ekonomik programın başarısı siyasi istikrara bağlıdır. Son yıllarda görülmeyen bir performans, bu hükümette görülmüştür. Ancak bu psikolojik güvensizliği anlamak güçtür. Bu psikolojik sorunu aşmak lazım. Şimdiye kadar halı altına atılan çöpler temizlenmiştir. Durumu, kaportası iyi görünen fakat motoru, lastiği eski ve benzini olmayan bir arabaya benzetebiliriz. Bu bozukluklar düzeltilip araba yürür hale getirilmeye çalışılıyor. Bunun da sonuçları alınmak üzeredir.'' 
     Kamuda israfa değil hizmete yönelik yatırımlara önem verilmesi gerektiğine değinen Recep Önal, yolsuzluk olaylarıyla ilgili bir soruya, ''Devletin bir soruşturma mekanizması vardır. Bundan sonra yargılamaya ve karar verilmeye geçilir. Daha önce fikir yürütüp, karar vermek yanlış olur'' yanıtını verdi. 






</TEXT>
</DOC>
