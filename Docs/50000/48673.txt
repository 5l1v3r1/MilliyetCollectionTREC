<DOC>
<DOCNO> 48673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/ekonomi/eko10.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV’de iki ay formülü 
</HEADLINE>
<TEXT>

KDV oranlarındaki indirim çeşitli platformlarda tartışılırken, kasım ve aralık aylarında yapılacak dönemsel indirime sıcak bakıldığı belirtildi 
     EKONOMİ SERVİSİ 

     Ekonomi yönetimi ile iş çevreleri, Türkiye Odalar Birliği TOBB Sektör Kurulları Sonuçlandırma toplantısında yeniden gündeme gelen katma değer vergisi KDV oranlarındaki indirimi tartışıyor. 
     Ekonomi yönetimi, 1 puanlık indimin yılda 1 katrilyonluk gelir kaybına yol açacağı gerekçesiyle genel indirime sıcak bakmıyor. Tartışmalarda son olarak, önümüzdeki kasım ve aralık aylarında yapılacak iki aylık bir indirime gidilmesi eğiliminin ortaya çıktığı belirtiliyor. 
     Ekonomideki daralma ile birlikte çeşitli sektörler, KDV oranlarının düşürülmesi talebiyle art arda Maliye Bakanlığı’na gelmeye başladı. 
     Önce otomotivciler, arkasından, küçük el aletleri üreticileri ile dayanıklı tüketim malları imalatçıları, tekstil ve konfeksiyon, gayrimenkul yatırım ortaklıklıkları, yumurtacılar, son olarak turizm sektörü KDV indirimi istedi. 
     
     200 trilyonluk vergi kaybı 
     Maliye Bakanlığı yetkilileri, KDV oranlarında 1 puanlık indirimin 2002 yılında yaklaşık 1 katrilyon liralık gelir kaybına yol açacağını belirtiyor. Oranlarda kasım ve aralık aylarına yönelik 1 puanlık indirimin götürüsü ise 150 - 200 trilyon lira olarak hesaplanıyor. 
     Yetkililer, KDV oranlarında uzun süreli bir indirim halinde bunun ortaya çıkaracağı gelir kaybının telafi edilemeyeceğini, en fazla oranlarda iki aylık bir indirime sıcak bakılabileceğini kaydettiler. 
     



 EKONOMİ 
























</TEXT>
</DOC>
