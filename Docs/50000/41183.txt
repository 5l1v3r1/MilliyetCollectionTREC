<DOC>
<DOCNO> 41183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/ekonomi/eko09.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi musluğu tüketiciye kapandı 
</HEADLINE>
<TEXT>

     EKONOMİ SERVİSİ 

     Bankacılık sistemi yılın ilk yarısında kredi musluğunu tüketiciye kapattı. Geçen yılın ilk yarısında 1.7 katrilyon lira tüketici kredisi açan bankacılık sistemi, 2001 yılının ikinci çeyreğinde sadece 200.6 trilyon liralık kredi kullandırdı. 
     Türkiye Bankalar Birliği, tüketici kredilerine ilişkin açıkladığı verilere göre, yılın ilk yarısında 163 bin 52 kişiye sadece 200.6 trilyon liralık kredi açıldı. 
     
     Bıçak gibi kesildi 
     2000 Aralık sonuna kadar geçen yıl her üç aylık dönemde 1 katrilyon liranın üzerinde tüketici kredisi kullandıran bankalar bu kredileri 2001 yılıyla birlikte bıçak gibi kesti. Bankalar, ikinci çeyrekte 56 trilyon liralık taşıt, 7.9 trilyonluk konut kredisi kullandırırken, dayanıklı tüketim malları, mesleki, eğitim, tatil, gıda, giyim gibi alanlarda da 136.7 trilyonluk kredi açtı. 
     Geçmiş dönemden devreden bakiyenin de katılmasıyla tüketici kredileri toplamı 2.7 katrilyon lira oldu. 
     Birlik verilerinde en fazla dikkati çeken rakam ise yasal takibe alınan tüketici kredileri rakamı oldu. 2000 Haziranı'nda yasal takibe atılan kredilerin toplam içindeki payı yüzde 1'i bile bulmazken bu yılın ikinci çeyreğinde söz konusu oran yüzde 13.7’ye yükseldi. 
     



 EKONOMİ 



















</TEXT>
</DOC>
