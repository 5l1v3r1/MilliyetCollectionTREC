<DOC>
<DOCNO> 25500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/spor/spo03.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel Dönmem 
</HEADLINE>
<TEXT>

Galatasaray’ın Brezilyalı yıldızı, yönetime mesaj gönderdi, "Portekiz’de kendime kulüp bulacağım. Artık Türkiye’de oynamak istemiyorum" dedi 
     HALİL ÖZER 

     SARI - Kırmızılı kulüpte sürekli sorun yaratan Jardel, Brezilya’daki tatilini bitirip, Portekiz’de kendine kulüp aramaya başladı. Yönetime Türkiye’ye dönmeyi düşünmediğini haberini yollayan golcü futbolcunun, "Galatasaray’da istediğim ortamı bulamadım. Bu nedenle ayrılmak kaçınılmaz oldu. Portekiz benim evim gibi. Futbol yaşantımı burada sürdürmek istiyorum. Dönmek istemiyorum" dediği bildirildi. 
     GALATASARAY yönetimi, gelişmeler üzerine Jardel’i tamamen gözden çıkardı ve bu futbolcuya kulüp bulmak için harekete geçti. Bir yandan olağanüstü kongre, diğer taraftan da maddi sıkıntılarla boğuşan yönetim, umudunu kesince, bir an önce Jardel’i elden çıkarmanın formüllerini aramaya başladı. Yönetim, Brezilyalı oyuncunun transferinden gelecek parayla biraz olsun rahatlamayı hedefliyor. 
     
Marcio’ya yol göründü      GALATASARAY’da satış listesi hazırlanırken, gönderilecekler arasında ilk sırayı Marcio’nun aldığı bildirildi. Teknik Direktör Mircea Lucescu’nun, beklenen verim alınamayan Brezilyalı golcüyü gözden çıkardığı, kendisine kulüp bulmasını isteyeceği ifade edildi. Yurt dışından ve içinden bazı kulüplerden teklif alan Marcio’nun bunları değerlendirdiği öğrenildi. 
     RUMEN teknik adamın, Arif, Ahmet ve Suat konusunda ise kararını hafta sonuna kadar netleştirmesi bekleniyor. Öte yandan kaleci Mandragon ile üç yıllık anlaşma yapan yönetim, Kolombiyalı file bekçisinin gelişini beklemeye koyuldu. Fenerbahçe ile görüşen Berkant’la da anlaşma sağlanırken, gurbetçi futbolcu birkaç gün içinde son kararını verip, imza atacak. 
     
Cavcav’a rest      GENÇLERBİRLİĞİ’nin golcü futbolcusu Ümit Karan’ı transfer etmek için çalışmalarını sürdüren yönetim, Başkent kulübünün başkanı İlhan Cavcav’a yeni bir teklif götürme hazırlığı yapıyor. Cavcav ile son kez pazarlık masasına oturacak olan yöneticiler, eğer teklifleri kabul edilmezse, hülle kozunu ortaya atacaklar. Cavcav’a, "Ya uygun fiyat verirsin, ya da hülle yoluyla Ümit Karan’ı transfer ederiz" restini çekecekler. 
     
Stat projesinde start      ALİ Sami Yen Stadı’nın inşaatı için ilk adım bugün atılacak. Stadın inşaası konusunda yapımcı firma Tekfen ile protokol imzalanacak. Stadın yapımının 23 ayda tamamlanması hedeflenirken, sözleşme kapsamında Bakırköy’de 19 bin kişilik UEFA standartlarında portatif bir stat yapılacak ve Galatasaray maçlarını burada oynayacak. Yeni sezonda giyilecek spor giysi ve malzemeleri için de İtalyan Lotto firması ile anlaşıldı. Öte yandan Divan Kurulu, 14 Haziran’da kapsamlı bir toplantı düzenleme kararı aldı. 
     



 SPOR 





























</TEXT>
</DOC>
