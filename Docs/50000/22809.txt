<DOC>
<DOCNO> 22809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sonspo13.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, Teknik Direktör Kalpar ile yolunu ayırdı 
</HEADLINE>
<TEXT>

     Takımın başarısında önemli pay sahibi olan Teknik Direktör Hüseyin Kalpar'ı kafasından haftalar önce silen Yimpaş Yozgatspor yönetimi, ipleri kopardı. Yeni teknik adam arayışına start verilirken, Teknik Direktör Hüseyin Kalpar, ''Bu gelişmelerden sonra burada kalmamız, hem bizim açımızdan hem de kulüp açısından iyi olmaz'' dedi. 
     Kırmızı-siyahlı ekibin genişletilmiş yönetim kurulu dün saatler süren toplantılar yaptı. Basına kapalı gerçekleştirilen toplantılarda, teknik direktör, iç ve dış transfer konuları tartışıldı, Teknik Direktör Hüseyin Kalpar ile son kez görüşülmesi kararlaştırıldı ve anlaşma sağlanmaması halinde gelecek sezon takımda görev yapması düşünülen teknik adamlardan görüşülmesi uygun bulunanların isimleri belirlendi. 
     Ancak yöneticiler, alınan kararın aksine Teknik Direktör Hüseyin Kalpar ile masaya oturmadı. Yönetim Kurulu üyesi Tevfik Çankaya, antrenman öncesinde Kalpar'a, ''Ne düşünüyorsun'' diye soru yöneltti. Kalpar da ''Pek iyi görünmüyor, Başkan ile görüşmedim henüz. Görüştükten sonra belli olur'' yanıtını verdi. Bu diyalogun ardından Çankaya, ''Sizin görüşmenize gerek yok, ben çalışmaya gönüllü olmadığınızı iletirim'' dedi ve ipler burada koptu. 
     Kırmızı-siyahlı takımla yolları ayrılan Teknik Direktör Hüseyin Kalpar, veda ziyaretlerine başladı. Siirt Jet-Pa Spor maçı sonuna kadar antrenör Sedat Karabük ve İsmet Savcılıoğlu ile görevinin başında olduğunu belirten Kalpar, aradaki anlaşmazlığın parasal olmadığı söyledi. Kalpar, şöyle dedi 
     ''Para konusunu görüşmedik. Sadece bir rakam ilettiler. Başka para konusu konuşulmadı. Biz teklif vermedik. Takımdaki tüm futbolcularla yeniden anlaşmaya varılmasını istedim. Uzun zamandır ortalarda görünmeyen Tarık'ın takıma yararlı olmayacağını düşünüyorum. Ciddi anlamda bir görüşme söz konusu değil. Bundan sonra burada kalmamız hem bizim açımızdan hem de takım açısından faydalı olmaz.'' 
     Bu arada, daha önce yüzde 70 oranında anlaşma sağlandığı belirtilen Teknik Direktör Bahri Kaya'nın kamuoyunun benimsememesi üzerine bu isimden vazgeçen yönetimin, yeni isimler belirlediği bildirildi. Alınan bilgilere göre, Tevfik Lav, Behzat Çınar, Rıdvan Dilmen, Samet Aybaba ve Güvenç Kurtar listeye dahil edildi. Bu teknik adamlarla yapılacak ön görüşmede alınacak yanıtlar yönetim tarafından değerlendirilecek ve uygun görülen isimle masaya oturulacak. 






</TEXT>
</DOC>
