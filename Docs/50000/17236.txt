<DOC>
<DOCNO> 17236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sondun17.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kuzey Carolina'da beyaz öldürmenin cezası 2.5 kat daha ağır 
</HEADLINE>
<TEXT>

     ABD'nin Kuzey Carolina eyaletinde beyaz öldüren kişinin idama mahkum olma olasılığının, siyah öldürene oranla 2.5 kat fazla olduğu ortaya çıktı. 
     Kuzey Carolina Üniversitesi Hukuk Fakültesi profesörlerinden Jack Boger başkanlığındaki bir heyet tarafından yapılan araştırmayla ilgili olarak konuşan Prof. Boger, ''Ne yazık ki adalet sistemimiz hala kimin yaşayıp kimin öleceğine, derisinin rengine bakarak karar veriyor'' dedi. 
     Araştırmanın, 1993-1997 yılları arasında işlenmiş 3 bin 990 cinayeti kapsadığı bildiriliyor. Elde edilen sonuçlar, beyaz öldüren siyahların yüzde 11.6'sının idama mahkum edildiğini ortaya çıkardı. Buna karşılık beyaz öldüren beyaz katillerin yüzde 6.1'i, siyah öldüren siyah katillerin yüzde 4.7'si, siyah öldüren beyazların ise yüzde 5'i idam cezasına çarptırıldı. 
     Araştırma sonuçlarını yorumlayan Iowa Üniversitesi hukuk profesörlerinden David Baldus, güney eyaletlerinde 20 yıl önce görülen ırk ayrımı uygulamasının hala geçerli olduğunu ortaya koyduğunu söyledi. Baldus, ayrımcılığın jüriden ziyade savcılardan kaynaklandığını sözlerine ekledi. 



</TEXT>
</DOC>
