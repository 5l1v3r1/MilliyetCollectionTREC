<DOC>
<DOCNO> 27975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/siyaset/asiy.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin ünlü hukukçuları Milliyet’e FP davasını değerlendirdi 
</HEADLINE>
<TEXT>
Fazilet, Refah’ın DEVAMI DEĞİL 
FP’nin kapatılan RP’nin devamı olduğu gerekçesiyle kapatılmasına ilişkin davada sona gelinirken, Milliyet davanın hukuki boyutunu masaya yatırdı 
     BELMA AKÇURA İstanbul 

Milli Görüş’e dördüncü dava      FP hakkındaki dava, "Milli Görüş çizgisindeki" partilere açılan dördüncü dava. Milli Görüş hareketi, Necmettin Erbakan’ın 1969 seçimlerinde Konya bağımsız milletvekili olarak parlamentoya girmesiyle başladı. Erbakan Milli Nizam Partisi’ni MNP kurdu, ancak kısa ömürlü parti 20 Mayıs 1971’de kapatıldı. 
     11 Ekim 1972’de Milli Selamet Partisi kuruldu. Bülent Ecevit 1974’te Erbakan’la birlikte CHP - MSP koalisyonunu kurunca, İslami motifleri ağır basan bir parti ilk kez Türkiye’de iktidar denkleminde yer aldı. MSP, 1975 ve 1977’de de Milliyetçi Cephe içinde AP - MSP - MHP iktidarda bulundu. 12 Eylül darbesinden sonra AP ve CHP gibi MSP de kapatıldı. 
     Milli Görüş’ün üçüncü partisi RP oldu. 19 Temmuz 1983’te 33 kurucu üyeyle siyasi yaşama adım attı. Milli Güvenlik Konseyi, aralarında Genel Başkan Ali Türkmen’in de bulunduğu 27 kişiyi veto etti. Bayrağı Ahmet Tekdal devraldı. RP, ilk girdiği 1984 yerel seçimlerinde yüzde 4.4 oy aldı. 1987’deki referandumla yasaklı olmaktan kurtulan Erbakan, 17 eski MSP’liyle partisine döndü. Erbakan, 11 Ekim 1987’deki 2. RP Kongresi’nde genel başkanlığa getirildi. RP döneminde Erbakan, koalisyon hükümeti kurarak Başbakan oldu. RP 16 Ocak 1998’de kapatıldı. 
     Milli Görüş’ün 4. partisi olan FP, RP henüz kapatılmadan, 17 Aralık 1997’de kuruldu. RP’nin kapatılmasıyla milletvekilleri parça parça FP’ye geçti. Ancak "RP’nin devamı olduğu" gerekçesiyle kapatma davasından kurtulamadı. 
     
     10 SORU 10 CEVAP 
A’dan Z’ye kapatma davası...      ERSAN ATAR Ankara 

     1- Anayasa ve Siyasi Partiler Yasası’na göre, bir parti hangi koşullarda kapatılabilir 
     - Bölücü ve laiklik karşıtı eylemlerin odağı haline gelmesi, kapatılan bir partinin devamı olması, tüzük ve programının devletin temel niteliklerine aykırı olması ve yasadışı yardım alması durumunda partiler kapatılabiliyor. 
     
     2- FP ne zaman, neden kuruldu 
     - 17 Aralık 1997’de, RP davasının son günlerinde, Necmettin Erbakan’ın avukatı İsmail Alptekin’in de aralarında bulunduğu 33 kişi tarafından, RP’nin kapatılması olasılığına karşı kuruldu. 
     
     3- Kapatma davası ne zaman, kim tarafından açıldı 
     - 7 Mayıs 1999’da eski Yargıtay Başsavcısı Vural Savaş tarafından açıldı. 
     
     4- FP neyle suçlanıyor, ne talep ediliyor 
     - "Laiklik karşıtı eylemlerin odağı haline gelmek" ve "temelli kapatılan RP’nin devamı olmakla" suçlanıyor. Savaş, partinin kapatılmasını ve Aydın Menderes dışındaki "RP kökenli" FP’lilerin 65 milletvekilliğinin düşürülmesini istedi. 
     
     5- Davada neden ek iddianame verildi 
     - Yeni Başsavcı Sabih Kanadoğlu, FP’nin 1. Kongresi’ndeki gelişmelerin ek delil olarak değerlendirilmesini istedi. Mahkeme bunu reddedince, Kanadoğlu ek iddianame hazırladı ve sadece kurucular arasında yer alan İsmail Alptekin ile Mehmet Özyol’un milletvekilliğinin düşürülmesini talep etti. 
     
     6- Ek iddianamenin, davanın sonucunu etkileyecek temel özelliği ne 
     - Parti, ek iddianamedeki taleple yetinilerek kapatılırsa, sadece iki milletvekilinin TBMM üyelikleri düşeceği için, ara seçim zorunluluğu doğmayacak. 
     
     7- Ara seçim neden zorunlu ve neden istenmiyor 
     - Anayasa’ya göre, TBMM üye tamsayısının 550 yüzde 5’inde 28 boşalma olursa üç ayda ara seçim zorunlu. TBMM’de halen 8 koltuk boş. Yaklaşık 80 milletvekilliği için yapılacak "yüzde 10 baraj zorunluluğu olmayan" ara seçim küçük partilere parlamento yolunu açabilir. İktidar, böyle bir ara seçim yerine genel seçime gitmeyi tercih ederse, ekonomik krize karşı mücadele zorlaşabilir. 
     
     8- Anayasa, karardan önce değişirse FP davası etkilenir mi 
     - Değişirse, Anayasa Mahkemesi salt çoğunluk yerine 5’te 3 çoğunlukla 7 karar verebilecek. Ayrıca kapatma yerine, sadece "Hazine yardımının kesilmesi" gibi ara cezalar vermek mümkün olabilecek. 
     
     9- Kapatma halinde FP milletvekillerinin durumu ne olacak 
     - Milletvekilliği düşürülmeyenler, mevcut ya da yeni kurulacak bir partiye geçmezlerse "bağımsız" kalacaklar. 
     
     10- Bir grup FP’linin dile getirdiği "sine - i millete dönmek" ne anlama geliyor 
     - "Sine - i millet" milletvekilliğinden istifa etmek anlamına geliyor. Ancak, milletvekili istifası için dilekçe yeterli olmuyor. Anayasa ve TBMM İçtüzüğü uyarınca, istifanın Meclis Genel Kurulu’nda oylanarak kabul edilmesi gerekiyor. 
     
Prof. Dr. İbrahim Kaboğlu Anayasa Hukukçusu İbre Fazilet’in lehine görünüyor      Anayasa Mahkemesi’nin hızlı karar vermesini savunuyoruz. Karar sürecini zorlaştıran unsurlar var 
     Fazilet Partisi ile Refah Partisi aynı değil, ayrı partiler. Fazilet’te parti organlarının tavrı ve tutumu RP ile aynı görüntüyü vermiyor. Zaten AİHM’de TBKP ve Sosyalist Parti’ye ilişkin verdiği kararlardan sonra Anayasa Mahkemesi tavrını bu konuda esnetti. Gerek AİHM kararları gerekse sergilenen tavır ve RP’nin tıpkısı olmadığı göz önüne alındığı zaman ibre FP’nin lehine görünüyor. 
     Karar sürecini zorlaştıran unsurlar var. Anayasa Mahkemesi’nin, Anayasa değişikliği ve istifalarla baskı altına alınması bu tavrının sağlıklı bir biçimde sonuçlanmasını güçleştiren unsurlar. Sonuç olarak bütün bu gelişmeler partinin lehine iken, sürekli farklı açıklamalar ve beyanatlarla mahkeme kararının güçleştirilmemesi gerekir. Avrupa’da bu mahkemeler etki altında kalmasın diye bölge dışında tutulur. Davanın açılmış olması sonucu belirlemez. Anayasa Mahkemesi’nin hızla karar vermesini savunuyoruz. 
     
Prof. Dr. Zafer Uskul Anayasa Hukukçusu Fazilet Refah’tan farklı bir partidir      Fazilet’te RP’de olmayan parti içi muhalefet var. Gördüğüm kadarıyla kapatılmayı gerektirecek durum yok 
     İddianameye göre, FP hem Refah Partisi’nin devamı niteliğinde, hem de laiklik karşıtı eylemler odağı durumda bir partidir. Bu iki iddianın doğru olup olmadığına ilişkin kararı Anayasa Mahkemesi vermeye çalışıyor. Bence FP, RP’den farklı bir partidir. FP’de Refah Partisi’nde olmayan parti içi muhalefet vardır. Parti yöneticilerinin yasak olan bir duruma düşmemesi konusunda özenli bir tutumu var gibi görünüyor. 
     Tabii ki kapatılan RP’nin yöneticileri, milletvekilleri ve tabanı büyük ölçüde FP’de yer almıştır ancak bu kaçınılmaz olarak böyledir. Ama partinin siyaset yapma tarzı farklılaşmış. Odak olmak konusunda ise elimde ölçüt yok. Ne yapılırsa laiklik karşıtı eylemlerin odağı olunur konusunu düzenleyen bir hüküm yok. Bu ölçütü Anayasa Mahkemesi belirleyecek. Dosyayı incelemeden bir beyanda bulunmayı doğru bulmuyorum ama uzaktan göründüğü kadarıyla FP nin kapatılmasını gerektirecek bir durum yok. 
     
Prof. Dr. Arslan Gündüz Parti kapatma en son düşünülmeli      Partiler terör ve şiddete bulaşmış ya da destekliyorsa, ırkçılığı teşvik ediyorsa kapatılabilir. Delil gerekir 
     Siyasi Partiler Yasası mevzuatına göre yürütülmekte olan FP davası, tamamen hukuki bir karardır ama siyasi sonuçları vardır. Dolayısıyla bu gibi kararlar hukuki ve politik bir karışımı sergilerler. Mahkeme kararını verirken, o gün yürürlükte olan hukuka göre karar verir. Bu genel hukuk prensibidir. Tüm hukuk sistemine hakim bir prensiptir. Ancak Anayasa Mahkemesi isteseydi bu gibi değişikliklerin yapılmasını bekler, kararını daha sonra verebilirdi. Anayasa ve Siyasi Partiler Yasası’nın, AİHM kararları ve Avrupa Konseyi çerçevesinde çalışan Venedik Komisyonu’nun siyasi partiler raporu ışığında yeniden düzenlenmesi gerekir. Siyasi parti kapatma en son çare olarak düşünülmeli. Ondan daha hafif önlemler istenen sonucu sağlayacaksa, kapatmaktan kaçınılmalı. Siyasi partiler terör ve şiddete bulaşmış ya da destekliyorsa, ırkçılığı teşvik ediyorsa kapatılabilir. Bunun için de ikna edici objektif somut delillerin olması gerekir. 
     
Prof. Dr. Fazıl Sağlam Siyaset Bilimcisi Fazilet önce ihtar edilmeli      FP, eylemi, söylemi, otokritiği ile Refah’tan farklı bir parti. İçerisinde muhalif kanat var 
     Fazilet Partisi, Refah'ın devamı gibi görünmüyor. FP eylemi, söylemi, otokritiği ile RP'den farklı. Fazilet, RP'nin yanlışlarını eleştiriyor. İçinde azımsanmayacak muhalif bir kanat var. Aynı kongrede başkalaşma unsuru var. Aykırılık, bir tehdit ve tehlike teşkil ettiği zaman parti kapatılmalı. Bunu Anayasa'da açıkça koymak doğru olur. Anayasa'da öngörülen parti yasaklarının koruduğu değerlere karşı bir tehdit ve tehlikeye yönelmesi, bu şekilde bir tanım doğru olur. İkinci olarak eylem olmadan tüzükle parti kapatmanın önüne geçmek gerekir. Bir ihtar yönteminin getirilmesi gerekir. Tüzük ve programını başsavcılığa verecek. Bir aykırılık ihtarlı mekanizmanın olması yerinde olur. Kapatma kararı çıkmazsa, AİHM'de Türkiye'de her partinin kapatılmadığına önemli bir örnek teşkil eder. 
     
Prof. Dr. Bülent Tanör Anayasa Hukukçusu Mahkeme var olan kuralları uygular      Suç ve cezaların kanuniliği ilkesine uyulmalıdır. Anayasa’nın öngörmediği kapatma cezası verilemez 
     Anayasa Mahkemesi Başkanı’nın dünkü demeci yerindedir. Mahkeme kararını verirken, o anda var olan kurallara göre hüküm yürütür. İlerde meydana gelebilecek hukuki değişiklikleri dikkate almaz. Zaten bunları da önceden bilmesi mümkün değildir. Bana sorarsanız bu yol hem hukuk mantığıma sığmıyor. Hem de bu olay bana isabetli görünmüyor. "Kapatılan bir partinin devamı niteliğinde parti kurulamaz" hükmü Anayasa’mızda yer alıyor. Anayasa’nın 68 ve 69. maddeleri parti kapatma hallerini sayarak tüketmiş ve sınırlamıştır. Bunların arasında kapatılan bir partinin devamı olma şıkkı bir kapatma sebebi değildir. 
     Dolayısıyla böyle bir iddia ile karşı karşıya bulunan bir partinin hakkında verilecek olan karar suçların ve cezaların kanuniliği ilkesine de uymak zorundadır. Bu demektir ki, Anayasa’nın açıkça öngörmediği kapatma cezası verilemez. 
     



 SİYASET 
















</TEXT>
</DOC>
