<DOC>
<DOCNO> 37650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur05.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Özal'dan eski arkadaşı Kemal Derviş'e veryansın... 
</HEADLINE>
<TEXT>

     Ekonomiden sorumlu Devlet Bakanı Kemal Derviş ile Dünya Bankası'nda çalıştığı sırada tanışan ve Başbakanlığı döneminde Turgut Özal'a da tavsiye eden Ahmet Özal, Derviş'in arkasında korkunç bir destek olmasına rağmen başarısız olduğunu söyledi. Özal, "Halk sonuca ve başarıya bakar. Ekonominin durumu da ne kadar başarılı olduğunu ortaya koydu" dedi. 
     Malatya Bağımsız Milletvekili Ahmet Özal, Devlet Bakanı Kemal Derviş'e Türkiye'ye geldiği günlerde korkunç bir destek verildiğini ve bugüne kadar özel sektörden böyle bir desteği kimsenin görmediğine dikkat çekti. Özal, "Balayı dönemleri çabuk biter. İnsanlar sonuca ve başarıya bakar. Türkiye'nin bugünkü ekonomik durumu ne kadar başarılı olduğunu ortaya koydu. Piyasalarda hareket yok. Dolar yükseliyor. Yakın bir gelecekte de sıcak bir tablo yok" diye konuştu. 
     "Türkiye'de IMF'nin politikalarını uygulamak başarı değil, bu politikaları Türkiye'ye uygun hale getirmek bir başarıdır" diyen Özal, şunları söyledi 
     "IMF'ye Türkiye'nin şartlarına uygun bir program kabul ettirmek gerekirdi. Kemal Derviş, hükümetten yetki aldı, istediğini yapıyor. Türkiye'nin şartlarına, siyasi ve sosyal yapısına uygun düzenlemeler yapması gerekirdi. Türkiye'nin sosyal yapısını Türkiye'de yaşayan insanlarla tartışması gerekirdi. Profesörler ve akademisyenler Türkiye'deki ekonomik ve sosyal yapıyı anlamaz." 







</TEXT>
</DOC>
