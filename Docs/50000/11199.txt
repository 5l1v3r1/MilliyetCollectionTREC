<DOC>
<DOCNO> 11199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sonspo09.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü, Galatasaray ve Fenerbahçeli yöneticileri uyardı 
</HEADLINE>
<TEXT>

     Spordan Sorumlu Devlet Bakanı Fikret Ünlü, son günlerde tartışmalarıyla gündemi oluşturan Galatasaray ve Fenerbahçeli yöneticileri uyararak, ''Kötü örnek olmasınlar. Sağlıklı düşünsünler'' dedi. 
     Çukurova Üniversitesi'nde düzenlenen ''Sporu ve Sporcuyu Geliştirme Toplantısı'' için Adana'da bulunan Fikret Ünlü, kulüp yöneticilerinin spor camiası ve topluma örnek olması gerektiğini ifade ederek, şunlarısöyledi 
     ''Galatasaray ile Fenerbahçe ülkemizin iki güzide kulübü. Son haftalardaki tartışmaları yadırgıyorum. Yöneticileri daha sağlıklı düşünmeye davet ediyorum. Her iki takımın yöneticileri de şiddet ve tahriklerden uzak durmalıdırlar. Herkes görevini iyi yapmalıdır. Atatürk'ün dediği gibi öncelikle ahlaklı olmak gerekir. Bu tartışmaları bitirmek gerekir, aksi halde zararını Türk sporu görür.'' 
     Devlet Bakanı Ünlü, Galatasaray'ın Romanyalı Futbolcusu Hagi'yi çok beğendiğini, ancak hakem Erol Ersoy'a yaptığını benimsemediğini belirterek, şöyle konuştu 
     ''Hagi'nin yeteneği tartışılmaz. Ancak, bu hakemlere tükürecek veya ayağına basacak yetkisini vermez. Bu nedenle Hagi'nin yaptığını kimse hoş karşılamaz. Ancak, hakemler de futbolcuları çileden çıkaracak kararlar vermemeli. Bu konuda hakem de Hagi de hatalı. Kararı yetkililer verecek.'' 
     Ünlü, Beşiktaş'ın Alman Teknik Direktörü Christoph Daum'un kokain konusunda suçlanmasını yakından izlediklerini, yöneticilerin sporcularına iyi örnek olmaları gerektiğini belirterek, ''Daum suç işlediyse bunun cezasını çeker. Spor medyası bu konuda biraz fazla üstüne gitti. Daum'un konumunu yakından izliyoruz. Önyargılı davranmak olmaz'' diye konuştu. 
     




</TEXT>
</DOC>
