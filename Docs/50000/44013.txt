<DOC>
<DOCNO> 44013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/ekonomi/eko07.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank’ta son aşamaya gelindi 
</HEADLINE>
<TEXT>

     İSMAİL ŞAHİN 

     Esbank ve İnterbank’ın Etibank bünyesinde birleştirilme çalışmalarında son aşamaya gelindi. Esbank ve İnterbank şubeleri bir bir kapatılırken, şu ana kadar yurt genelinde toplam 2 bin kişi işten çıkarıldı. 
     Etibank Genel Müdür Yardımcısı Hakan Berktaş, birleştirme işleminde son noktaya geldiklerini belirtirken "Son rötuşları yapıyoruz, kadro fazlası olan birkaç yer kaldı. İhtiyaç fazlası menkulleri sattık" dedi. Berktaş, menkullerin satışını dün tamamladıklarını ve 1.5 trilyon ila 1.8 trilyon lira arasında bir gelir beklediklerini kaydederek, Eskidji’nin düzenleyeceği müzayede de 441 gayrimenkulü satacaklarını ve satıştan 20 trilyon lira beklediklerini ifade etti. Eskidji’nin satacağı 441 gayrimenkulün dışında Etibank’ın teklif usulü ile satacağı 10 gayrimenkul bulunuyor. Gayrimenkuller arasında Kanlıca’da trilyonluk villalar, Esbank ve İnterbank genel müdürlük binaları yer alıyor. 
     
     Demirbank’ın iştirakleri satılıyor 
     Demirbank, İstanbul Altın Rafinerisi ve Takasbank’ın da yer aldığı, bazı şirketlerdeki hisselerini satışa çıkardı. Demirbank’tan yapılan açıklamaya göre, bankanın Cıngıllı International N.V’deki yüzde 100, Bank 2000 Off - Shore Limited’deki yüzde 100, Demirkart Hizmetleri’ndeki yüzde 99.90, Hortumsan’daki yüzde 99.20, DFactoring’deki yüzde 99, Takasbank ile Demir Yatırım Ortaklığı’ndaki yüzde 5, Baştaş Başkent Çimento Sanayi’deki yüzde 0,51 ve İstanbul Altın Rafinerisi’ndeki yüzde 1 sermaye payı tek tek ya da topluca satılacak. 
     



 EKONOMİ 

























</TEXT>
</DOC>
