<DOC>
<DOCNO> 7816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/yasam/ayas.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim bu işin sorumlusu 
</HEADLINE>
<TEXT>
Akıllanmıyoruz 
Kendini bilmezler, statlardaki bunca olaydan ders almadı. Bursa’da bedavacılar kapıları kırınca, demir bariyerler seyircilerin üzerine düştü. Sonuç Büyük izdiham ve 4’ü ağır, 33 yaralı... 
     ERDOĞAN PAÇİN DHA 

     Bursaspor - Erzurumspor maçının başlama düdüğünden hemen önce çıkan olaylar faciaya yol açtı. 
     Atatürk Stadı’nda maça para vermeden girmek isteyen taraftarlar büyük bir izdihama neden oldu. Aşırı yüklenme nedeniyle kapıların kilidi kırıldı, demir bariyerler seyircilerin üzerine düştü, dördü ağır 33 kişi yaralandı. 
     
     Seyirciler sıkıştı 
     Bedavacı grup, maç öncesi "Yönetim uyuma, taraftara sahip çık" sloganları atarak, gösteriye başladı. Bu göstericilere stat içindeki bazı seyirciler de destek verdi. Dışarıdaki yaklaşık 200 kişilik grup, Uludağ tarafındaki kale arkasındaki tribünlerin çıkış kapısına yöneldi. Güvenlik görevlileri yetişinceye kadar kapıya yüklenen "bedavacı" grup, kilidi kırıp, kapıyı açınca, zaten tıklım tıklım dolu olan tribündeki seyirciler sıkıştı. İzdihamda turnikelerin önünde bulunan bariyerler kırıldı ve alt taraftaki seyircilerin üzerine düştü. Bazı taraftarlar üzerlerine düşen demir bariyerlerle, bazıları da izdihamda yere düşerek, ayaklar altında kalarak yaralandı. 
     
     Durumu ciddi olanlar... 
     Ahmet Yüce’nin iç kanama, Ali Osman Alar’ın solunum ve dolaşım yetmezliği, Emre Karaman’ın bacağındaki kırıklar, Fehim Kanıdinç’in kopan ayak parmaklarının dikilmesi, Sertaç Özlü’nün de solunum sıkıntısı ve kafa yaralanması nedeniyle hastanede tedavi altına alındığı bildirildi. 
     
     Sanki Heysel 
     Tarihteki en büyük stat facialarından biri, 1985 yılında Brüksel’deki Heysel Stadı’nda yaşanmıştı. Juventus - Liverpool Avrupa Şampiyon Kulüpler Kupası finali öncesinde tribünde yaşanan izdiham ve çıkan olaylar sonucu 39 kişi feci şekilde can vermişti. 
     
     Vali soruşturma açıldı’ dedi ama... 
     Bursa Atatürk Stadı’nda dün ürperten görüntüler vardı.Vali Ali Fuat Güven olayla ilgili idari soruşturma başlatıldığını açıkladı. 
     


 YAŞAM 























</TEXT>
</DOC>
