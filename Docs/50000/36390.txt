<DOC>
<DOCNO> 36390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun23.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Müttefikler Irak'ı 50 uçakla vurmuş... 
</HEADLINE>
<TEXT>

     Amerikan ve İngiliz uçaklarının bugün Irak'ın güneyindeki üç hedefi bombalamasının, Irak hava savunmasının, müttefik uçakları düşürmeye yönelik son zamanlarda artırdığı çabalara misilleme niteliği taşıdığı açıklandı. 
     Amerikalı bir savunma yetkilisi, bugünkü hava harekatının, Irak'ın, devriye gezen müttefik uçaklara karşı saldırgan hareketlerine doğrudan cevap olduğunu söyledi. 
     Pentagon sözcüsü Yarbay Steve Campbell, TSİ 12.30'da düzenlenen hava harekatına 20'si savaş uçağı 50 uçağın katıldığını belirtti. 
     Amerikan uçaklarının, Basra Körfezi'ndeki Amerikan uçak gemisi USS Enterprise ve bölgedeki diğer kara üslerinden havalandığı belirtildi. Diğer bir Pentagon sözcüsü Bryan Whitman da, uçakların, Irak'ın güneyinde uçuşa yasak bölgede bulunan bir hava savunma kontrol merkezi, uçaksavar füze tesisi ve uzun menzilli radar istasyonunu vurduğunu kaydetti. 
     Hava harekatı, müttefik uçakların bu hafta içinde uçuşa yasak bölgelerdeki Irak hedeflerine düzenlediği ikinci saldırı oldu. Amerikan ve İngiliz savaş uçakları geçen Salı, Irak'ın kuzeyindeki uçuşa yasak bölgede Irak hava savunma sistemlerini bombalamıştı. Irak son aylarda, ülkenin kuzeyi ve güneyindeki uçuşa yasak bölgelerde devriye gezen müttefik uçakları düşürmeye yönelik girişimlerini artırmıştı. 
     Pentagon önceki gün, Irak Devlet Başkanı Saddam Hüseyin'in bir konuşması sırasında, uçaklarını göndermemesi yönünde ABD'yi tehdit edici açıklamasını reddetmişti. 
     Pentagon sözcüsü Victoria Clarke, ABD savaş uçaklarının, herhangi bir saldırı karşısında, Irak hava sahasına girerek cevap hakkını kullanmaya devam edeceğini belirtmişti. 
     
     







</TEXT>
</DOC>
