<DOC>
<DOCNO> 11544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur05.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Baykalcılar da birbirine girdi 
</HEADLINE>
<TEXT>

     Baykal yönetiminin örgütte görevden almalar, naylon üye yazımı ve tasfiyeler nedeniyle parti içi muhalefetin ayağa kalkması ve yeni bir oluşuma yönelik arayışların hız kazanması nedeniyle gergin olan CHP'de şimdi de Baykalcılar birbirine girdi. 
     Önümüzdeki Cumartesi günü başlayacak ilçe kongreleri öncesinde yapılan delege seçimlerinde İstanbul'da İl Başkanı Ali Topuz, Ankara'da ise Genel Sekreter Önder Sav'a yakın isimlerin delege seçilmesi bu bölgelerde bulunan yöneticileri kaygılandırdı.CHP'de geçtiğimiz günlerde yapılan delege seçimleri yeni bir gerginliğe neden oldu. İstanbul'daki delege seçimlerinde, İl Başkanı Ali Topuz'a yakın isimlerin delege seçilmesi, Topuz ile örgütten sorumlu Genel Sekreter Yardımcısı Mehmet Sevigen ve Baykal'a yakınlığıyla bilinen eski milletvekili Ahmet Güryüz Ketenci arasında gerginliğe neden olurken, Ankara'da Genel Sekreter Önder Sav'a yakın isimlerin delege seçilmesinin ise Sav ile örgütten sorumlu Genel Başkan yardımcısı Eşref Erdem ve MYK üyesi Yılmaz Ateş arasında problem yaşanmasına neden olduğu bildirildi.Bu arada CHP'de bir gerginliğin de Genel Başkan Baykal'ın Başdanışmanı Bülent tanla konusunda yaşandığı öğrenildi. 
     Baykal'ın, Parti Meclisi'nden istifa edeceğine kesin gözüyle bakılan Karayalçın'ın istifa etmesi durumunda PM'ye girecek olan Bülent Tanla'yı, Merkez Yönetim Kurulu'na almak istediği, ancak bunun gerçekleşebilmesi için bir MYK üyesinin istifa etmesi zorunluluğunun bulunmasının MYK üyeleri arasında endişe yarattığı ifade edildi.CHP'de geçtiğimiz günlerde PM'den istifa eden Emre Kongar'ın yerine yedekte birinci sırada bulunan Orhan Sür gelmişti. Kesin ihraç istemiyle Yüksek Disiplin Kurulu'na sevkedilen Mehmet Moğultay'ın ihraç edilmesi durumunda ise yerine yedekte ikinci sırada bulunan Nihat Matkap gelecek ve Karayalçın'ın istifa etmesi halinde ise Bülent Tanla, PM'ye girme şansı elde edecek. 




</TEXT>
</DOC>
