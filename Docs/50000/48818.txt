<DOC>
<DOCNO> 48818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sontur04.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te "şarbonlu mektup" eğitimi... 
</HEADLINE>
<TEXT>

     TBMM, ABD'de meydana gelen terörist saldırıların ardından güvenlik önlemlerini artırıyor. 
     TBMM Güvenlik Koordinasyon Kurulu, Başbakanlık'taki sistemi örnek alarak Meclis kampusünde güvenliğin tam olarak sağlanabilmesi için bir dizi karar aldı. 
     Günde 5-6 bin kişinin ziyaret ettiği TBMM'DE giriş ve çıkışlar, bilgisayar ortamında kayda alınıyor. Tüm ziyaretçilerin Meclis'e giriş ve çıkış saatleri ile kimi ne amaçla ziyaret ettiği de kayıtlarda yer alacak. 
     Meclis'te görev yapan 5 bin personel, kimyasal ve biyolojik tehditlere karşı eğitimden geçirilecek. Gruplar halinde hafta sonu düzenlenecek kursları, TBMM uzmanları verecek. Kurslarda, ABD ve Avrupa ülkelerinde görülen ''şarbonlu mektup''lara karşı neler yapılması da ele alınacak. 
     TBMM içindeki 2 sığınağın durumu da gözden geçirilecek. 
     Sığınakların kapasitesinin artırılmasının yanı sıra, modernize edilmesine karar verildi. Sığınaklar, TBMM içindeki personelin ve milletvekillerinin yanı sıra, acil durumlarda vatandaşların kullanımına da imkan verecek şekilde yeniden düzenlenecek. 
     Meclis giriş kapılarındaki güvenlik uygulamaları, artırılarak sürdürülecek. 
     TBMM Güvenlik Koordinasyon Kurulu Başkanı Hakan Tartan, TBMM'de milletvekilleri, personel ve ziyaretçilerle birlikte günde yaklaşık 10 bin kişinin bulunabildiğine işaret ederek, güvenlik önlemlerinin yetersizliğinin zaman zaman gündeme geldiğini hatırlattı. Tartan, ''Önemli olan kötü bir olay yaşanmadan Meclis içinde güvenliğin sağlanmasıdır'' dedi. 
     ABD'ye yönelik saldırıların ardından tüm dünyada güvenliğin önemli bir sorun haline geldiğine işaret eden Tartan, bu nedenle tüm ayrıntıların değerlendirilerek güvenlik konusundaki eksikliklerin giderilmesinin önemli olduğunu vurguladı. 
     Öte yandan, geçen yıl DYP Şanlıurfa Milletvekili Fevzi Şıhanlıoğlu'nun ölümünün ardından TBMM kapılarında elektronik sistemin değiştirilmesi amacıyla başlatılan çalışmalar ise ''teknolojiye'' takıldı. TBMM yönetimi, firmalardan alınan tekliflerin yetersiz bulunması nedeniyle projeyi askıya almıştı. 
     






</TEXT>
</DOC>
