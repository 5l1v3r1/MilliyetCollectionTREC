<DOC>
<DOCNO> 48413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/soneko26.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Swissair hergün tarifeli iki İstanbul seferi ile uçacak 
</HEADLINE>
<TEXT>

     Finans krizine giren İsviçre Havayolu Swissair yeniden yapılanırken, şirketin Türkiye'ye hergün tarifeli iki İstanbul seferi ile uçmaya devam edeceği bildirildi. 
     Swissair'den yapılan açıklamada, İsviçre Hükümeti'nin Swissair'in kış tarifesi seferlerini yapabilmesi için 1 milyar İsviçre Frangı tutarında destek vererek, yeni kurulacak şirkete yüzde 20 oranında hissedar olacağı hatırlatıldı. 
     Yeni şirket için toplam 4.24 milyar İsviçre Frangı tutarında sermaye gerekli olduğu belirtilen açıklamada, bu sermayenin de hükümet, kantonlar, özel sektör ve Crossair'in mevcut sermayesi ile sağlanmış bulunduğu bildirildi. 
     Açıklamada, bu geçici dönem süresince, Swissair'in Türkiye'de hergün tarifeli iki İstanbul seferi ile uçmaya, İsviçre'den ise tüm dünyaya hizmet vermeye devam edeceği kaydedildi. 
     Açıklamada, ''Yeni havayolunun gelecekteki ismi ne olursa olsun, Swissair ruhu yaşatılacaktır'' denildi. 
     






</TEXT>
</DOC>
