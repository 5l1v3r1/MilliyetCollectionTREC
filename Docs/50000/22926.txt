<DOC>
<DOCNO> 22926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/yazar/bila.html </URL>
<DATE> 2001/05/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
CASA incelemesi 
</HEADLINE>
<TEXT>

     ÜÇ CASA uçağının sık aralıklarla düşmesi ve 38 askerin şehit olmasıyla başlayan tartışmalar sürüyor. 
     CASA uçaklarının düşüş nedenleri elbette teknik incelemeler sonucunda ortaya çıkacak. 
     Ancak, CASA uçaklarının alımı, ortak üretimine ilişkin proje ile deniz karakol uçağı olarak üretilmesine ilişkin projeye dönük bazı ciddi kuşkular gündeme oturdu. 
     CASA'ların neden tercih edildiği, bu kararın verilmesinde bazı çıkarların sağlanıp sağlanmadığı, deniz karakol uçağı olamayacaklarına ilişkin bir rapora karşın bu yönde neden karar verildiği ve raporu düzenleyenlerin hangi gerekçelerle görevlerinden uzaklaştırıldığı gibi sorular, kamuoyunu tatmin edecek biçimde yanıtlanamadı. 
     Tartışmalarda bazen uçakların düşüşü ile ihale koşulları, tercih nedenleri, deniz karakol uçağı projesine yöneltilen eleştiriler birbirine karıştırıldı. 
     CASA ve deniz karakol uçağı projesi bilmecelerinin çözülmesi gerekiyor. 
     Bu yönde ilk mesaj Genelkurmay'dan geldi. 
     Genelkurmay Genel Sekreterliği dün yaptığı açıklamada, kamuoyunda oluşan kuşku ve soru işaretlerini konu ederek, Genelkurmay Başkanlığı'nın olayın kendi sorumluluk sahası ve yetkisi içindeki kısmına yönelik olarak ayrıntılı bir inceleme başlattığını duyurdu. Ayrıca kaza - kırım çalışmalarının da sürdürüldüğünü kaydetti. 
     Peki Genelkurmay'ın incelemesi neleri kapsıyor 
     Dün askeri yetkililerle yaptığımız temaslar sonucunda bu soruya verilen yanıt şöyleydi 
     "CASA uçakları ile ilgili olarak ihtiyacın ortaya çıkışından bugüne kadarki bütün aşamalar, yüksek rütbeli bir komutanın başkanlığında oluşturulan uzman bir heyet tarafından tek tek incelenecek. CASA ile ilgili bütün projeler de bu inceleme kapsamında olacak. Ayrıca, kazalarla ilgili kaza - kırım çalışmaları da diğer taraftan yürütülecek." 
     Bu incelemeye, son günlerde tartışılmakta olan deniz karakol uçakları projesi de dahil. Deniz Kuvvetleri'nin 9 adet olarak sipariş ettiği CASA tipi deniz karakol uçakları projesi de bu inceleme nedeniyle bir anlamda askıya alınmış olacak. 
     Ancak, işin sivil boyutunun da araştırılması gerekli. 
     Örneğin Savunma Sanayii Müsteşarlığı'ndaki aşamaların da incelenmesi bir gereksinim halinde. En azından bu uçakların deniz karakol uçağı olamayacağı raporunun akıbeti, neden dikkate alınmadığı, bu raporu hazırlayanların neden görevden alındığının da açıklığa kavuşması gerekiyor. 
     Bu nedenlerle, Genelkurmay'ın sürdürdüğü incelemenin yanı sıra, Genelkurmay'ın yetki ve sorumluluk alanı dışında kalan konuların da geriye doğru ilgili ve yetkili denetim kurumlarınca araştırılması, konunun her yönünün aydınlatılması açısından bir zorunluluktur. 
     
     







Bravo gençler 


CASA incelemesi 


Poyrazoğlu’ndan "düzeltme" geldi 


Hayaller tükenmez, umutsuz yaşanmaz 


Şubat 2001 vurguncuları 


Partiler mimarisi 


"Çırpınma Senin de hoşuna gidecek" 


Onlar da esnek davranmalı... 


Bekle, Anadolu geliyoruz ’ 


2 milyon dolar pazarlığı 


"AB" bayrağı çekmek ve ağaç kesmek 


ANAP'ın sancısı 


Şapa oturan Londra'ya Japon aşısı 


Krizlerden ders almıyoruz 1 


Halk et yiyemez oldu 


</TEXT>
</DOC>
