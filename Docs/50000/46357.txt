<DOC>
<DOCNO> 46357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/soneko24.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Türkiye Temsilcisi Chhibber'dan ek kaynağa yeşil ışık 
</HEADLINE>
<TEXT>

     Dünya Bankası Türkiye Temsilcisi Ajay Chhibber, Türkiye'ye ek kaynak vermeyi düşündüklerini belirterek, desteklerinin devam edeceğini bildirdi. 
     Chhibber, Başbakanlık Sosyal Yardımlaşma ve Dayanışmayı Teşvik Fonu tarafından Başkent Öğretmenevi''nde düzenlenen ''Sosyal Riskin Azaltılması Projesi''nin tanıtım toplantısı sonrasında gazetecilerin sorularını yanıtladı. 
     Chhibber, ''Dünya Bankası, 11 Eylül olaylarından sonra Türkiye'ye ek kredi desteği sağlamayı düşünüyor mu '' şeklindeki bir soruya, ''Evet, desteklemeye devam edecek'' yanıtını verdi. 
     Ajay Chhibber, ''Vermiş olduğumuz sözler çerçevesinde Türkiye'ye daha geniş bir desteğimiz olacak'' diye konuştu. 
     Yardımların hangi alanda olacağının sorulması üzerine de Chhibber, özellikle bankacılık, sosyal konular ile kamu yönetimi idaresi konularında olacağını bildirdi. 
     ''İstenilen sonuçların alındığını düşünüyor musunuz, yoksa hala yapılacak şeyler var mı '' şeklindeki başka bir soruya da Ajay Chhibber, ''Bankacılık alanında oldukça ilerleme oldu. Özellikle devlet bankaları reformu konusunda. Ama tabii bütün problemler çözülmedi, devam edecektir. Bunların hepsi süregelen ve devam eden sorunlar'' karşılığını verdi. 
     






</TEXT>
</DOC>
