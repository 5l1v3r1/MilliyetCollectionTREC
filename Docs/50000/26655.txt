<DOC>
<DOCNO> 26655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo03.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe şampiyonluğu 'Sultan of the Dance' ile kutladı 
</HEADLINE>
<TEXT>

     Fenerbahçe 1907 Derneği, sarı-lacivertlilerin lig şampiyonluğunu, Mydonose Showland'de düzenlediği geceyle kutladı. 
     Kokteyl ile başlayan geceye katılanlar, şovmen Beyaz ile Sultans of The Dance gösterisini izlediler. Fenerbahçe taraftarı müzisyen Ercan Saatçi ve şarkıcı arkadaşları da gecede 'Fenerbahçe marşları' söylediler. 
     Sarı-lacivertli taraftarlar, marş söylerken bir ara 'Taraftarız biz, çekeriz cefa... Büyük başkan bizi bırakma' diye tempo tutarak Aziz Yıldırım'ın kulüp başkanlığı görevini sürdürmesini istediler. 
     Şampiyonluk kutlamalarına, taraftarların yanı sıra Fenerbahçe Kulübü Genel Sekreteri Vedat Olcay, kulübün eski başkanlarından Faruk Ilgaz ve Metin Aşık, futbol takımı kaptanı Ogün, basketbol takımı oyuncusu Serdar Apaydın, Efes Pilsenli Ömer Onan, eski Fenerbahçeli basketbolcu İbrahim Kutluay, NBA'de forma giyen Hidayet Türkoğlu, İstanbul Gençlik ve Spor İl Müdürü Vedat Bayram ile sanat dünyasından birçok isim de katıldı. 
     Bu arada, 1907 Fenerbahçe Derneği Başkanı Necdet Ersoy, kulübe hizmetlerinden dolayı Faruk Ilgaz ile eski futbolculardan Fikret Kırcan, Can Bartu ve Lefter Küçükandonyadis'e birer plaket verdi. Plaket töreni sonrasında konuşan Faruk Ilgaz, Fenerbahçe camiasının şampiyon olamamasından dolayı 4 yıl eziklik yaşadığını belirterek, ''Bu seneki kutlama coşkumuz, bu hasretimizden kaynaklanıyor'' dedi. 
     Ilgaz, Fenerbahçe Kulübü Başkanı Aziz Yıldırım'ın görevini bırakmasına da değinerek, ''Ben başkanın görevine devam edeceğine inanıyorum. Aziz Yıldırım'ın başkanlığı bırakacağını açıklamasına rağmen transfer çalışmalarına devam etmesi, tesisleşmeye büyük önem vermesi ve aile büyüğünün de kendisine görevine devam etmesi telkininde bulunması benim böyle düşünmemi sağlıyor'' diye konuştu. 
     Fenerbahçe Kulübü Genel Sekreteri Vedat Olcay da, şampiyon olmalarından sonra Türkiye'nin birçok yerinden kutlama davetleri aldıklarını belirterek, ''Şampiyonluk kutlamalarından da Fenerbahçe'nin büyüklüğü görülüyor'' dedi. 
     1907 Fenerbahçe Derneği'nin, şampiyonluk kutlamaları için Mydonose Showland'de düzenlediği geceye katılan Olcay, burada gazetecilerin sorularını yanıtlarken, ''Efsanenin geri döndüğünü'' vurguladı, lig şampiyonluğunu elde etmelerinden büyük mutluluk duyduklarını söyledi. 
     Başkan Aziz Yıldırım'ın görevini bırakması konusunda da değinen Olcay, ''Bu başkanın tasarrufudur. Birkaç gün içinde bu konudaki kesinkararını verecek. Gönlüm, başkanlığa devam etmesinden yana'' diye konuştu. 






</TEXT>
</DOC>
