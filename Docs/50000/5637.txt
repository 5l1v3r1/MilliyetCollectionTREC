<DOC>
<DOCNO> 5637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sonspo07.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Hakan Şükür kendisine değil, takım arkadaşlarına oynuyor" 
</HEADLINE>
<TEXT>

     Hakan Şükür'ün oynadığı İnter takımı dün Bologna karşısında aldığı farklı galibiyetle moral kazanırken, İtalyan basını Şükür için, ''Kendisine değil, takım arkadaşlarına oynuyor'' yorumunu yaptı. 
     Spor basını, Hakan Şükür'e orta seviye olarak kabul edilen 5.5-6.5 arasında puanlar verirken, Türk futbolcunun takım arkadaşlarının sahadaki en önemli yardımcısı olduğu belirtildi. 
     Şükür, daha çok saha içindeki hareketliliği ile takım arakadaşlarına boşluklar yarattığından övgüler alırken, Tutto Sport gazetesi Türk futbolcu için ''Sahada göze çarpıyor. İyi ortalar yapıp, çok fazla hareket ederek, Bologna defansını zor durumda bırakıyor. Türk futbolcu artık İnterli taraftarların kalbine girmeye başladı. Sahadan çıkarken, tüm mavi-siyahlı taraftarlar onu coşkuyla selamlıyor'' yorumunda bulundu. Bu arada futbolcular, aldıkları galibiyeti sahte pasaport olayından dolayı maçı tribünden izlemek zorunda olan Uruguaylı Recoba'ya armağan ederlerken Recoba, bu hafta yeni pasaport işlemini halledip, Reggina maçında oynamayı umduğunu söyledi. Teknik Direktör Marco Tardelli ise İnter'de göreve geldiğinden bu yana ilk kez takımının oyunundan bu kadar memnun kalırken, ''Çocuklarımı gördünüz mü Çok iyiler. Olumsuzluklar silinmeye başladı. Bu Vieri, her pazar gol atar'' dedi. 




</TEXT>
</DOC>
