<DOC>
<DOCNO> 44219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun15.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI ajanları islam kültürünü öğreniyor 
</HEADLINE>
<TEXT>

     Amerikan Federal Soruşturma Bürosu FBI'ın 150 ajanının gelecekteki soruşturmalarda yararlanmak üzere İslam geleneklerini öğrendikleri bildirildi. 
     FBI'ın New York kenti yakınlarındaki Newark'taki bürolarında Perşembe günü yapılan ''ilk derste'' ajanların İslam kültürünü yakından tanımaya çalıştıklarını belirten sözcü Shery Evanina, ''Örneğin İslam kültüründe bir kadın evdeyken kendisiyle konuşan kişinin gözlerine bakmaz, bakışlarını yere indirir, ancak biz FBI olarak bunu, 'bu kişinin bir şeyler gizlediği, o yüzden yere baktığı' şeklinde yorumlarız'' dedi. 
     Evanina, FBI'ın bu kültürü tanımadığı için yanlış anladığı şeylere verdiği örneklerine devam ederek, ''Müslüman kadın evde yalnızken kapı çalınınca başını örterek kapıyı açmak durumunda, oysa FBI kapıyı çalınca içerideki kadın başörtüsü almak için kapıyı geç açınca, hele örtüsünü ararken gürültü çıkarmışsa, FBI bunu, 'kapı ardında bir şeyler dönüyor, kendisinden bir şey saklanıyor' diye algılar'' dedi, bunun da gerginliği artırdığını ve durumu zorlaştırdığını söyledi. 
     New York ve Washington'a düzenlenen saldırıların ardından soruşturmalarına yoğun biçimde devam eden FBI'ın buna benzer ''yanlış anlamaları'' gidermek amacıyla ajanlarına aldırdığı İslam kültürü dersinin birkaç saat sürdüğü, Paterson'daki İslam Merkezi'ndeki yetkililerden alınan yardımla verilen bu derslerin devam edeceği belirtiliyor. 
     Ancak bazı sorunlar henüz halledilmiş değil. Örneğin, Müslümanlar için halı namaz için kullanıldığından biri ayakkabılarıyla halıda yürürse, bu hakaret sayılıyor. ''Ajanlar bir eve girmeden önce ayakkabılarını çıkarmalı mı '' sorusu ortaya atılınca da Evanina, ''Bu duruma bağlı'' diyor. ''Eğer olağan bir kontrolse, ajanlardan girecekleri evde ayakkabılarını çıkarmaları istenebilir'' diyor. 
     






</TEXT>
</DOC>
