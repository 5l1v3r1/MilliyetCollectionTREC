<DOC>
<DOCNO> 3223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/yazar/oral.html </URL>
<DATE> 2001/01/21/ </DATE>
<TIME>  </TIME>
<AUTHOR> Zeynep ORAL  </AUTHOR>
<HEADLINE>
"İnsan gibi insan"... 
</HEADLINE>
<TEXT>

     Otuz küsur yıllık meslek yaşamımda ilk kez bir cumhurbaşkanının yeni yıl davetine katıldım. Bundan öncekilere katılmama nedenlerimi geçelim... Bu kez Sayın Ahmet Necdet Sezer’e duyduğum saygı ve sevgiden, belki de kendime biçtiğim sorumluluktan dolayı, katılmamayı aklımın ucundan bile geçirmedim. 
     Şimdi, bu yazıyı yazarken, iyi ki Ankara’ya gitmişim demekten kendimi alamıyorum. Cumhurbaşkanına karşı içimde biriktirdiğim tüm duyguları ve düşünceleri, yüz yüze ona iletmek fırsatını buldum. Yalnız kendiminkileri değil, okurlarımınkini de ilettim. 
     Bu davette, gösteriş yoktu, fiyaka yoktu. Cumhurbaşkanı ve eşinin önünde el pençe divan duran yoktu. Yerlere kadar eğilen, geri geri yürüyen, hacıyatmaz gibi eğilip bükülen, gerdan kıran, göz süzen yalakalar yoktu. Şakşakçılar, yağcılar yoktu. "Mecburiyetöten gelen, olayı "angarya" gibi gören yoktu. Orada olmuş olmak için, orada görünmüş olmak için, caka satmak için katılan yoktu. Orada olan herkes yalnız ve yalnız içlerindeki sevgi ve saygı nedeniyle oradaydı. Tüm tavırlarda, tüm bakışlarda bunu görebiliyordum. 
     Girişte el sıkışma faslından sonra, Sezer çifti evlerinde arkadaşlarını ağırlayan herhangi bir ev sahibi karı koca gibiydiler. Herkesle konuşarak, herkesle ilgilenerek, herkesi dinleyerek aramızda dolaşıyorlardı. Gazetedeki genç arkadaşlarıma sıcağı sıcağına daveti anlatırken, içlerinden biri, "Yani kimi gazetelerin iddia ettiği gibi, öyle soğuk ve mesafeli değil mi " diye sordu. "HAYIIIR"ı yapıştırdım. 
     Yıllar geçtikçe kendi çizdiği Anadolu köylerine fiziksel olarak daha çok benzeyen koca ressam Balaban "Düşünsene, benim adresi aratmış, aratmış, buldurmuş, beni de davet etmiş" diyerek şaşkınlığını hiç mi hiç gizlemiyordu. Bir ara dayanamayıp, "Cumhurbaşkanım, seni öpebilir miyim " deyip, Cumhurbaşkanından "Siz Balaban’sınız, değil mi " yanıtını alınca, sarılıp öpmesi bir oldu. 
     Biz üç meslektaş, Hürriyet’ten Ferai Tınç, Posta’dan Yazgülü Aldoğan’la Sezer çiftini ablukaya alıp, kadın sorunlarından, sivil toplum örgütlerindeki çalışmalarımıza, Türkiye-Yunanistan Kadın Barış Girişimine, Cumhurbaşkanı ve eşini hafif bir bombardımana bile tuttuk... 
     Sıcacık, kendimi "evimde" hissettiğim bir geceydi. 
     Davetin ertesi sabahı, beni havaalanına götüren taksinin sürücüsüyle sohbetteyiz. Gazeteci muhabbeti, memleket meselelerinden sonra, söz Ankara’ya geliş nedenime bağlandı. Sürücü "İyi ki gelmişsin" dedikten sonra şunları ekledi 
     "Biz onu seviyoruz. Çünkü o, vatandaşlar arasında ayrım yapmıyor. Yani açıkçası öteki siyasilere hiç mi hiç benzemiyor..." Durdu durdu yine ekledi 
     "Yani, insan gibi insan." 
     İşte, hepsi bu... 
     
     





Bir Çin öyküsü... 


Beyaz memur... 


Sıra İsmet Abi’nin damadına geldi mi 


Hoyratlık, acı ve sevgi üzerine... 


Kramponlu Jön Türk 


Hepimizin romanı 


Kütüphane kültürü 


Bilimsel korku 


Gazeteci-yazar Deniz Alkaya Tibet’in başşehri Hakkari’den bildiriyor 


"İnsan gibi insan"... 


Çöpler köyünden salma... 


Thilda'nın adası 


Sünnetçinin saati 


Vakıfbank'ın gücü emeklilere yetti 


Orman ve Ağaçlar 


Dersaadet hamal bölükleri 


Mesut Bey yetim gibi mi dolaşsın ’ 


</TEXT>
</DOC>
