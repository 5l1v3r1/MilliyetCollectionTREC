<DOC>
<DOCNO> 14484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/ekonomi/eko01.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aylık enflasyon yüzde 10.1 
</HEADLINE>
<TEXT>

Şubat ayında toptan eşya fiyatları yüzde 10.1, tüketici fiyatları yüzde 6.1 arttı. Yıllık enflasyon ise TÜFE’de yüzde 37.5 oldu 
     ANKARA Milliyet 

     Şubat ayında kurların dalgalanmaya bırakılmasının ardından yaşanan devalüasyonun makro rakamlara yansıyan ilk etkisi mart ayı enflasyonunda görüldü. 
     Mart ayında, şubata göre, toptan eşya fiyatları TEFE yüzde 10.1, tüketici fiyatları TÜFE yüzde 6.1 arttı. 
     
     Çekirdek yüzde 10.8 
     Çekirdek enflasyon olarak görülen ve tüketici fiyatlarının gelecek aylardaki artışının çizgisi gösteren özel sektör imalat sanayiindeki fiyat artışları ise aylık yüzde 10.8’e çıktı. 2000 Mart ayı ile karşılaştırıldığında, bu yılın aynı ayında enflasyon, toptan eşya fiyatlarında 7.0 puan, tüketici fiyatlarında 3.2 puan yüksek gerçekleşti. 
     Yıllık enflasyon ise toptan eşyada yüzde 35.1, tüketici fiyatlarında yüzde 37.5 olarak belirlendi. Üç aylık enflasyon oranları da toptan eşyada yüzde 15.6, tüketici fiyatlarında ise yüzde 10.7 oldu. Bu arada mart ayı itibarıyla 12 aylık ortalamalara göre yıllık enflasyon toptan eşyada yüzde 42.1, tüketici fiyatlarında yüzde 46.5 olarak hesaplandı. 
     
     Tüpgaz zammı patladı 
     Martta toptan eşya fiyatlarında görülen yüzde 10.1’lik artışta, devletin payı 2.9, özel sektörün payı da 7.2 puan oldu. Martta, sektörel bazda en yüksek fiyat artışı yüzde 14.5 ile elektrik, gaz ve su sektöründe gerçekleşti. Martta fiyatlar, tarım, avcılık, ormancılık ve balıkçılık sektöründe yüzde 6.6, madencilik ve taşocakçılığı sektöründe yüzde 13, imalat sektöründe yüzde 11 oranında arttı. 
     Tüketici fiyatları endeksine göre, martta en yüksek fiyat artışı yüzde 13.4 ile çeşitli mal ve hizmet harcamalarında görüldü. Aynı dönemde, gıda, içki ve tütün yüzde 6.9, giyim ve ayakkabı binde 9, konut yüzde 6.2, ev eşyası yüzde 5.7, sağlık yüzde 5.5, ulaştırma yüzde 7.3, eğlence ve kültür yüzde 5.2, eğitim yüzde 0.2 lokanta, pastane ve otel fiyatları yüzde 2.8 oranlarında arttı. 
     Mart ayında fiyatı en çok artan ürünler ise yüzde 28.2 ile tüpgaz ve yüzde 27.2 ile mücevher oldu. 
     
Memura en az yüzde 2.5 zam      Ocak - mart döneminde tüketici fiyatlarında yüzde 10.7’lik bir artış kaydedildi. Böylece yılın ilk 6 ayı için yüzde 10 olarak öngörülen memur maaş zammı ilk üç ayda enflasyonun altında kaldı. Bu durumda enflasyonun maaş artışlarını geçmesi halinde aradaki farkın, takip eden ayda "2 puanlık refah zammı" ile birlikte maaşlara yansıtılmasını öngören Bütçe Yasası hükmü uyarınca, memurlara 15 Nisan’da en az yüzde 2.5 oranında zam yapılması gerekiyor. 
     


 EKONOMİ 


















</TEXT>
</DOC>
