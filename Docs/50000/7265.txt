<DOC>
<DOCNO> 7265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur22.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Bakan Çay "Nazım Hikmet kararnamesinden kriz çıkmaz" 
</HEADLINE>
<TEXT>

     MHP'li Devlet Bakanı Abdülhaluk Çay, Nazım Hikmet'in Türk vatandaşlığına alınmasıyla ilgili kararnameyi imzalamadıklarını belirterek, "İmzalanmayan kararname kadüktür" dedi.Devlet Bakanı Abdülhaluk Çay, Batı Trakya Türkleri Dayanışma Derneği Genel Başkanı Burhanettin Hakgüder'i kabul etti. 
     Çay, kabul sırasında bir gazetecinin, "MHP'li bakanlar Nazım Hikmet kararnamesinin geri çekilmesi yönünde bir istekte bulundu mu" sorusuna, "Kararname imzalanmadı. İmzalanmayan kararname de kadüktür. Bunun şeyi yok" dedi.MHP'li bakanların imzalamaması durumunda Nazım Hikmet kararnamesi dolayısıyla hükümet içinde bir krizin çıkmayacağını anlatan Abdülhaluk Çay, şunları söyledi 
     "Nazım Hikmet meselesi ülkenin bir problemi değil, bir meselesi değil. Yani köydeki çobanımın karnına girebilecek bir dilim ekmek değil. 10 yıldır, 15 yıldır bir takım çevreler vardır, akıllarına gelir, bir kampanya başlatılır. Periyodik olarak yapılan kampanyalardan biridir. 60'lı, 70'li yıllarda yaptılar, yine yapıyorlar. Kendilerine bir put lazım, onu yaratıyorlar. Hadise bu."Abdülhaluk Çay, "MHP'nin bu kararnamenin kesinlikle geri çekilmesi ve imzalanmaması yönünde bir kararı var mı" biçimindeki soruya ise, "İmzalanacak diye de bir karar yok" yanıtını verdi. Devlet Bakanı Çay, bir gazetecinin "Alparslan Türkeş'in yurtdışında bazı hesaplarda ortaya çıkan parası MHP'nin mi" biçimindeki sorusuna, bu konunun Türkeş ailesi içi bir konu olması nedeniyle girmek istemediğini belirterek karşılık verdi. Çay, "Ben partiye fiili olarak rahmetlinin ölümünden sonra katıldım. Dolayısıyla bizim dönemimizde böyle birşey bilmiyoruz. 
     Ben partiye öğretim üyelerinin partilere katılmalarına izin verilmesinden sonra girdim" diye ekledi. Devlet Bakanı Çay, Batı Trakya Türkleri Dayanışma Derneği Genel Başkanı Burhanettin Hakgüder'in ziyareti ile ilgili açıklamasında da, Lozan Anlaşması'yla Batı Trakya Türklerinin azınlık haklarına sahip olduklarını bildirdi. Çay, "Yüzyıllardır Türklerin vatanı olan, özellikle Rumeli'nin fethinden sonra Türk yerleşiminin olduğu bölgeler var. Ancak Lozan'a rağmen Yunanistan'ın da hükümlere, anlaşmalara riayet etmediği, Türkiye'nin dış politikasında önemli yeri olan bir Türk vatanı. Neresinden bakarsanız bakın gerçek bu" diye konuştu. 




</TEXT>
</DOC>
