<DOC>
<DOCNO> 48925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sondun03.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
New York postanesi'nde şarbon virüsü... 
</HEADLINE>
<TEXT>

     New York merkez postahanesinin mektup ayırma makinesinde şarbon mikrobuna rastlandığı bildirildi. 
     Şarbon mikrobu Manhattan'daki mektup ayırma merkezinin 4 ana makinesinde görüldü. Posta İdaresi yetkililerinin verdigi bilgiye göre, söz konusu makineler her gün milyonlarca mektubun ayırımını gerçekleştiriyor. 
     Konuyla ilgili olarak açıklamada bulunan Posta İdaresi sözcüsü Tony Musso, ''halkın, kendilerine gelen mektuplar konusunda endişeye kapılmalarına gerek bulunmadığını'' ifade etti. Bununla birlikte Posta İdaresi yetkilileri, Amerikalıları, mektupları açtıktan sonra ellerini yıkamalari konusunda uyarıyor. 
     Şarbon mikrobu tespit edilen mektup ayırma makinelerinin bulunduğu binalarda 5.000 kişinin çalıştığı öğrenildi. Makinelerde şarbon saptanması üzerine makinelerin faaliyeti durduruldu. 
     Yetkililer, bunların temizlendikten sonra yeniden teste tabi tutulacağını açıkladılar. 
     New York Posta İdaresi görevlileri adına hareket eden avukat Louie Nikolaidis, şarbon görülen binaların derhal kapatılarak temizlenmesini, ayrıca tüm çalışanların teste tabi tutulmasını istedi. 
     New York'taki posta görevlileri arasında şimdiye kadar şarbona yakalanan bulunmuyor. Washington'da ise söz konusu hastalıktan 2 posta memuru hayatını kaybetmişti. 
     Öte yandan, Washington'da şarbon şüphesiyle hastaneye kaldırılan iki çocuğun şarbon olmadığı anlaşıldı. 
     Sağlık servisi yetkilisi Ivan Walks, çocukların hiçbirisinde bu hastalığın görülmediğini kaydetti. 
     Daha önce yapılan açıklamada, şarbon hastalığına yakalandıkları şüphesiyle 2 yaşındaki bir kız ve 11 yaşındaki bir erkek çocuğun hastaneye kaldırıldığı belirtilmişti. 
     Miami postanesinde de iki görevlinin şarbon şüphesiyle hastaneye kaldırıldığı bildirildi. 
     Öte yandan, ABD Dışişleri Bakanlığı Sözcüsü Richard Boucher, şarbon hastalığına yakalanan ABD Dışişleri Bakanlığı'nın Washington dışındaki posta servisinde çalışan bir kişinin bu hastalığa solunum yoluyla yakalandığı açıkladı. 
     






</TEXT>
</DOC>
