<DOC>
<DOCNO> 3478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/spor/spo05.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ACI İNTİKAM 
</HEADLINE>
<TEXT>

Bakan Fikret Ünlü, uzun süredir tepki gösterdiği federasyondan rövanşı, futbola ağır fatura ödetip almaya hazırlanıyor. Özerklik, yasa darbesiyle yakında tarihe karışıyor 
     CEMAL ERSEN 

     İpler konseyin eline geçecek 
     SPORDAN Sorumlu Devlet Bakanı Fikret Ünlü, yasa darbesiyle futboldan rövanşı ağır bir fatura ödetip almaya hazırlanıyor. Ünlü tarafından hazırlatılan, Bakanlar Kurulu’nun da onayından geçen "Yüksek Spor Konseyi ve Spor Genel Müdürlüğü’nün kurulması" hakkındaki yasa tasarısı, futbolda özerkliğin önemli ölçüde ortadan kalkmasını öngörüyor. 
     
     Primi bile konsey belirleyecek 
     FUTBOL da dahil tüm federasyonları konsey çatısı altında toplamayı hedefleyen tasarı yasalaşırsa, futbolda lüks hayat tamamen bitecek. Federasyonun gelirleri konseyin kontrolü altına girecek. Milli takıma verilecek primi dahi konsey saptayacak. Naklen yayın dahil, futboldaki tüm gelirlerin yüzde 15’i Spor Genel Müdürlüğü’ne aktarılacak 
     
     Yeniden devlet kontrolüne girecek 
     TASARI TBMM’den bu şekliyle çıkarsa Futbol Federasyonu, Genel Sekreteri’ni bile kendisi atayamayacak. Konsey uygun görürse seçim değil, atama sistemiyle başkan belirlenebilecek. Takımların uluslararası başarılarında ödülü federasyon verecek. Federasyon ve kulüplerden büyük tepki alan bu girişimle futbol, 13 yıl sonra yeniden devletin kontrolüne girecek. 
     
İşte özerkliği bitiren hükümler      1- Uluslarası müsabakalarda elde edilen başarılar nedeniyle özerk spor federasyonlarınca verilecek olan ödül spor konseyi tarafından belirlenecek. Madde 7 

     2 - Federasyonların özerkliği halinde, faaliyetleri ile ilgili oluşan naklen yayın, sponsor, tescil, vize, transfer, reklam, ceza ve diğer gelirleri konsey kararıyla ilgili federasyona aktarılabilinir. Madde 10 

     3 - Federasyon genel sekreterleri genel müdürlük tarafından atanır. Hangi federasyonun atama, hangisinin seçimle iş başına geleceğine konsey karar verir. Madde 10 

     4 - Milli ve temsili müsabakalar ile futbol dahil her türlü müsabakanın brüt hasılatından alınacak yüzde 15’lik pay Spor Genel Müdürlüğü’ne gelir kaydedilir. Madde 15 

     5 - Uluslararası futbol müsabakalarında elde edilecek başarılardan dolayı, kulüp, teknik adam ve sporculara verilecek ödüller Futbol Federasyonu bütçesinden karşılanır. Madde 15 

     
TEHDİT      1.2 trilyonluk kupon ortada kaldı. Teşkilat, federasyonu tüm ligleri ertelemesi ya da kendilerine saha bulması için uyardı 
     FUTBOL Federasyonu ile Spor Teşkilatı arasındaki çekişme, ligin ertelenme kararının ardından bir kez daha sorun yarattı. Gençlik ve Spor Genel Müdürü Kemal Mutlu, ertelemenin tüm ligleri kapsamadığı takdirde, kendilerine ait spor tesislerinin futbola kullandırımında zorluk yaşanacaklarını açıkladı. Mutlu’nun bu sözleri, "Federasyonu kibarca tehdit ediyor" diye yorumlandı. 
     MUTLU bu açıklamayı Spor Toto’nun erteleme nedeniyle düştüğü zor durum sonrasında yaptı. Spor Toto Teşkilat Müdürü Erdenay Oflas da bir aylık dönemi kapsayarak toto, loto ve süper gol kuponlarını bastırdıklarına dikkat çekti, "Federasyon hemen önlem almaz ve erteleme olmazsa, bu kuponlar kullanılmaz hale gelir ve bir trilyon 200 milyar liralık bir zarar yaşanır" dedi. 
     OFLAS, federasyonun kendilerini en az 21 gün önceden erteleme konusunda bilgilendirmesi gerektiğini anımsattı ve şunları anlattı " Erteleme yeni yapıldı. Kuponlarımız günler öncesinden bastırıldı ve dağıtıldı. Şimdi kupon kabulünü durdurduk. Ancak tüm lig maçları eş zamanlı ertelenmeze büyük sorun yaşarız. Böyle bir gelişme halinde de her türlü önlemi alırız." 
     


 SPOR 






























</TEXT>
</DOC>
