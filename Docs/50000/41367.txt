<DOC>
<DOCNO> 41367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/spor/spo20.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Bucher - Szekely zirveye çıktı      AVUSTURYA’DAKİ IAAF Grand Prix finalinde erkeklerde İsviçreli Andre Bucher, bayanlarda ise Rumen Violeta Szekely şampiyonluğu kazanıp, 100’er bin dolarlık ödülün sahibi oldular. 800 metredeki sekiz yarışta 102 puan toplayan Bucher, ABD’li Allen Johnson ve Faslı Hicham El Guerrouj’u geride bıraktı. 1500 metrede Szekely de, dokuz müsabakada 116 puanla, Mozambikli Maria Mutola ve Ukraynalı Tetyana Tereshchuk’u geçti. 
     
Kürekte kürsüdeyiz      27. Balkan Kürek Şampiyonası’nda iki altın, bir gümüş, üç de bronz madalya kazanan Türkiye, genel klasmanda Romanya ve Yunanistan’ın ardından üçüncü oldu. Haliç’teki bir kilometrelik parkurda yapılan ve Yunanistan, Bulgaristan, Makedonya, Romanya ile Yugoslavya’nın da katıldığı şampiyonanın son gününde Türkiye, Genç A ve B erkek dört çiftede zirveye çıktı. 
     
Venus şampiyon Hewitt ilk defa      ABD Açık Tenis Turnuvası’nda tek bayanlar şampiyonluğunu, kardeşi Serena Williams’ı 6 - 2, 6 - 4’lük setlerle yenen Venus Williams kazandı. 117 yıl sonra iki kardeşin oynadığı ilk Grand Slam finalinde son şampiyon Venus, Serena’yı 69 dakikada devirdi. Venus 850, Serena da 425 bin doları aile servetlerine kattı. Tek erkeklerde ise Avustralyalı Lleyton Hewitt, ev sahibi ülkeden Pete Sampras’ı 7 - 6, 6 - 1, 6 - 1’lik setlerle geçerek, kariyerindeki ilk Grand Slam şampiyonluğuna ulaştı ve büyük bir başarıya imza attı. 
     
Rallide zafer Yazıcı - Okan’ın      ANTALYA’DA düzenlenen ve Dünya Şampiyonası’na aday yarışlar arasında yer alan Anatolian Rally’de zafer, Team Atakan ekibi Serkan Yazıcı - Can Okan’ın oldu. İkinci sırayı alan Murat Akyürek - Macit Gür ikilisi patlamayan lastik kullandığı için diskalifiye edildi. 57 araçtan 20’sinin finişi gördüğü yarışta Ali Ersin - Ahmet Yörük ikinci, Nejat Avcı - Önden Yılmaz da üçüncü oldu. 
     



 SPOR 



























</TEXT>
</DOC>
