<DOC>
<DOCNO> 30531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sonspo24.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, İlhan ve Tümer'in sözleşmelerini 1 yıl uzattı.. 
</HEADLINE>
<TEXT>

     Samsunspor, satış listesine koyduğu İlhan Mansız ve Tümer Metin'in bonservis bedellerinin gerekli bölümlerinin Futbol Federasyonu'nun hesabına yatırarak, iki futbolcunun sözleşmelerini 1 yıl uzattı. 
     Nuri Asan Tesisleri'nde, yönetim kurulu üyeleriyle birlikte bir basın toplantısı düzenleyen Samsunspor Kulübü Başkanı Yusuf Ziya Yılmaz, konuyla igili açıklamalarda bulundu. 
     Söz konusu futbolcuların, Profesyonel Futbol Talimatnamesi'nin ilgili maddesi uyarınca, halen Samsunspor kulübünün sözleşmeli oyuncuları sayıldığını belirten Yılmaz, Beşiktaş Kulübü ve 2 futbolcunun tutumunu eleştiridi. 
     İlhan ve Tümer'in ''kendilerini küçük düşürdüklerini'' söyleyen Yılmaz, şunları kaydetti 
     ''Transfer konusunda kendilerine yakışmayan davranış içine girmiş ve kulüp kulüp dolaşarak, kendilerini küçük düşürmüşlerdir. Gerçekleri göremeyen bu futbolcularımız, kulübümüzdeki hizmetlerine gölge düşürdükleri gibi gelecekte de Samsunspor'a hizmet fırsatlarını risk etmişlerdir. İlhan'la hiç görüşme imkanı bulamadık. Tümer ise önce bize olumlu yaklaştı, sonra o da benzer davranış içine girdi. Tüm Samsun kamuoyu bunları bilsin istiyoruz. Kendilerine noter tespitli uyarılarda bulunuyoruz. Onlara yakışan, hatadan bir önce dönerek çalışmalara katılmalarıdır.'' 
     
     Beşiktaş'tan 1 trilyon lira 
     Beşiktaş Kulübü'nün davranışını da eleştiren başkan Yılmaz, toplam 4.5 trilyon lira ile satış listesine konan 2 futbolcu için Beşiktaş'ın son olarak 1 trilyon lira artı futbolcu önerdiğini söyledi. 
     Bu önerinin kabul edilemez olduğunu ve bu nedenle de görüşmelerden çekildiklerini ifade eden Yılmaz, daha sonra şöyle konuştu 
     ''Bu iki futbolcunun kulübümüze transferinde büyük ödemeler yapılmıştır. Bu maliyetler esas alınarak belirlenen satış bedellerine rağmen, futbolcuların hülle veya bir başka yolla bedava ya da değerinin altında verilmesi veya alınması düşünülemez. Böyle bir davranış ne hukuken, ne de ahlaken tasvip edilemez. İlhan ve Tümer'e ödenen paralarda, Samsun halkının payı vardır. Patlamaya hazır dinamit gibiyiz. Samsun halkının hakkını kimseye gasp ettirmeyiz. Hülle yoluyla ve FIFA kararları doğrultusunda bu transferi gerçekleştirilebileceğini sananlar, gaflet içindedirler. Ekranlarda gerekirse hülle ile alacağız diyenler, kendi kendilerini ihbar etmişlerdir.'' 
     Yılmaz, bu iki futbolcunun yurtdışında bir takıma transfer olabileceğini de kaydederek, ''O takdirde de bonservis bedelini FIFA'dan talep ederiz. Tıpkı Hakan olayında olduğu gibi'' diye konuştu. 
     
     Ortak hareket... 
     Samsunspor olarak transferde yaratılmak istenen üç büyükler-Anadolu kulüpleri ayrımını ve böyle bir ayrımın yaratacağı sürtüşmeyi arzu etmediklerini de ifade eden Yılmaz, benzer nedenlerle birçok Anadolu kulübünün mağdur duruma düşürülmeye çalışıldığını söyledi. 
     ''Ancak böyle bir sürtüşmenin yaratılması halinde, Samsunspor olarak Anadolu kulüpleri cephesinde gereken her türlü mücadeleyi vermeye hazırız'' diyen Yılmaz, ''Ligden çekilme de dahil bu sürece giden yolda Kulüpler Birliği'nin alacağı kararlara katılırız'' dedi. 






</TEXT>
</DOC>
