<DOC>
<DOCNO> 23622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/spor/ygok.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazreti Murat 
</HEADLINE>
<TEXT>

     BİLGİN GÖKBERK 

     Bugün bu sayfaların Allah’ı benim Tek maç, tek kritik. Ne başka maç var, ne taç, ne korner, ne de ofsayt. Hepsi gitti. Denizli’si, Lucescu’su atı, eşşeği köpeği devletin derini, sığı vs... Futbol bitti. Dün siyah - beyazdım, bugün belki fotoğrafım bile renklenecek. 
     Maçın hikayesi veya onun hikayesi. O PTT’li Earl. Sanki Hee - Man. O olmayınca PTT yalnız "P" oluyor. Tabii hiçbir anlam da ifade etmiyor. Hani 50 bin dolar bonservise elli bin Troy’dan alınan ligin iki MVP’sinden biri. Önce Handlogten’i üçletti. Sonra Kerem’i. Zaza üçlemedi ama, ikinci devreye bir dişi eksik, dudağında dikişlerle başladı. Ülker birer birer eksildi. Serkan zaten yoktu. Sakat Ufuk’a, Haluk’un son andaki sürpriz hastalığı eklenmişti. Ve planlar alt üst olmuştu. Hee - Man’in ilk 20 dakikada 19 sayısı, üç faulü, 6 ribauntu ve Ülker uzunlarına yaptırdığı 8 faul vardı. Üstelik bütün ikinci yarıyı da üç faulle idare etti. Sonra Kızıldeniz yarıldı ve Murat Didin içinden geçti. Bitime bir saniye kala 80 - 80’ken Goljovic’in topu çembere sıkıştı. Uzatmada Hee - Man beş faulle çıktı. Sonra Goljovic beşledi. Radosevic, sedyeyle salonu terketti. Ve topun elleri yaktığı dönemlerde Harun sahneye çıktı. Hem olmayan Haluk, hem de Ufuk için oynadı. 
     Uzatmanın sonu dramatikti. PTT’nin yalnız P’si vardı. O P’nin yarısı Radosevic de yoktu. Dedim ya Kızıldeniz yarılmıştı. Tutku’nun uzatmanın son saniyesindeki mucize basketi.. Ve takım halinde yarılan Kızıldeniz’den Murat Didin’in ardından tüm Ülker’in geçişi... 


 SPOR 






















</TEXT>
</DOC>
