<DOC>
<DOCNO> 25896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/spor/yguv.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikret Ünlü Haluk Ulusoy 
</HEADLINE>
<TEXT>

     Ters Köşe ERCAN 

     Gördünüz değil mi ... Kamu görevi yapan insanlar, aralarındaki "kişisel" sorunlarda yetkilerini devreye sokarlar ve intikam peşinde koşarlarsa, nice içinden çıkılmaz, trajikomik kavgaların tarafları olabiliyorlar. 
     Üstelik, ne biri, ne diğeri zarar görüyor... 
     Kabak, onlara bu görevi veren kamunun başına patlıyor. 
     Spor Bakanı ile Futbol Federasyonu Başkanı arasındaki sorunu "kişisel" olarak nitelemem, "kalem sürçmesi" değil... Fikret Ünlü’nün duygularının "nefret" boyutuna vardığını biliyorum. 
     Bir çıkar yolunu bulabilse, aynı saatte Haluk Ulusoy’u görevden almakta tereddüt etmeyeceğini, kimbilir kaçıncı kez kendi ağzından dinliyorum. 
     Haluk Ulusoy’un Bakan ile ilgili "zarif" düşüncelerini ise Ata Aksu sık sık dile getiriyor eksik olmasın. 
     Elbette sporun zirvesindeki bu insanlar, birbirlerine "aşık olmak" zorunda değiller. Ama olayı "sünnet çocuklarının" kaprisleri düzeyine çektiklerinde, bandonun da yönünü değiştiriyorlar, İstanbul’a da ceza kesebiliyorlar. 
     Birbirlerini mahkemeye verebiliyor, "DGM’ye kadar yolun var" diyebiliyorlar. 
     Sayın Bakan, Değerli Başkan, kıymetli il müdürleri .. 
     Biz kavgadan bıkmış bir nesiliz. 
     Lütfen kozunuzu şeref tribünlerinde, naklen yayın ihalelerinde, kupa törenlerinde, jeep galerilerinde değil, medeni düzeyde ve sessizce paylaşın. 
     Ne bileyim... Mesela, beşer penaltı atın. Bilek güreşi yapın. Ama bizi karıştırmayın. 
     Önerilerimin düzeysizliğinden dolayı beni bağışlayın ama, olayı "kişiselleştiren" sizlersiniz. Ne yazık ki, çıta burada. 
     Bıktık "Federasyon bunda haklı, Bakan şunda haklı" muhabbetlerinden. 
     Şeref Tribünü - ki, diğer tribünler şerefsizlere mi ayrılmış bilinmez - devletinmiş, bando askeriyeninmiş, UEFA federasyonu tanırmış, koltukları il müdürleri paylaştırırmış... 
     Devlet ve Hükümet’in manevi şahsiyetine saldırı varmış, yargı makaraya alınmış, 
     Bize ne yahu... 
     Attığı zaman mangalda kül bırakmayan adamlar üç - beş koltuğun gerçek sahibini bulamıyorlarsa tasası bize mi kaldı. Bando sırtüstü yatıp, havaya çalsa ne yazar. Şeref tribününün etrafına korumalar tribünü dikilse kimin umurunda. 
     Bakanlar, Başkanlar, Bürokratlar şuncacık sorunu çözemediler ya, şimdi UEFA "öcü"süyle korkutuyorlar. 
     Nasıl alıştık bir "değnekçiye" değil mi. Ekonomi IMF’e, futbol UEFA’ya... 
     Siz neye yararsınız kardeşim... 
     Çekilin kenara... 
     Maçı göremiyoruz. 
     
Hangi ŞIK Faruk Süren "Aziz Yıldırım 1 kupa kazandırdı, bırakmasın diye Fenerbahçeliler yürüyüş düzenlediler. Biz 13 kupa ile yaranamadık" mealinde sitem etti taraftarlarına... 
Birçok nedeni olabilir bu tutumlarının... 
a Öyle çok yürüyüp coştular ki halleri kalmamıştır. 
b Galatasaray’ı "kayyum" yönetse yine şampiyon oluruz diye düşünüyorlardır. 
c Galatasaray’ı bir "kayyum"un yönetmesini tercih ediyorlardır. 
NOT aklına başka şık gelen yazabilir 

Süren’in ŞOV’u      Görevi bırakan mı Show TV’ye çıkıyor, çıkan mı bırakıyor pek anlamadım ama Faruk Süren’ in "şovu", Aziz Yıldırım ınki kadar sarsıcı değildi... 
     Aradaki bir nüans bile tansiyonu anlatmaya yeterdi. 
     Şansal Büyüka’nın klasikleşen "Telefonlar kilitlendi, başkan bizi bırakmasın diyorlarmış" haberine Aziz Yıldırım ağlamıştı, Süren güldü. 
     Evet... Devam filmleri daima birinciyi aratır derler aynen öyleydi. 
     Muhabbet ara sıra köpüklendi. "Artık aday olmam mümkün değil" diyen Süren’e Şansal Büyüka "son kararınız mı" diye sorunca Süren Fransız düşünür Descartes’e gönderme yaptı ve "biz kötüysek daha kötü yaparız" diye mantık golü attı. 
     Oysa, tartışma konusu Süren’in yetenekleri değildi ki yeteneklerini kullanma şekliydi... 
     Keşke Büyüka, Descartes’ın şu ünlü özdeyişini Başkan’a hatırlatsaydı 
     "İyi bir akla sahip olmak yeterli değildir. asıl mesele onu iyi kullanmasını bilmektir." 
     Sonuçta Faruk Süren de Galatasaray Tarihi’ne altın harflerle kazındı şimdiden. 
     Neden .. 
     Coşkun Özarı ağabeyimiz söyledi "Tarih borçları değil, kupaları yazar"... 
     
Batıl inanç      Şenol Güneş, "benim ömrüm kadar uzun zamandır hasretiz Dünya Kupası’na" demişti... İnsanın bu negatif ilişkiye inanası gelmiyor ama... 
     
Boşboğaz Berkant      Berkant’ı yaktı bizim meslekdaşlar... 
     Çocuk, Ümit Milli Takım’ın kaptanı ama Bayer Münih disiplininde... Ne bilsin Türkiye’deki adetleri. 
     Mikrofonu uzattılar, "Seni hem Fenerbahçe, hem Galatasaray istiyor. Gönlünde yatan aslan hangisi" diye sordular. 
     Anadolu ırmaklarından su içmiş bir futbolcunun buna yanıtı iki türlü olur Ya tuttuğu takımı gözükara açıklar, yakar gemileri... Ya da her iki kulübü de yere göğe sığdıramayan sözlerle ağzında geveler cümleleri. 
     Oysa Berkant, "Almanlık" etti, "Fenerbahçe gönlümde ama ben aslında Beşiktaşlıyım" dedi. 
     Dedi ve yandı şimdi... 
     Onu ne Fenerbahçe seyircisi bağrına basacak, ne Galatasaray tribünleri yürekten saracak. 
     Beşiktaş, zaten Beşiktaşlılar’ı almaz... 
     Ah be Berkant... Burası Türkiye. Burada valisinden mankenine, spor yazarından hakemine, herkes bir tarafı tutar. Adama adından evvel kulübünü sorarlar. Bir genel müdürün, taraftarı olmadığı bir kulübe banka kredisi vermesi bile haber olur anavatanda.. 
     Burada doğru, dürüst, adil adam "makbuldür" ama, böyle bir insanın "adam" olduğu görülmemiştir. 
     "Laf"ın ana fikri değil, nerede ve hangi desibelde edildiği önemlidir. 
     Eski köye yeni adet mi getireceksin be delikanlı... 
     Derviş misin nesin .. 
     
Ya lezzet, ya para      İnter’in Emre’yi Milan’a satıp kasaya 15 milyon dolar atma hesabında olduğunu okuyunca hiç şaşırmadım. 
     Uluslararası futbolcu ticaretimiz de fındık ihracatımıza benziyor... 
     Hani uyanık Avrupalılar fındığımızı 10 liraya alıp, üstünü çikolata kapladıktan sonra 100 liraya gönderiyorlar ya... Futbolcu alış verişlerimizde de "tatlı tatlı" kazık yiyoruz galiba... 
     İki elin parmağı kadar süper topçularımız Avrupa’da... 
     Nerede "defolu" topçu var, gönder İstanbul’a .. 
     Kokainciden, çocuk ticareti zanlısına ruh hastasından, sahte pasaportlusuna, ligimiz "bir zamanlar Amerika"ya dönecek neredeyse... 
     "Afro sosu" da Cavcav’dan. 
     Futbolumuzu yontan "made in Europe" nalıncı keseri, hiç olmazsa fındıklı çikolata kadar lezzetli yongalar bıraksa... 
     Hadi ondan da vazgeçtik... "Ekstra" gönderip, "ıskarta" alıyoruz bari "fındık kabuğunu dolduracak" para kalsa... 
     



 SPOR 

























</TEXT>
</DOC>
