<DOC>
<DOCNO> 34226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/siyaset/asiy.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
42 dönümlük işgal 
</HEADLINE>
<TEXT>

Albayraklar’ın işgal ettiği, Hazine’ye ait dev arazi 'Tayyipçi'lerin üssü oldu. Kaçak bir bina ve spor kulübü bulunan alanda Tayyip'in seçim otobüsleri hazır bekliyor 
     ŞÜKRAN ÖZÇAKMAK İstanbul 

     Albayraklar, Gaziosmanpaşa TEM Otoyolu bağlantısı üzerindeki spor kulübü adı altında işgal ettiği, Hazine'ye ait 42 bin metrekarelik araziyi "Tayyipçi"lere tahsis etti. Albayrakspor Kulübü'nün bulunduğu kaçak binanın önünde, Recep Tayyip Erdoğan'ın, birini geçen haftaki Giresun gezisinde kullandığı seçim otobüsleri de bulunuyor. 
     Bünyesinde bulundurduğu Yeni Şafak gazetesinde Tayyip Erdoğan'ı destekleyen Albayrak Grubu'nun belediyeden aldığı ihalelere ilişkin İstanbul DGM incelemesi sürerken ortaya çıkan son dosya arazi işgali oldu. 
     
     Arazi yağması Tayyip eliyle 
     Albayrak kardeşlerin, trilyonlarca lira değerindeki araziyi ele geçirmesi, Erdoğan'ın İstanbul Büyükşehir Belediye Başkanlığı'nı kazandığı döneme rastlıyor. Gaziosmanpaşa'nın kapatılan FP'li Belediyesi, Hazine’ye ait 360 bin 800 metrekarelik alanın 100 bin metrekarelik bölümünü hastane, 42 bin 100 metrekarelik bölümünü spor alanı olarak belirledi. 
     Belediyenin Hazine arazileriyle ilgili planının ardından Albayrak kardeşler devreye girdi, spor alanı olarak ayrılan 42 bin 100 metrekarelik bölüme el koydu. Ardından 1070 metrekare kapalı, 7 bin 400 metrekare üzerine de açık futbol sahası yapıldı. Yanı başına idare binası adı altında beş katlı bir bina kondurdu. Grup, çevreyi vatandaşa kapattı, kapısına da güvenlik görevlileri dikti. 
     
     Maliye "dur" dedi 
     Hazine arazilerinin planlarını yapmak, uygulamak ve korumakla yükümlü Gaziosmanpaşa Belediyesi, Albayrak kardeşlere göz yumdu. Hazine ise arazinin işgal edildiği gerekçesiyle harekete geçti ve İstanbul Deftedarlığı devreye girdi. 15 Mart 2001'de Albayraklar'dan, bugüne kadar kullandığı arazi için işgal bedeli kira olarak 420 milyar lira istendi. Bu parayı ödemeye yanaşmayan Albayraklar yeni bir kira sözleşmesi önerince defterdarlık konuyu Maliye Bakanlığı'na iletti. Bakanlık öneriyi reddederek arazinin acilen ifraz edilip satışa konulmasını istedi. Defterdarlık yetkilileri, şunları söylediler "Albayrakspor'un yaptığı yasadışı. Buradaki diğer gecekondulardan farkı yok. Normal prosedürde, eğer spor yeri olarak ayrıldıysa, Beden Terbiyesi Genel Müdürlüğü eliyle ihaleyle tahsisi gerekirdi." 
     
     Bu nasıl spor tesisi 
     Üzerinde futbol sahalarının bulunduğu arazi, geceleri Albayraklar’ın otobüslerine park alanı oluyor. İlçede, 30'dan fazla spor kulübünün bulunduğunu belirten vatandaşlar, şöyle konuşuyorlar "Tam biz gençlerimiz adına sevinirken gerçek yüzlerini gösterdiler. Spor kulübü aracılığıyla gençlerimizin beyinleri yıkanıyor. Tayyip’e nefer yetiştirilmek isteniyor." 
     
     Soruşturma Danıştay'da 
Tayyip irticacıları işe almış      TOLGA ŞARDAN Ankara 

     İstanbul DGM Başsavcılığı'nca Albayrak Şirketler Grubu'na İstanbul Büyükşehir Belediye Başkanlığı'ndan verilen ihaleler nedeniyle hakkında soruşturma açılan Recep Tayyip Erdoğan için "Yüksek Askeri Ş ra kararlarıyla ordudan ihraç edilen personeli belediye kadrolarına almak" iddiasıyla soruşturma izni verildiği ortaya çıktı. 
     
     Soruşturma izni verildi 
     Tayyip Erdoğan ile mevcut Belediye Başkanı Ali Müfit Gürtuna ve 15 üst düzey belediye yöneticisi hakkında inceleme yapan Mülkiye başmüfettişlerinin istediği "soruşturma izni" İçişleri Bakanı Tantan tarafından verildi. 
     Mülkiye müfettişleri, Türk Silahlı Kuvvetleri'ndeki görevleri "yasadışı irticai faaliyetlerde bulunmak" gerekçesiyle sona erdirilen Yaşar Karaca, Zekai Şahin, Ahmet Ağmaz ve Osman Özcan'ın belediyeye bağlı çeşitli yerlere atandıklarını saptadı. 
     Müfettişlerin çalışmasından sonra soruşturma dosyası Danıştay'da incelemeye alındı. Dosyanın halen Danıştay'da incelemede olduğu öğrenildi. 
     



 SİYASET 
















</TEXT>
</DOC>
