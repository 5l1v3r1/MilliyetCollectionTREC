<DOC>
<DOCNO> 11323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sondun12.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ve DHKP-C'yi yasaklayan tasarı İngiliz Parlamentosu'nda 
</HEADLINE>
<TEXT>

     İngiltere'de Terörle Mücadele Yasası gereği, aralarında PKK ve DHKP-C'nin de bulunduğu 21 terör örgütünün faaliyetlerinin yasaklanmasına ilişkin tasarı parlamentoya getirildi. 
     Şubat ayında yürürlüğe giren yeni Terörle Mücadele Yasası'nın daha etkin hale getirilmesi amacıyla İçişleri Bakanı Jack Straw tarafından 21 terörist örgütün yasaklanmasına ilişkin olarak parlamentoya sunulan tasarının görüşülmesine dün geceyarısı başlandı. 
     Hazırladığı tasarının gerekçesini anlatan İçişleri Bakanı Jack Straw, çeşitli ülkelerden kaçarak İngiltere'ye sığınan rejim muhaliflerinin söz konusu ülkelerdeki rejimlere son vermek üzere şiddet ve terör kullanmalarının kabul edilemez olduğunu belirterek, bu örgütlere örnek olarak Tamil gerillarını, PKK'yı ve Yunanistan'da faaliye t gösteren 17 Kasım örgütünü gösterdi. 
     Muhafazakar Parti gölge içişleri bakanı Ann Widdecombe'nin de güçlü destek verdiği tasarıda ortaya konulan listenin istihbarat örgütlerinin verdikleri bilgiler ışığında hazırlandığını da belirten Jack Straw, ''bu örgütleri yasaklayarak, İngiltere'nin uluslararası terörizme üs haline getirilmesine ve bu amaçla kullanılmaya devam edilmesine engel olmalıyız'' dedi. 
     Bugün öğleden sonra görüşülmesine devam edilecek tasarının karşısında yer alan bir grup İşçi Partili, Liberal Demokrat ve Muhafazakar Parti milletvekili ise ''21 örgütün bir oylamayla yasaklanmaya kalkışılmasının gülünç olduğunu'' öne sürdü. İçişleri Bakanı Jack Straw'u, kendisini hem yargıç, hem jüri hem de savcı yerine koymakla suçlayan bu milletvekilleri, yasaya karşı oy kullanacaklarını bildirdiler. 
     Muhafazakar Partili eski bakanlardan Douglas Hogg da yasaya karşı çıkarken, ''İçişleri Bakanı'nın yasaya temel aldığı delillerin ne kadar güçlü olduğunu bilmediklerini, bu noktaların mutlaka açıklığa kavuşturulması gerektiğini'' savundu. Söz konusu tasarı parlamentoda bugün yapılacak görüşmelerden sonra pusula sistemiyle yazılı olarak yapılacak oylamayla değerlendirilecek. Oylamanın sonuçlarının ise en erken yarın sabah açıklanabileceği belirtiliyor. 
     İçişleri Bakanı Jack Straw tarafından hazırlanan ve terör örgütleri PKK ile DHKP-C'nin de aralarında bulunduğu 21 örgütü terörist örgüt ilan ederek, bu örgütlerin faaliyetlerini yasaklayan tasarının kabulü halinde, bu örgütlere üye olmak, yardım toplamak, amblem ve flamalarını kullanmak suç kapsamına alınıyor. 
     Söz konusu faaliyetlerde bulunanların yargılanmasını da öngören yasa tasarısı, bu kişilerin sınırdışı edilmelerine de imkan tanıyor. Tasarının parlamentoda kabul edilmesi halinde yürürlüğe girmesi için Lordlar Kamarası tarafından da kabulü gerekiyor. Tasarının burada da kabulü halinde, geçerliliği için İçişleri Bakanı tarafından son kez onaylanması yetiyor. Tasarı, listede adı geçen örgütlere yasak kararına karşı temyize gitme hakkı da tanıyor. Bu durumda söz konusu temyiz başvurusunu görüşmek üzere bağımsız hakimlerden oluşan bir hukuk kurulunun karar vermesi öngörülüyor. 




</TEXT>
</DOC>
