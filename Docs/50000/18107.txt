<DOC>
<DOCNO> 18107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/siyaset/asiy.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’li Köse noktayı koydu Hükümet bu suçlamayı taşıyamaz 
</HEADLINE>
<TEXT>
YARGILANMALI 
Ersümerle ilgili soruşturma önerge verme kararını bugüne bırakan MHP yöneticileri hükümetin geleceğini tartışıyor 
     ANKARA Milliyet 

     Enerji ve Tabii Kaynaklar Bakanı Cumhur Ersümer’in Beyaz Enerji iddianamesinde suçlanmasının ardından tutumu merakla beklenen MHP, soruşturma önergesi verme kararını bugüne bıraktı. MHP Grup Başkanvekili İsmail Köse, "Bakan yargılanmalı" derken, Genel Başkan Yardımcısı Şevket Bülent Yahnici, hükümetin geleceğinin tehlikeye girebileceğini söyledi. 
     MHP, ortak olduğu hükümetin bakanı Ersümer’e Yüce Divan yolunu açabilecek önergeyi verip vermeme kararını tartışıyor. 
     Kurmaylarıyla görüşen MHP Lideri Devlet Bahçeli, savcının görüşünün dikkatle değerlendirilmesi gerektiğini söyledi. Türk Cumhuriyetleri zirvesi için İstanbul’da bulunan Bahçeli’nin Ankara’ya dönmesinin beklendiği kaydedildi İddianameyi inceleyen MHP Grup Başkanvekili İsmail Köse, Ersümer hakkında önerge vermelerinin hükümeti ilgilendirmeyeceğini belirterek, "Bu, hükümette bir sarsıntıya neden olmaz. Çünkü yolsuzluklarla mücadele hükümetin protokolünde zaten var" dedi. 
     MHP Grubunun tavrının bugün netleşeceğini, kendi kişisel görüşünün ise Ersümer hakkında soruşturma açılması yönünde olduğunu kaydeden Köse şunları söyledi 
     "Cumhur Ersümer hakkında iki ciddi suçlama var. Bu nedenle bakan hakkında soruşturma açılması gerekiyor. Bakan yargılanmalı. Çünkü bu suçlamalar ancak yargı yoluyla kalkar. Hükümet de, bakan da bu suçlamaları taşıyamaz." 
     MHP Genel Başkan Yardımcısı Yahnici de, hükümetin geleceğinin tehlikeye girebileceğini belirtirken şunları söyledi 
     "DGM Savcılığı’nın burada bir sıkıntısı var. Savcı, bakanı sanık olarak görüyorsa bunu açıkça belirtmesi faydalı olurdu. Bakanla aynı maddelerden suçlananlar iddianamede sanık olarak yer alıyor. Ortaya çıkan durum hükümetin geleceğini tehdit edecek bir sonuç yaratabilir." 
     
DSP Bakan istifa etsin      GÜNSELİ ÖNAL Ankara 

     Hükümetin büyük ortağı DSP, Cumhur Ersümer'in Enerji Bakanlığı'ndan istifa etmesini bekliyor. TBMM Milli Savunma Komisyonu'nun DSP'li Başkanı Hasan Gülay, "Sayın Ersümer psikolojik olarak zaten istifa etmiş durumda. Artık bu aşamadan sonra fiziki olarak o bakanlıkta başarılı olamaz" dedi. Ali Arabacı da, DYP'nin gensoru önergesine kabul oyu kullanacağını belirterek, "Bakanın istifa etmesi gerekir. Ancak istifa etse de soruşturma önergesi verilmelidir" diye konuştu. Rıdvan Budak da, "Ersümer’in görevini bırakması gerekir. Meclis yargı yolunu açmalıdır" derken, Ahmet Arkan, bu tarzda suçlamalardan sonra bu şekilde göreve devam etmeyi kabullenemediğini belirtti. Namık Kemal Atahan, "İddianamede Cumhur Ersümer ile ilgili birtakım isnatlar var da 100. madde engelliyorsa, ona göre bir şey yapmalı. Gereği yapılmalı" görüşünü dile getirdi. 
     
Fazilet’in kafası karıştı      ANKARA Milliyet 

     Enerji Bakanı Cumhur Ersümer’e yönelik suçlamaların Beyaz Enerji iddianamesinde yer almasına anamuhalefet partisi FP’den iki farklı tepki geldi. Genel Başkan Recai Kutan, "Ersümer hakkında önerge verebiliriz" derken, Genel Başkan Yardımcısı Veysel Candan, "MHP önerge versin, biz destekleriz" dedi. Ersümer’in istifa etmesi gerektiğini belirterek, hakkında soruşturma önergesi verebileceklerini dile getiren Kutan, konuyla ilgili sorulara şu yanıtı verdi "Ümit ve temenni ediyorum ki, gensoru ve soruşturma önergeleri hakkında koalisyonun üç ortağının gözü kapalı red anlayışı içinde olmamaları, bunun enine boyuna incelenmesi, yolsuzluk ve hukuksuzluk varsa bunun gereğinin yerine getirilmesi lazım." 
     
Doğru Yol gensoru verdi      ANKARA Milliyet 

     DYP Grup Başkanvekilleri Beyaz Enerji iddianamesinde sanıklarla aynı maddelerden suçlanan Enerji ve Tabi Kaynaklar Bakanı Cumhur Ersümer hakkında gensoru önergesi verdi. Gensoruda, DYP’nin Ersümer’e ilişkin gensorusunun 23 Ocak’ta reddedildiği anımsatılarak, MHP’nin, "Belge ve delil bulunduğunda gensorunun destekleneceği" sözü anımsatıldı. Enerji darboğazı ve krizden çıkışın planlarını yapması gerekenlerin bakanlıkta bulundukları süre içinde yolsuzluğun ve usulsüzlüğün plan ve programlarını yaptıklarının ortaya çıktığına işaret edilen önergede, bunun somut örneğinin, DGM’nin iddianemesinde yeraldığı vurgulandı. 
     



 SİYASET 














</TEXT>
</DOC>
