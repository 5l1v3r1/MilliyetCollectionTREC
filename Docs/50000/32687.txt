<DOC>
<DOCNO> 32687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/soneko07.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de muhalefet desteği Latin Amerika piyasalarını rahatlattı 
</HEADLINE>
<TEXT>

     Arjantin'de muhalefetteki Peroncu partiye bağlı eyalet valilerinin hükümetin ''denk bütçe'' planına destek vermeyi taahhüt etmesi, bu ülkedeki krizden kaygılanan dünya piyasalarını rahatlattı. 
     Arjantin'de muhalefet partisinden 14 eyalet valisi, hükümetin bütçe açığını sıfırlamak için hazırladığı, merkezi ve yerel hükümetlerin gelirlerinden fazla harcamamasını öngören ''sıfır bütçe açığı'' planına uyacaklarına ilişkin anlaşmayı dün gece imzaladı. 
     Çoğu Arjantin'in en borçlu eyaletlerinin yönetiminde bulunan muhalefete bağlı valilerin hükümetin hazırladığı anlaşmayı imzalamaların Arjantin'in ani bir ödeme krizine düşme tehlikesini büyük ölçüde uzaklaştıracağı bildiriliyor. 
     Siyasetçilerin krize karşı birlik içinde hareket etme taahhüdü vermeleri dünya borsaları üzerinde olumlu etkisini hemen gösterdi. Anlaşmanın imzalanması üzerine Arjantin Borsası yüzde 4.84 yükseliş kaydederken, Arjantin devlet tahvilleri de yüzde 7.125 değer kazandı. 
     Arjantin'deki gelişmelere bağlı olarak Brezilya ve Meksika borsaları da günü büyük yükselişle tamamladılar. 
     Bununla birlikte gözlemciler Arjantin hükümetinin ''sıfır bütçe açığı'' planının günü kurtarsa da uygulamarda büyük sorunlarla karşılaşacağını vurguluyor. 
     İlk etkisi kamu çalışanlarının maaşlarında yüzde 13'lük düşüş olarak görülecek planının geniş toplumsal kesimlerin şiddetli tepkisiyle karşılanması bekleniyor. 






</TEXT>
</DOC>
