<DOC>
<DOCNO> 20678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sondun05.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Oklahoma bombacısının idamı ertelenebilir 
</HEADLINE>
<TEXT>

     Oklahoma'da bir hükümet binasını bombalayarak 168 kişinin ölümüne yol açtığı için beş gün sonra infaz edilmesi planlanan idamını bekleyen Timothy McVeigh'in, FBI'ın bulduğu kanıtlar nedeniyle infaz tarihinin ertelenebileceği belirtildi. 
     McVeigh, Oklahoma'da 1995 yılında bir hükümet binasını bombaladığı için idama mahkum olmuş ve mahkeme, 16 Mayıs'ta Indiana'daki Terre Haute hapishanesinde zehirli iğneyle infaza karar vermişti. Ancak Federal Soruşturma Bürosu FBI tarafından, bir depoda unutulduğu anlaşılan bazı yeni kanıtların bulunmasının, idam tarihini erteletmesi bekleniyor. 
     FBI'ın bu kanıtları, McVeigh'in avukatına ulaştırdığı da kaydedildi. CBS televizyonu, FBI'ın bulduğu kanıtların, yaklaşık 200 parça olduğunu belirtti. FBI'ın bu materyali neden daha önce ortaya çıkarmadığı ve kanıtların neden bir köşede unutulduğu ise bilinmiyor. Gelişmelerden McVeigh de haberdar edilirken, McVeigh'in avukatı Nathan Chambers, 16 Mayıs'taki idamın ertelenmesi için dava açmayı planlayıp planlamadığı yolundaki sorulara karşılık, müvekkilinin bu konuyu düşünüp karar vereceğini söylemekle yetindi. McVeigh, bir süre önce yayımlanan ''American Terrorist'' adlı kitabında, 19 Nisan 1995'te Oklahoma'da düzenlenen bombalamadan kendisinin sorumlu olduğunu iddia etmişti. FBI'ın, arşivdeki belgeleri topladığı sırada, bazı kanıtların unutulduğunu farkettiği ve bunları hemen ortaya çıkarmayı gerekli gördüğü belirtiliyor. Bu materyaller arasında FBI'ın çeşitli kişilerle görüşme kayıtları ve araştırmaya ilişkin diğer malzemelerin bulunduğu da kaydediliyor. 
     Avukat Chambers, ''Bombalamanın üzerinden 6 yıl geçti. Bunca zamandır buradayız. McVeigh'in idamına birkaç gün kala bu kanıtlar esrarengiz bir şekilde ortaya çıkıyor. Bu durum gerçekten endişe verici'' dedi. 






</TEXT>
</DOC>
