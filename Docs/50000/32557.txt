<DOC>
<DOCNO> 32557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sontur10.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı yeni ürün isimlerini savunmaya devam etti 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, ''Türkiye'yi, tarımda yeniden kendi kendine yeterli hale getireceğiz'' dedi. 
     Bakan Gökalp, tartışma konusu olan tohum isimlerinin ise ıslahatçılara ait olduğunu bildirdi. 
     Gökalp, yaptığı yazılı açıklamada, Türkiye'nin tarımda söz sahibi bir ülke olabilmesi, tarımsal üretimde verimin ve kalitenin artırılması, çiftçinin emeğinin karşılığını alması için, tohum ıslahının şart olduğunu bildirdi. 
     Türkiye'de bitki ve tohum ıslahının şart olduğunu, genetik bilimle ıslahı yapılan bitki ve tohumlara da, kanun ve yönetmelik gereği ıslahı gerçekleştirenlerin isim veya soyisimlerinin verildiğini ifade eden Bakan Gökalp, tohum ıslahı konusunda dünya gerisinde kalındığını kaydetti. 
     Sektörün geliştirilmesi için, bakanlık olarak gerekli tüm çalışmaları yaptıklarını vurgulayan Bakan Gökalp, şöyle dedi 
     ''Birçok ülke, tohumculuktaki çalışmaları ile bitkisel üretimde dünyada söz sahibi olmuştur. Türkiye'nin de, tohumculuğa, genetik mühendisliğe, ıslah çalışmalarına daha fazla önem vermesi gerekmektedir. Anadolu toprağına, iklimine, yağışına, hastalıklara göre yüksek verimli, kaliteli tohumları geliştirme mecburiyetimiz vardır. Türkiye'yi, tohumculuğu, bitkisel üretim, hayvancılığı, işlemesi, pazarlaması ile yeniden kendine yeterli bir ülke haline getireceğiz.'' 
     Tohum Kanunu'nun 1963 yılında çıkarıldığını ve o günden bu yana 59 bitki türünde 358'i özel, 692'si kamu sektörü olmak üzere toplam bin 50 çeşit bitki ve tohumun tescil edildiğini hatırlatan Bakan, ''Tescil edilen bu bitki çeşitlerine üretim izni verilmiştir. 2001 yılında 32 bitki türünde, 249 çeşide geçici üretim izni de verilmiştir''dedi. 
     Bitki çeşitlerinin Tescil edilmesine ilişkin yönetmeliği, tohum isimlendirmesinde esas aldıklarını ifade eden Bakan Gökalp, tohum isimlerinin ıslahatçılara ait olduğunu belirtti. 
     Bakan Gökalp'in açıklamasında, tohum isimlerinden bazılarının isimlendirmesinin nasıl yapıldığı ise şu örneklerle açıklandı 
     ''Ata-81 isimli ekmeklik buğday, ulu önder Mustafa Kemal Atatürk'e ithaf edilerek isimlendirilmiştir. 
     Altay-2000 isimli kuru ekmeklik buğday, Eskişehir Anadolu Tarımsal Araştırıma Entitüsü tarafından geliştirilmiş ve bu çeşide de, enstitünün o dönemdeki müdürü Doç. Dr. Fahri Altay'ın soyismi verilmiştir. 
     Cumhuriyet-75-isimli ekmeklik buğday tohumu, cumhuriyetimizin kuruluşunun 75. yılına ithaf edilmiştir. 
     Türkmen- isimli ekmeklik buğday tohumu, Türkmenistan başta olmak üzere Türk Cumhuriyetleri'nde tercih edildiği için verilmiştir. 
     Turkuaz isimli tescil edilen Ayşçiçeği tohumu, bir tohumluk firması tarafından geliştirilmiş ve isimlendirilmişitir. 
     Cumhuriyet-99, Osmanlı-99 ve Orhangazi-99 isimleri ile tescil edilen susam tohumları, Ege Tarımsal Araştırma Enstitüsü tarafından geliştirilmiş ve bu enstütü tarafından isimlendirilmiştir. 
     Kocatepe-96 ismi ile tescil edilen haşhaş tohumu, Afyon yöresinde ekildiği için bu isim uygun görülmüştür. 
     Saraybosna isimli ekmeklik buğday tohumu, Trakya Tarımsal Araştırma Enstitüsü tarafından gelişitirilmiştir ve Balkan ülkelerinde tercih edilen bir tohum cinsi oduğu için bu isim verilmiştir. 
     Gerinimo ve Apache isimleri ile tescil edilen çim tohumları, bir firma tarafından Hollanda menşei ile Türkiye'ye ithal edilerek tescil edilmiştir.'' 
     Gökalp bu arada, Türkiye'nin 2000 yılında 71 milyon dolarlık çeşitli ürünlere ait tohum ithalatı gerçekleştirdiğini, bu yılın 5 ayında da 32 milyon dolar düzeyinde tohum ithalatı yapıldığını kaydetti. 







</TEXT>
</DOC>
