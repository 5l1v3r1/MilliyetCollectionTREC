<DOC>
<DOCNO> 45807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur09.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Terörizme karşı uluslararası mücadeleyi savunuyoruz" 
</HEADLINE>
<TEXT>

     AK Parti Genel Başkanı Recep Tayyip Erdoğan, terörizmin her türüne karşı olduklarını belirterek, terörizme karşı uluslararası ortak mücadele oluşturulmasını savunduklarını söyledi. 
     Erdoğan, Çankaya Yıldız'daki parti ofisinde, Eğitimciler Birliği Sendikası Başkanı Niyazi Yavuz ve beraberindekileri kabul etti. 
     Yavuz, kabulde yaptığı konuşmada, AK Parti yöneticilerinin eğitim öğretim yılının başlaması nedeniyle sendikalarını ziyaret ettiğini hatırlatarak, kendilerinin de iade-i ziyarette bulunduklarını belirtti. 
     Bir ülkede sosyal, ekonomik ve kültürel alandaki sorunların eğitimle çözülebileceğini ifade eden Yavuz, sivilleşmenin ve demokrasinin temelinde de eğitimin yattığını kaydetti. 
     Tayyip Erdoğan da eğitimcilerin ''başlarının tacı'' olduğunu belirterek, ''Onların huzursuzluğu, mutsuzluğu, dünya işleri ile ilgili endişeleri bizi rahatsız ediyor. Bir öğretmenin maaş kaygısı olursa öğrencilerine yeterli eğitimi veremeyecektir'' diye konuştu. 
     Eğitimde ciddi bir derslik boşluğu bulunduğuna dikkat çeken Erdoğan, özel okullar konusunun yeniden ele alınmasını istedi. 
     Erdoğan, bir gazetecinin ''Afganistan'a yapılan operasyon konusunda hükümetin Meclis'te gizli oturumla bilgi vermesi konusunda ısrarlı olacak mısınız '' sorusuna, ''Bu konunun, daha önceden de üzerinde ısrarla durduk. Terörizmin her türüne karşıyız. Terörizme karşı uluslararası ortak mücadele oluşturulmasını savunuyoruz. 
     Türkiye'nin üzerine düşen görev TBMM'yi gizli oturumla toplamaktır. 
     Partimiz geçen hafta bu konuyu Meclis Başkanlığı'na iletti'' diye karşılık verdi. 
     Erdoğan, operasyonun başlamasının ardından Başbakan Bülent Ecevit'in muhalefet liderleriyle yapacağını açıkladığı görüşmenin bugün saat 18.00'de Başbakanlık'ta gerçekleştirileceğini söyledi. 
     Erdoğan, operasyona ilişkin sorular üzerine, Başbakan'la yapacakları görüşmeden önce açıklama yapmayı doğru bulmadığını kaydetti. Erdoğan, bugün partisinin Merkez Yürütme Kurulu'nu toplantıya çağıracağını da bildirdi. 
     Erken seçim konusundaki görüşlerinin sorulması üzerine de Erdoğan, seçime kadar ülkenin yönetiminin boş kalmayacağını, seçimden sonra da yeni bir hükümetin işbaşına geleceğini belirterek, ''Devlette süreklilik esastır. Yeni oluşturulacak hükümetin bundan kötü olması mümkün değildir'' dedi. 
     






</TEXT>
</DOC>
