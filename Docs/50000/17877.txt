<DOC>
<DOCNO> 17877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur14.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir eski Belediye Başkanı Yüksel Çakmur da CHP'den istifa etti 
</HEADLINE>
<TEXT>

     CHP Parti Meclisi üyesi ve İzmir Büyükşehir Belediyesi eski başkanlarından Yüksel Çakmur, partisinden istifa ettiğini açıkladı. 
     Çakmur, yazılı açıklamasında, CHP'nin yeni sağ ideolojiye entegre olduğunu iddia ederek, parlamento içindeki bütün siyasi partilerle aynılaştığını belirtti. 
     Yeni sağ politikaların tavizsiz bir uygulayıcısı haline gelen iktidarın, Türkiye'nin geleceğini ipotek altına alacak adımlar attığını, sosyal devlet ilkelerinin terk edildiğini anlatan Çakmur, bugün yaşanılan krizin yalnızca iktisadi değil, aynı zamanda yönetim krizi olduğunu söyledi. Bu koşullar altında CHP'nin bütün demokratik mücadele olanaklarını seferber ederek, bu gidişatın önünde durması gerektiğini belirten Çakmur, şu görüşleri dile getirdi 
     ''CHP tarihsel misyonundan kopmuş ve karşısında mücadele etmesi gereken yeni sağ ideolojiye entegre olmuştur. Bugünkü CHP, yapısıyla ve ideolojisiyle parlamento içindeki tüm siyasi partilerle aynılaşmıştır. Bugün CHP'nin ismi ve cismi mevcuttur, ama yalnız kendi tarihsel köklerinden ve misyonundan değil, sosyal köklerinden de kopmuştur. Bu bir ideolojik tercihtir. CHP'nin bugünkü kadroları bu tercihi yapmıştır. Bu tercih benim 38 yıldır siyasi mücadelemi sürdürdüğüm CHP'nin ideolojisine karşıttır. Bu tercih benim tercihim olamaz. CHP'den demokratik mücadelemden vazgeçtiğim için değil, tam tersine gerçek bir sosyal demokrat mücadeleye katkıda bulunabilmek için istifa ediyorum.'' 
     Sakarya'da ise aralarında eski il başkanı Ünal Ozan'ın da bulunduğu 210 kişi partiden istifa etti. 




</TEXT>
</DOC>
