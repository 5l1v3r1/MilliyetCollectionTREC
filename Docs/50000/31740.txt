<DOC>
<DOCNO> 31740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur26.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılara sünnet düğünü için soruşturma açıldı 
</HEADLINE>
<TEXT>

     İstanbul Defterdarlığı, basına 1 milyon dolarlık sünnet düğünü olarak yansıyan Galatasaray Adası'ndaki düğüne katılan 25 ünlü sanatçı ile organizatörün yazılı ifadesini alıyor. 
     Deftedarlık ayrıca, düğün sahibi Bedrettin Ekdi'nin bütün malvarlığını araştırmaya başladı. 
     İstanbul Defterdarı Kadir Boy, yaptığı açıklamada, geçtiğimiz günlerde basında yer alan lüks sünnet düğünüyle ilgili haber üzerine harekete geçtiklerini, ekipler oluşturarak sanatçılar ve organizatörü, düğün sahibini, katılanları ve salonun işletmecisini ayrı ayrı incelemeye aldıklarını kaydetti. 
     Düğün sahibinin vergi yasaları açısından durumunun mercek altına alındığını belirten Boy, hangi faaliyetlerinden dolayı ne vergi beyan ettiğinin araştırıldığını söyledi. Boy, ''Bütün malvarlığını araştırıyoruz. Tüm Türkiye'de menkul, gayrimenkullerini inceliyoruz. Şirket sahibi mi, ortak mı, gayrimenkul kira geliri ile mi geçiniyor, bakılıyor'' dedi. 
     Sanatçılar ifade veriyor 
     Kadir Boy, düğüne katıldığı basında yer alan Ajda Pekkan'ın da yer aldığı 25 sanatçının çağrılarak, yazılı ifadelerinin alınmaya başlandığını söyledi. 
     Bir kısmının dün ifade verdiğini, bir kısmının ifadesinin de bugün alındığını anlatan Boy, kendilerine henüz ulaşılamayan bazı sanatçıların da mutlaka ifade vereceklerini kaydetti. 
     Boy, ''Organizatör dahil, sanatçıların geçen 3 yılda ne vergi beyan ettiklerini de araştırıyoruz'' dedi. Kadir Boy, bir soru üzerine, bazı sanatçılar ve organizatör Seyhan Soylu'nun ''parayla yaptık'' ifadelerine karşın, bazı sanatçıların ''Biz gittik, ama şarkı söylemedik, para almadık'' dediklerini, bu beyanların üzerine başka delillerle gittiklerini kaydetti. 
     Düğün yapılan Galatasaray Adası'ndaki işletmecinin de ifadeye çağrıldığını, 400 kişinin yemek yediği yerde ne kadar para aldığının sorgulandığını belirten Boy, düğüne katılan davetlilerin de, düğün yapan kişiyle ortaklıkları bulunup bulunmadığı yönünden incelendiğini bildirdi. 
     İstanbul Defterdarı, ekonomik durgunluk ortamında böylesine şaşaalı harcama yapıldığı an, ''Acaba bu kadar harcama yapacak gelir beyanları var mı, yoksa kayıtsız ekonominin mimarı mı '' diyerek, bütün güçleriyle bu kişilerin üzerine gideceklerini açıkladı. 
     Bu arada, sanatçılardan Oya Aydoğan, Ayhan Aşan ve Sibel Turnagöl ile ''Sisi'' lakaplı organizatör Seyhan Soylu'nun bugün ifade verenler arasında oldukları öğrenildi. 
     Aşiret reisi olduğu öne sürülen, ancak asılsız olduğu anlaşılan Bedrettin Ekdi'nin oğlunun Galatasaray Adası'ndaki düğününe, Muazzez Abacı, Gönül Yazar, Ajda Pekkan, Seda Sayan, Muazzez Ersoy, Adnan Şenses, Sibel Turnagöl, Burak Kut, İbrahim Erkal, Oya Aydoğan, Sevda Demirel, Gökhan Tepe, Pınar Dilşeker, Hazal, Ayhan Aşan, Haluk Özkan ve İsmail Hazar gibi sanatçılar ile bazı mankenlerin katıldığı bildirilirken, sünnet düğününün 1 milyon dolara malolduğu yaklaşık 1.3 trilyon lira iddia edilmişti. 
     
     
     







</TEXT>
</DOC>
