<DOC>
<DOCNO> 28150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/guncel/agun.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
2.5 trilyon için bu yapılmaz ki 
</HEADLINE>
<TEXT>

Annelerinin 2.5 trilyon liralık mirası uzak akrabalarına gitmesin diye iki kardeş tüp bebek yöntemiyle çocuk sahibi oldu 
     MİNE G. KIRIKKANAT Paris 

     Geçtiğimiz haftalarda 62 yaşında doğurduğu çocukla, dünya basınında geniş yer bulan Fransız kadın, bu kez olayın başka bir yönüyle gündeme oturdu. "Jeanine" adıyla bilinen kadının suni döllenme yoluyla kardeşinden çocuk sahibi olduğu anlaşıldı. Jeanine’in annelik hasretinden çok, bir miras kavgası yüzünden kardeşinden hamile kaldığı ortaya çıktı. 
     
     Kamu davası açılabilir 
     Yaşlı kadınları suni yolla döllemenin tıbben ve hukuken yasak olduğu Fransa’nın güneyindeki Frejus kentinde 80 yaşındaki annesi ile 52 yaşındaki sakat erkek kardeşiyle yaşayan Jeanine’nin, Los Angeles’ta gördüğü tedavi sonucu erkek kardeşinden hamile kaldığı ortaya çıktı. 
     İki kardeşin, 2 milyon dolarlık 2.5 trilyon lira serveti olan annelerinin mirasının uzak akrabalarına kalmaması için bu yola başvurdukları anlaşıldı. Jeanine’in ileri yaştaki anneliği, çocuk psikolojisi ve sağlığı açısından Fransa’daki tıp çevreleri tarafından şiddetle eleştirilmişti. Yaşlı kadını ABD’de tedavi eden ve hamile kalmasını sağlayan Dr. Vicken Sahakian ile ekibi de şiddetle kınandı. Fransa’da Jeanine’e ve kardeşine kamu davası açılması bekleniyor. 
     
     Doktor bilmiyormuş 
     Jeanine’in erkek kardeşi Robert’in spermleriyle adı açıklanmayan genç bir kadından alınan iki yumurta döllenmişti. Bu yumurtalardan biri Fransız kadına, diğeri Kaliforniyalı taşıyıcı bir anneye yerleştirilmişti. 
     Bu yolla 52 yaşındaki Robert, biri kızkardeşinden biri de tanımadığı bir kadından olmak üzere iki çocuk sahibi olmuştu. Doğumları gerçekleştiren Dr. Vicken Sahakian, önceki gün yaptığı açıklamada Robert’in Kaliforniyalı taşıyıcı anneden dünyaya gelen kızını almak üzere ABD’ye gitmesiyle Fransız çiftin kardeş olduklarını anladığını belirterek "Bilseydim, yardım etmezdim" dedi. 
     
     Kafası şimdiden karışık 
     62 yaşındaki Jeanine ve 52 yaşındaki kardeşi Robert’ten doğan bu minik bebeği ileride bir hayli tuhaf ve karmaşık bir hayat bekliyor. Çünkü onun dayısı aynı zamanda babası. Babası dayısıysa annesi de halası. Üstelik şu anda başka bir ülkede olan kardeşi var. Ama onun anne ve baba dediği kişiler başka... Özetle onun kafası çok karışacak. 
     



 GÜNCEL 



















</TEXT>
</DOC>
