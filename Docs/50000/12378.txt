<DOC>
<DOCNO> 12378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun18.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem "Kıbrıs'ta görüşmelerin geçmişteki özelliğiyle devam etmesinin faydası yok" 
</HEADLINE>
<TEXT>

     Dışişleri Bakanı İsmail Cem, Kıbrıs'taki toplumlararası görüşmelerin geçmişteki özelliğiyle devam etmesinin herhangi bir faydasının olmayacağını söyledi. 
     Cem, haber kanalı NTV'ye yaptığı açıklamada, Kıbrıs'ta toplumlararası görüşmelerin devam edebilmesi için yeni parametlerin getirilmesi gerektiğini belirterek, BM'nin KKTC Cumhurbaşkanı Rauf Denktaş'ın bu konudaki uyarılarını dikkate alacağını umduğunu kaydetti. 
     Dışişleri Bakanı Cem, Güney Kıbrıs Rum Yönetimi'nin AB'ye tam üye yapılmasının Kıbrıs ve Doğu Akdeniz'deki dengeleri altüst edecek bir gelişme olacağını belirterek, Türkiye'nin de bu konuda KKTC ile ''gerekenleri'' yapacağını bildirdi. Cem, Türkiye'nin neleri yapacağı konusunun bir limiti bulunmadığını kaydederek, ''Güney Kıbrıs Rum Yönetimi, AB'den aldığı destekle de Ada'da hiçbir çözüme yanaşmamaktadır'' dedi. 
     AB Komisyonu'na hafta sonunda sunulacak AB Ulusal Programına da UP değinen Cem, AB üyesi ülkelerin Büyükelçilerine UP'de belli noktalara takınılmaması, geniş bir perspektifle bakılması gerektiğini söyledi. 
     Cem, ''Eğer siz ve Türkiye'deki bazı çevreler bir iki noktaya takılıp burada niye bu yok derseniz, bunun ne AB'ye ne Türkiye'ye bir faydası olur. AB'nin Türkiye'de algılanması sadece o iki nokta üzerinde olur'' dedi. 




</TEXT>
</DOC>
