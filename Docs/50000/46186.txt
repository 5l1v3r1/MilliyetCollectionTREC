<DOC>
<DOCNO> 46186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur04.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet bugün TBMM'den asker göndermek için izin isteyecek 
</HEADLINE>
<TEXT>

     ''Sürekli Özgürlük Harekatı ve devamının icrası kapsamında'' yabancı ülkelere asker gönderme ve asker kabulüne ilişkin Hükümet Tezkeresi'nin bugün TBMM Genel Kurulu'nda görüşülmesi bekleniyor. 
     Konuya ilişkin Hükümet Tezkeresi'nin Genel Kurul'un saat 15.00'da yapacağı oturumda gündemin ''Başkanlığın sunuşları'' bölümünde ele alınabileceği belirtildi. 
     Görüşmeler sırasında siyasi parti grupları adına birer kişi ve hükümeti temsilen bir bakan söz alabilecek. 
     Tezkere, dün akşam saatlerinde Başbakan Bülent Ecevit'in imzasıyla TBMM Başkanlığı'na sunulmuş ve hükümete bu konuda izin verilmesi talep edilmişti. Tezkerede, izin talebinin çerçevesi şu şekilde belirtilmişti 
     ''Anayasa'nın 92'inci ve 117'nci maddeleri uyarınca, gereği, kapsamı, sınırı, zamanı ve süresi Hükümetçe belirlenmek üzere, terörizme karşı başlatılan Sürekli Özgürlük Harekatı ve devamının icrası kapsamında, Türk Silahlı Kuvvetleri'nin TSK yabancı ülkelere gönderilmesi, yabancı silahlı kuvvetler unsurlarının Türkiye'de bulunması ve hükümetçe verilecek izin ve belirlenecek esaslar çerçevesinde bu kuvvetlerin kullanılması için hükümete izin verilmesinin gereğini arz ederim.'' 
     
     İç Tüzük'teki düzenleme 

     TBMM İçtüzüğü'nün ''Silahlı kuvvet gönderilmesi veya kabulü'' başlıklı 130. maddesi şu düzenlemeyi getiriyor 
     ''Anayasanın 92. maddesinin birinci fıkrası gereğince Türk Silahlı Kuvvetleri'nin yabancı ülkelere gönderilmesine veya yabancı silahlı kuvvetlerin Türkiye'de bulunmasına belli bir süre için, Bakanlar Kurulu'nun istemi üzerine TBMM'ce izin verilir. Bu kararı Cumhurbaşkanı uygular.'' 
     






</TEXT>
</DOC>
