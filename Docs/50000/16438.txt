<DOC>
<DOCNO> 16438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sontur09.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide cinayete idam istendi 
</HEADLINE>
<TEXT>

     "Mahmut Hoca" olarak bilinen Mahmut Ustaosmanoğlu'nun damadı Hızır Ali Muratoğlu'nu cami içinde öldürdüğü ileri sürülen Ufuk Salih Hantal hakkında, idam cezası istemiyle dava açıldı. 
     İstanbul Cumhuriyet Savcısı Hüseyin Yıldız'ın hazırladığı iki sayfalık iddianamede, Hantal'ın, Fatih İsmailağa Camii imamı ve Mahmut Ustaosmanoğlu'nun "müridi olmak istediği" belirtildi. Bu amaçla Ustaosmanoğlu'nun damadı ve "müridi" olan Hızır Ali Muratoğlu'na yakınlaşan Hantal'ın, Muratoğlu'nun imamlık yaptığı Çukurbostan Camii'ne gittiği ve ondan ders almaya başladığı kaydedildi. 
     Hantal'ın, derslerin başından itibaren Muratoğlu'nun bakışlarından rahatsız olduğu ve "cinlerini kendisine musallat ettiğini düşündüğü" anlatılan iddianamede, sanığın, "bu cinlerin maddi ve manevi etkisi altında kaldığını düşünerek Hıristiyan yapılmak istendiği korkusuna kapıldığı" ifade edildi. 
     Hantal'ın daha sonra bu düşüncelerini Muratoğlu'na da anlattığı vurgulanan iddianamede, buna karşın "cinlerin etkisinin devam ettiğini" düşünen sanığın Muratoğlu'nu öldürmeye karar verdiği belirtildi. 
     17 Mayıs 1998'de yanına 9 milimetre çapındaki ruhsatsız tabancasını alan Hantal'ın İsmailağa Camii'ne gittiği, beyaz bir takke ile yeşil pardösü giyerek Muratoğlu'nun da aralarında bulunduğu grupla "Mahmut Hoca"nın sohbetini dinlediğine yer verilen iddianamede, sanığın cami kalabalık olduğu için arka bölümlerde oturduğu ifade edildi. Yaklaşık bir saat boyunca sohbeti dinleyen Hantal'ın, kalabalığın dağılmasının ardından Hızır Ali Muratoğlu'nu takip ettiği anlatılan iddianamede, sanığın öldürmeyi tasarladığı Muratoğlu'nun cami içinde başka bir grupla yaptığı sohbeti de dinlediği kaydedildi. 
     Sohbetin ardından Muratoğlu'nu takibe devam eden Hantal'ın, kalabalığın dağılmasını fırsat bilerek tabancasını çekip 6 el ateş ettiği vurgulanan iddianamede, sanığın daha sonra camiden ayakkabılarını giymeden çoraplarıyla kaçtığına yer verildi. 




</TEXT>
</DOC>
