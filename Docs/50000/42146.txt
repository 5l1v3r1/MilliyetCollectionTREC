<DOC>
<DOCNO> 42146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun25.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'a göre hedef ülkeler "Afganistan, Irak, Sudan" 
</HEADLINE>
<TEXT>

     ABD'nin en etkin gazetelerinden ''New York Times'', bugün ''Bush ve yardımcıları, terörü destekleyen devletleri bitirme politikası ilan ettiler'' başlığıyla çıktı. Gazete, yayınladığı bir yorumda ise ''savaşılacak devletler arasında Afganistan, Irak, Sudan ve hatta Pakistan'ın bulunduğunu'' belirtti. Yorumda, ''bu tür bir kampanyanın tek bir eylemden ibaret olmayacağı ve bir yıl veya daha fazla sürebileceği'' kaydedildi. 
     ''ABD'nin milletlere tercih hakkı tanıdığını ve ''ya bizim yanımızda yer al, teroristlere sığınacak yer bırakma ya da ölüm ve tahribata hazır ol'' dediği kaydedilen yorumda, ''teroristleri koruyan ve destekleyen ya da ABD ile işbirliğini reddeden ülkelerdeki hükümetlerin iş başından uzaklaştırılmasının'' planladığı da öne sürüldü. 
     ''Üst düzey yetkililerin, şimdiye kadar kullandıkları nazik diplomatik ifadeleri bir kenara bırakarak, açıkça savaştan söz ettikleri'' belirtilen yorumda, Dışişleri Bakanı Colin Powell'ın bile 1991'de Saddam Hüseyin'in ordusu hakkında kullandığı sözleri tekrarladığı kaydedildi. ''Bu grup, bu şebeke ve onları koruyan, destekleyen ve yardım edenlerin peşinden gideceğiz ve bu ağı parçalayacağız'' şeklinde konuşan Powell, ''terorizme karşı dünya çapında genel bir saldırı yapacaklarını'' da belirtmişti. 
     Yorumda, ''terör eylemleri ve teroristleri barındıranların eylemlerini savaş eylemi olarak nitelendiren Amerikan hükümetinin, alışılmış uluslararası uygulamaların dışına çıktığına'' da dikkat çekilerek, ''bu yeni tür savaşta tarafsız ülke ve kesin çizgilerle ayrılmış coğrafi bölgeler olmayacak. Hangi tarafta yer alacağınızı seçmek zorundasınız. Biz ya da onlar. Ya bizimle beraber olacaksınız, ya da bize karşı'' denildi. 
     ''Başkan Bush'un, babasının Körfez Savaşı öncesinde yaptığı gibi uluslararası bir koalisyon oluşturma çabası içine gireceği'' kaydedilen yorumda, ''bu koalisyonun daha sonra, öncelikli hedefleri vuracağı'' belirtildi. Yorumda, ''bununla birlikte bu amaca ulaşmanın, Irak gibi bir devlete karşı konvansiyonel savaş açmaktan çok daha zor olduğu'' vurgulandı ve ''ABD'nin Kamboçya'da Vietkong'a karşı açtığı savaşta başarısız olduğu'' hatırlatıldı. 
     
     







</TEXT>
</DOC>
