<DOC>
<DOCNO> 22969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/soneko08.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası'ndan İMKB'ye ortaklık görüşmesi açıklaması 
</HEADLINE>
<TEXT>

     T. Garanti Bankası, yabancı finans kuruluşlarıyla işbirliği ya da ortaklığa yönelik yapılan görüşmelerde henüz kamuoyuna açıklama yapılmasını gerektirecek bir gelişmenin söz konusu olmadığını bildirdi. 
     Garanti Bankası'ndan Borsa'ya gönderilen açıklamada, çeşitli yabancı finans kurumlarından Garanti ile işbirliği ya da ortaklığa yönelik yaklaşımlarda bulunulduğu kaydedildi. Açıklamada, ''Ancak şu an itibariyle kamuoyuna açıklama yapılmasını gerektirecek herhangi bir gelişme söz konusu olmamıştır'' denildi. Bir gazetenin bugünkü sayısında ''Garanti'ye İtalyan ortak'' başlıklı haberde, İtalya'nın en büyük bankası Intesa'nın, Garanti ile ortaklık pazarlığı yaptığı ve yüzde 30'u halka açık bankanın yüzde 35 hisssenin satın alarak Türkiye'ye girmek istediği bildiriliyordu. 







</TEXT>
</DOC>
