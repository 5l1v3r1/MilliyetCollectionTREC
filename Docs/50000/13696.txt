<DOC>
<DOCNO> 13696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/ekonomi/eko02.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset piyasaları devirdi 
</HEADLINE>
<TEXT>

Bakan Derviş'e siyasi destek tartışmaları, hükümet ortaklarının çelişkili açıklamaları ve acil yasaların zamanlaması piyasaları tedirgin ettiMerkez Bankası'nın döviz satması da talebini durduramayınca dolar 1 milyon 200 bin lira ile dalgalı kura geçiş sonrasındaki en yüksek değere ulaştı 
     EKONOMİ SERVİSİ 

     Haftalardır döviz ihtiyacı içinde kıvranan şirket ve bankaların ay sonu pozisyon açıklarını kapama amaçlı alımları, Merkez Bankası'nın 'anlamlı bulunmayan' küçük müdahalesiyle durdurulamayınca dolar 1 milyon 200 bin liraya kadar tırmandı. 
     Çelişkili açıklamalarla siyasilere olan güvenin sorgulanması doları tırmandıran borsayı düşürüp faizi yükselten gelişme olarak yorumlandı. 
     Piyasalarda konuşulan teknik ve siyasi nedenler şöyle açıklanıyor 
     
     TEKNİK NEDEN 
     Sabah Merkez Bankası'nın saat 11.00'de döviz satış ihalesi açacağını duyurdu. Bankacılar niçin böyle bir ihale açıldığını anlamaya çalışırken Merkez, 1 milyon 5 bin - 1 milyon 35 bin lira aralığından 200 milyon dolar gibi "diş kovuğunu doldurmayacak" düzeyde satış yaptılar. 
     Döviz ihtiyacıyla kıvranan piyasalarda ihaleden dolar almak isteyen bankaların fiyatlarını yükseltmesi, doların fiyatını da yukadı taşıdı. Dolar hem serbest piyasada hem de Merkez Bankası efektif piyasada 1 milyon 200 bin liradan alıcı buldu. Böylece, dolar dalgalı kura geçildiği 21 Şubat'tan bu yana en yüksek değerine ulaşarak yüzde 74 değer kazanmış oldu. 
     
     SİYASİ NEDEN 
     Ekonomideki çalkalanmayı uzaktan izlemekle ve ağır davranmakla suçlanan siyasilerden dün de olumlu bir haber gelmemesi de piyasaları gelecek günler için karamsarlığa itiyor. Erken seçim, teknokrat hükümeti, Ekonomiden sorumlu Devlet Bakanı Derviş'in Frankfurt'a gitmemesinin nedeni Deutsche Bank yetkililerinin görüşmeyi iptal ettiği yönündeki söylentiler, piyasayı dün karamsarlığa iten nedenler olarak sıralandı. 
     
     Doğru adım, yanlış zaman 
     Merkez Bankası'nın haftalardır gizli müdahalesiyle 1 milyonun altında tuttuğu dolara "ilk" defa ihaleyle müdahale etmesi piyasalarda "şeffaflık için doğru adım olabilir ancak zamanlaması yanlış" şeklinde değerlendirildi. 30 Mart'ın hem hafta sonu, hem ay sonu hem de ilk çeyreğin son günü olması sıradan bir günde olan döviz talebini birkaç kat artırdığını dile getiren bankacılar, "İhaleyle satılan 200 milyon dolar birkaç saniyede satılabilecek bir rakam. Daha önce şahit olmadığımız bu ihale piyasada 'Attığınız taş ürküttüğünüz kurbağaya değmedi' şeklinde yorumlandı. Rakam 1 milyar dolar olsa anlam vereceğiz ancak o rakama da Merkez Bankası'nın net döviz pozisyonu izin vermez. Eğer, haftalardır yaptığı gibi gizli müdahalesini sürdürseydi sorun bu kadar büyümezdi" şeklinde konuştu. 
     Bu arada Merkez Bankası, dalgalı kur sistemine geçilen 22 Şubat'tan bugüne kadar geçen 21 iş gününde, TL karşılığında yaklaşık 2 milyar dolar satış yaptığını, bankalara toplam 990 milyon dolar döviz depo yaptığını açıkladı. 
     
     Dolar'ı Merkez de durduramadı... Dolar 1 milyon 200 bini gördü 
     - Güne Merkez Bankası'nın döviz ihalesi açacağı haberiyle başlayan piyasalarda şirketlerin ve bankaların açık pozisyonlarını kapama amaçlı talebi ve siyasetteki olumsuz gelişmeler doları tırmandırdı. 
     - 1 milyon 5 bin - 1 milyon 35 bin lira arasında oluşan fiyatlardan 200 milyon dolar satan Merkez'in müdahalesi tansiyonu düşürmeye yetmedi. 
     - Öğlen saatlerinde bankalararası piyasada dolar 1 milyon 150 bin liraya, serbest piyasada da 1 milyon 100 bin liraya kadar tırmandı. 
     
     Bono faizi yğkseldi... Vadesi bugün olan işlemler 154'e çıktı 
     - Ara rejim ve teknokrat hükümeti kurulacağı söylentileri ve hükümetteki çelişkili açıklamalar dövize talebi yukarı çekince ikinci el bono piyasasında faizler yükselişe geçti. 
     - Önceki gün yüzde 138'den işlem gören 27 Haziran 2001 vadeli bono günü yüzde 142.45'den tamamlarken bugün vadeli işlemler yüzde 154'ten geçti. 
     - Bankaların dolara talebini kesmek için Merkez Bankası'nın gecelik faiz silahını kullanması gerektiği tartışılırken gecelik oranları yükseltilmesi durumunda bono faizlerinin de yukarı gideceği belirtiliyor. 
     
     Borsa'da düşüş sürdü... Endeks, şubat krizi seviyesine indi 
     - Dün yüzde 5.98 gerileyen bileşik endeks günü 7.159 puandan kapattı. Doların değer kazanmasıyla endeksin dolar bazında değeri 0.72 sente çıktı. 
     - Uzmanlar, siyasetçiler arasındaki söz düellosunun borsayı olumsuz etkilediğini belirtirken Bakan Derviş'in Frankfurt'taki ziyaretinin iptali de düşüşü artıran etken olarak kaydettiler. 
     - Siyaset cephesinden programı destekler açıklamalar ve somut icraatlar gelmedikçe borsanın mevcut seyrinin süreceğine işaret eden uzmanlar, yükseliş için bir diğer şartın da borsaya para girmesi olduğunun altını çizdiler. 
     


 EKONOMİ 












</TEXT>
</DOC>
