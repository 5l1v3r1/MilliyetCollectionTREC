<DOC>
<DOCNO> 6054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/yguv.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güle güle İslam ağabey 
</HEADLINE>
<TEXT>

     Ters Köşe ERCAN GÜVEN 

     Eğer Milliyet okuruysanız. Hele bunu yıllardır yapıyorsanız hiçbir konu, İslam Çupi’nin o perdahlı, özgün ve büyülü sözcüklerle kurguladığı, içine eşsiz deneyimini ve bilgisini kattığı, o leziz, kıvamlı yazılarını bundan böyle okuyamayacak olmanızdan daha mühim değildir artık... 
     O yüzden ben, onayınıza sığınarak, köşeme İslam Ağabeyi konuk etmek istedim. 
     Bir yazı ustasını yazmanın zorluğunu bilerek... 
     Bir futbol filozofunun "fikir denizinde" boğulma riskine girerek... 
     Ve bir ağabeyin ardından göz yaşlarımı içime dökerek... 
     Eğer Milliyet okuruysanız. 
     Hele bunu yıllardır yapıyorsanız 
     Beni, en iyi siz anlarsınız... 
     
     Bugüne dek kimse onun kadar maharetle el sıkıştıramamıştı spor ile sanata. 
     Maça kimse onun gözbebeklerinden baktığı kadar derin bakamamıştı. 
     Kimse yirmidokuz harfe onun kadar iyi taktik verememiş, her paragrafa ayrı bir final oynatamamıştı. 
     Sporun edebiyatını mı yapardı, edebiyatın sporunu mu İslam ağabey, bilinmez. 
     Ama, nice okurlar, spor sayfalarına onun mürekkep izlerini takip ederek ulaşmış ve bir daha ayrılamamıştı. 
     
     "Döktürürdü" İslam ağabey sık sık... 
     Burnuna İstanbul’un o aşina ve güzel kokuları çalınmışsa... Kızına telefondan öpücük yollamış, torunu "dede" demişse... Hele bir de Fenerbahçe iyi oynayıp galip gelmişse... 
     Döktürür de, yazısında koştururdu insanı, sporu, kulübü... Nefes nefese, dörtnala. 
     Yalın, dürüst kalemden mızrağını "ego"sunun kalbine saplamış bir şovalye gibi. 
     Ruhu ve jestleriyle. Otorite ve cesaretiyle. 
     Çıkarsız, artniyetsiz bazen sert ama daima firesiz bir mantık silsilesiyle... 
     Zekası astımlı olmayanlara yazardı. 
     
     Hiçbir zaman "idare edenler" kategorisinden, "zenginler" kulübüne transfer olamadı İslam Ağabey. Hiçbir zaman da bunu istemedi zaten. 
     Bayiden taze mürekkep kokulu gazeteyi alıp, spor sayfasını çeviren ve sütununa kilitlenen yüzbinlerce göz, çil çil altın kadar değerliydi onun için... 
     Dikkat edin... 
     Televizyon denilen şöhret tavşanı, henüz hamile bile değildi onun yazıları Türkiye’de spor gündemine rota çizerken. 
     Ne televizyondan ne de bilgisayardan hoşlanmıştı. 
     Birkaç yaprak beyaz kağıt. Bir tükenmez kalem ile yaratılan 72 punto mucizeye akıl erdiremezdik önceleri. Büyüdükçe anladık ki, kültür ve irfanı zeka fotonlarıyla topa tutuyor ve bunu onlarca senedir aralıksız yapıyor. 
     Tevazuu elden bırakmadan, az konuşup çok düşünerek ve tutkularına amansız gardiyanlık ederek... 
     Bir şovalye gibi... 
     Son zamanlarda rahatsızlığı yüzünden maçlara gidemediği için maaşını haketmediğini düşünüp, dile getirecek kadar yalın... Dürüst... 
     Karasevdası kulübünü, meslek pergeliyle çizdiği çemberin dışında tutacak ve ona diğer takımlarla aynı mesafeden bakacak kadar adil. 
     
     Çocukluğunun İstanbul’unu, gençliğinin futbolunu, dostluğunu unutamamıştı İslam Ağabey... 
     Anımsıyordu, yazıyordu, özlüyordu 
     Rotatif kokularını, Namık Sevik’i, onun yanındaki arkadaşlarını, tenha Kadıköy vapurunda hergün aynı yere oturan temiz, bakımlı, üstü başı lahmacun kokmayan İstanbullu göz aşinalarını... Formasını bayrak gibi seven, centilmen ve Türkçe’ye vakıf eski zaman futbolcularını... Rum meyhanelerini, bıraktığı sigarasını, rakının ikinci kadehini... Babıali yokuşunu, yazısını namus bilen ustalarını, gazetecinin "güvenilirlik" açısından Parlamenterler ile küme düşme mücadelesi vermediği eski günleri... 
     Özlüyordu ve yazıyordu... 
     Zaman, spor yazarlığından skor yazarlığına, hatta naklen kıl kesme müsabakalarına doğru akarken, o, misyonuna dağ gibi sorumluluklar eklemekten kaçınmıyordu. 
     En azından "insan erozyonu"nu yavaşlatabilmek adına taşın altına koyuyordu kalemini. 
     "Bakın" diyordu, "Bunlar o zamanki değerler"... Yani "modern" ve "medeni" aynı anlama gelmiyor. 
     Hepimizi "acaba hangisi daha iyi" sorusuna yanıt bulmaya zorluyor, aslında ikisine birden sahip olmamızı öneriyordu. 
     
     Entellektüellerin futbolu hor gördüğü takvimde, futbol sahasının çamurlarını şerefle taşıyan bir entellektüeldi o... 
     Sinemayı senaryo yazacak, tiyatroyu ustalarla tartışacak kadar iyi bilen, kitabı yemek kadar vazgeçilmez sayan bir spor yazarı... 
     Kimbilir bu "boyalı imaj devri"nde ne kadar sıkıldı. 
     Çapa’daki çocukluk günlerini hep özledi İslam Ağabey Çapa’da top oynadığı toprak sahanın yanıbaşındaki hastane odasında kalbinin oyununa gelene dek. 
     Sanki o zor sorulara bir kez daha dikkatimizi çekmek ister gibi. 
     Modern mi, medeni mi .. 
     Zengin mi, zevkli mi .. 
     Kibar mı, kibirli mi .. 
     Skor mu, Fair Play mi .. 
     O her zaman hayal etti... 
     Ve güzel günlerin asla geri gelmeyeceğini söyleyen yazısının ödül törenini bekleyip gitti. 
     Eğer Milliyet okuruysanız, 
     İslam Ağabeyi tanırsınız... 
     Ve hasbelkader onunla mesai arkadaşı olmuş bendenizin, nice hüzünler içinde olduğunu anlarsınız. 
     İslam Ağabey’e rahmet, size sabırlar dilerim. 
     
     


 SPOR 
































</TEXT>
</DOC>
