<DOC>
<DOCNO> 45149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/guncel/gun08.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili parti değiştirmeli mi 
</HEADLINE>
<TEXT>

ÇAPRAZ ATEŞ 
     ESRA KURT 

     Trabzon Milletvekili Eyüp Aşık’ın ANAP’tan istifa ettikten sonra, daha önce birçok suçlamada bulunduğu Tansu Çiller’in lideri olduğu DYP’ye katılması, parti değiştirmede ölçünün ne olduğunu yeniden gündeme getirdi. Daha önceki parti değiştirmelerde de birçok kez transfer söylentileri, çıkar suçlamaları birbirini kovalamıştı. Acaba, halkın oylarıyla seçilen kişilerin başka partiye geçme hakları var mı Görüşler şöyle 
     
Yaşar Topçu ANAP Sinop Milletvekili      Yasaklayan hüküm yok 
     Hakları var tabi. Onu yasaklayan bir Anayasa hükmü var mı Dünyanın hiçbir yerinde, böyle bir hüküm yok. Milletvekilinin parti değiştirme veya istifa ettikten sonra başka partiye girme hakkı var. İnsan hakları ve özgürlükleri üçe ayrılır. Bu da, "aktif statü hakları"na giren bir konudur. Siyasi parti kurmak hakkı da böyledir. 
     
Yasin Hatipoğlu SP Grup Başkan Vekili      Ahlaki bir tutum değil 
     Ahlakın emri, partisinden ayrılmamaktır. Ancak parti, programını tamamen terk etmişse elbette o insanı orada kalmaya zorlayamayız. Eğer partisinde, herkesin gördüğü zaman anlayabileceği açıklıkta değişiklik olmadığı halde, insan çeşitli hesaplarla partisinden ayrılıyorsa, bunun ahlaki tarafını anlamak mümkün değil. Ayrılmayı kafasına koyduysa önce milletvekilliğinden, sonra partisinden istifa etmeli. 
     
Ufuk Söylemez DYP Milletvekili      Değişiklikler kaçınılmaz 
     Türkiye’de demokrasi, sık sık kesintiye uğrayan, partileri kapatılan, siyaseti parçalanan bir yapıda. Bu nedenle bu tür türbülans ve değişiklikler kaçınılmaz. Vatandaşın oyu kutsaldır. Ancak inandıkları prensipler uğruna, millet uğruna, farklı düşünce ve nedenlerle ayrı düşenleri veya tercih yapanları, kişisel çıkar, menfaat duygularıyla transfer olanlarla aynı kefeye koymamalı. 
     
Sema Pişkinsüt Aydın Milletvekili      Halk bunları tasfiye edecek 
     Siyasi çizgisi çok net olanlar, transfer objesi asla olmazlar. Hele hele, dün dündür, bugün bugündür’ felsefesi ile ekonomik imkanların sağlanması, halk tarafından kabul gören bir olay değil. Şu anda özellikle o partiden bu partiye uçan, bir gecede fikir değiştiren ve halkı yok sayan her türlü yapı son derece çirkin. Halk, siyasi hayatta buna pirim vermeyecektir. Önümüzdeki dönem tasfiye edileceklerdir. 
     
Mustafa Durna Milletvekili İzleme Kom.      Vekil seçmenin malı değil 
     Tabi geçmeye hakları var. Politik tercihleridir. Ben sana oy verdim, bundan sonra tamamen benimsin’ demek yanlış. Bize oy veren insanların vekaletine ne kadar sadık kalıp kalmadıkları bizi ilgilendiriyor. Önemli olan, TBMM’de siyasi ahlak kurallarının oturmasıdır. 
     
Mukadder Başeğmez SP Milletvekili      Seçmene ihanet edilmez 
     Bizim partimizde adaylar, kampanyalarını seçmenlerle ortak yürütür. Seçmenin büyük emeği geçer. Böyle olunca, seçilen insanın, onların bu emeklerine, harcamalarına ihanet etmesi kolay olmuyor. İyi bir durum değil. 
     



 GÜNCEL 




























</TEXT>
</DOC>
