<DOC>
<DOCNO> 11577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/ekonomi/eko06.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez para versin 
</HEADLINE>
<TEXT>

TÜSİAD, Merkez Bankası’nın piyasaları fonlayarak tıkanan sistemi açmasını istedi 
     HARUN GÜREK Ankara 

     TÜSİAD, Merkez Bankası’nın piyasaya döviz vererek müdahale etmesini ve mali sistemdeki kilitlenmeyi çözmesini istedi. TÜSİAD Başkanı Tuncay Özilhan, programın önümüzdeki hafta açıklanabileceğini söyledi. 
     TÜSİAD Yönetim Kurulu, dün, Cumhurbaşkanı Ahmet Necdet Sezer, Başbakan Bülent Ecevit, Başbakan Yardımcısı Devlet Bahçeli ve Devlet Bakanı Kemal Derviş ile görüştü. 
     Yeni programı destekleyeceklerini söyleyen Özilhan, acil önlemler dizisine değinerek, şöyle konuştu 
     "Esas önemli olan programın altının doldurulmasıdır. Sanıyorum program uluslararası mali kuruluşlarla görüşüldükten sonra önümüzdeki hafta açıklanacaktır. Bankalar arası para piyasası, bono ve TL piyasaları çalışmıyor. Merkez Bankası oynaması gereken rolü oynamalı. Elinde yeterli miktarda döviz vardır. Elindeki fonları kontrollü bir biçimde vererek piyasaları açarsa, döviz kaçmayacaktır. Yoksa kriz daha da derinleşecektir." 
     
     Kamu bankaları uyarısı 
     Hükümetin, acil önlem dizisi ile kamu bankalarına yönelik olarak aldığı kararın önemli bir karar olduğunu belirterek, Ecevit’ten bu önlemin uygulanmasını istediklerini açıklayan Özilhan, reel sektörün desteklenmesine ilişkin bir talepte bulunmadıklarını söyledi. Özilhan, "Olmayan fonu istemek abes olur" dedi. 
     Köşk’teki görüşmede Sezer’in TÜSİAD üyelerine reformlar ve program konusunda "sabırlı" olunması gerektiğini kaydettiği öğrenildi. 
     
     ABD’den uzman gelecek 
     Derviş, dün sabah yine üst düzey bürokratlarını topladı. Hazine’deki toplantılara Dünya Bankası Türkiye Temsilcisi Ajay Chhibber ve önceki akşam Ankara’ya dönen IMF Türkiye Masası Şefi Carlo Cottarelli de katıldı Program çalışmalarına ABD Hazine’sinden bir uzmanın da Türkiye’ye gelerek, katılacağı belirtiliyor. İtalyan bankacılarla görüşen Derviş, Hazine’deki toplantıların yanı sıra dün ayrıca Köşk’e çıktı. Ardından da Başbakan Bülent Ecevit ile görüşen Derviş, daha sonra Dışişleri Bakanı İsmail Cem’i de ziyaret ederek görüştü. 
     


 EKONOMİ 


















</TEXT>
</DOC>
