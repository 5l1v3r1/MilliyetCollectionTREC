<DOC>
<DOCNO> 7430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur08.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP "Kimse kriz çığırtkanlığı yapmasın" 
</HEADLINE>
<TEXT>

     DSP Grup Başkanvekili Aydın Tümen, Hükümetin, parlamento ile uyumlu çalışarak önceki hükümetlerin başaramadığı birçok yapısal reformu gerçekleştirdiğini belirterek, ''Gereksiz bir kriz çığırtkanlığı yapmaya, ülkede her şey kötü gidiyormuş gibi göstermeye, halkımızı umutsuzluğa sürüklemeye kimsenin hakkı yoktur'' dedi. 
     DSP Grup Başkanvekili Aydın Tümen, Grup Başkanvekili Emrehan Halıcı ile birlikte Parlamento'da düzenlediği basın toplantısında, DYP'nin ekonomik durumu gerekçe göstererek verdiği gensoru önergesinin ne zamanlamasını ne de içeriğini ve amacını doğru bulduklarını söyledi. 
     Hükümetin uygulamasını sürdürdüğü 3 yıllık ekonomik istikrar programı hakkında bilgi veren Tümen, Türkiye gibi istikrar programı uygulayan bütün ülkelerde belli bir süre sıkıntılar yaşandığını anlattı. Tümen, Türkiye'de de bazı sıkıntılar bulunduğunu ancak, başka çıkış yolunun bulunmadığını belirterek, Türk ekonomisinin yapısal bir değişim geçirdiğini söyledi. 
     Hükümetin uyguladığı programın tüm toplum kesimlerinde destek gördüğünü savunan Tümen, özellikle enflasyonla mücadele açısından ekonominin bütün sektörlerinin Hükümet'e destek olduğunu savundu. Aydın Tümen, uygulanan programdan olumlu sonuçlar alınmaya başladığını ifade ederek, 14 yıldır ilk kez enflasyonun yüzde 30'un altına düştüğünü ve büyüme hızının yüzde 6 seviyesine çıktığını kaydetti. Tümen, büyümenin artmasının programın başarılı olduğunun bir göstergesi olduğunu da belirtti. TBMM çalışmasını da anlatan Tümen, İçtüzük değişikliğinin, ihtiyaç duyulan yasaların biran önce çıkarılmasına olanak vereceğini söyledi. Türkiye'nin daha fazla zaman kaybetmeye tahammülü olmadığını belirten Tümen, ''Gereksiz gensoru önergeleriyle Meclis'i tıkama taktiğinden muhalefetin biran önce vazgeçmesini diliyoruz'' dedi. 
     Tümen, Hükümet'in TBMM ile uyum içinde, önceki hükümetlerin başaramadığı birçok yapısal reformu gerçekleştirdiğini belirterek, şöyle konuştu 
     ''Bundan rahatsızlık duyan çevrelerin program üzerindeki olumsuz görüşleri, programın başarısına gölge düşüremez. Yıllarca kaynaklarımızın etkin kullanımını önleyen ve gelir dağılımını bozan enflasyonun düşürülmesi, en çok düşük gelirli vatandaşlarımızın yararına olacaktır. Gereksiz bir kriz çığırtkanlığı yapmaya, ülkede her şey kötü gidiyormuş gibi göstermeye, halkımızı umutsuzluğa sürüklemeye kimsenin hakkı yoktur. Ülkemizin geleceğinin aydınlık olacağına inanıyoruz ve halkımızın sağduyusuna güveniyoruz.'' 




</TEXT>
</DOC>
