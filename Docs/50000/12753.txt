<DOC>
<DOCNO> 12753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur04.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
FP dosyası Anayasa Mahkemesi'nde 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, FP'nin kapatılması istemiyle açılan davada, ek iddianameye karşı FP'nin verdiği ön savunmaya karşı esas hakkındaki görüşünü bugün Anayasa Mahkemesi'ne gönderdi. 
     Başsavcı Kanadoğlu, 12 sayfadan oluşan esas hakkındaki görüşünde, FP'nin verdiği ön savunmadaki bazı görüşlere yanıt verdikten sonra esas hakkındaki görüşünü bildirdi. RP'nin, Anayasa Mahkemesi tarafından ''laiklik karşıtı eylemlerin odağı haline geldiği'' gerekçesiyle kapatıldığını hatırlatan Kanadoğlu, temelli kapatılan bir partinin devamı niteliğinde bir parti kurulamayacağını, FP'nin, RP'nin devamı niteliğinde olduğunu belirtti. 
     FP'nin kapatılan RP ile ''Fikir, söylem ve eylem birliği içinde'' olduğunu ifade eden Kanadoğlu, kapatılan bir partinin devamı niteliğinde olduğu belirlenen parti için ihtar yolunun işletilemeyeceğini vurguladı. 
     Kanadoğlu, esas hakkındaki görüşünde, DYP hakkında açılan ve Anayasa Mahkemesi'nce reddedilen kapatma davası ile FP hakkında açılan kapatma davası arasında Anayasa ve yasa maddeleri yönünden ''ilgi ve benzerlik bulunmadığını'' da kaydetti. 
     Yargıtay Cumhuriyet Başsavcısı Kanadoğlu, esas hakkındaki görüşünün sonuç bölümünde, FP'nin, temelli kapatılan RP yerine bir başka ad altında yeniden kurulduğu anlaşıldığı sabit olduğundan kapatılmasını isterken, bu partinin kurucularına 5 yıl siyasi yasak getirilmesini ve bu kuruculardan milletvekili olan İsmail Alptekin ve Mehmet Özyol'un milletvekilliklerinin sona erdirilmesini istedi. Kanadoğlu'nun esas hakkındaki görüşü FP'ye tebliğ edildikten sonra 15 gün içinde FP son savunmasını verecek. 




</TEXT>
</DOC>
