<DOC>
<DOCNO> 34728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sondun11.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte turizmdeki utancın perde arkası... 
</HEADLINE>
<TEXT>

     Belçika'da, geçen hafta sonu ortaya çıkan ve binlerce Türkiye yolcusunu mağdur eden uçak bileti satışı skandalında sorumlulukların paylaşıldığı gözlemleniyor. 
     Ortaya çıkan karmaşık tablo, ''şark kurnazlığı'' ile ''Belçika saflığı'' unsurlarını bir arada yansıtıyor. 
     Brüksel havaalanına, 28 Temmuz Cumartesi günü, Türkiye'ye gitmek üzere gelen ve ellerinde çeşitli seyahat acentalarından veya ''European Flight Center'' EFC isimli bir şirketten aldıkları uçak biletleri bulunan onlarca yolcu, ''biletlerin geçersiz olduğu'' ve ''uçak bulunmadığı'' gerekçesiyle geri çevrildi. 
     İlk açıklamalarda, söz konusu ''geçersiz biletlerin'' Belçika'dan henüz Türkiye'ye gitmemiş olan bin 500 ve Türkiye'ye gitmiş, 3 Eylül'e kadar dönmesi gereken 7 bin 500 yolcuda bulunduğu belirtildi. Bu yolcuların çok büyük bir kısmının Türk veya Türk asıllı Belçikalı olduğu belirlendi. 
     Şirketler kargaşası 
     İlk araştırmalar sonunda, EFC isimli bir şirketin Belçika'da yasal kişiliği bulunmadığı, ''Alfa Vacances SPRL'' isimli kuruluşun uçak bileti satış lisansı ile faaliyet gösteren, Ercan İlbay isimli bir şahısın söz konusu olduğu ortaya çıktı. ''Alfa Vacances'' şirketinin, Türk ''Air Alfa'' tarafından geçen yıl İlbay'a devredildiği anlaşıldı. 
     EFC ''ticari ismi'' ile faaliyet gösteren Alfa Vacances, Türk MNG Airlines havayolları şirketinin biletlerini satıyordu. MNG, EFC'den para tahsil edemediği gerekçesiyle uçuşları durdurunca, binlerce yolcu mağdur oldu ve bir dizi yolsuzluk skandalı patlak verdi. 
     EFC'nin biletlerini satanlar arasında, büyük bölümü Türkler tarafından yönetilen 50'den fazla seyahat acentası da bulunuyor. 
     EFC'nin sorunları 
     Ercan İlbay tarafından yönetilen ve gerçek adı ''Alfa Vacances SPRL'' olan EFC, Air Alfa tarafından, 2000 yılının Ekim ayında İlbay'a devredildi. İlbay, o döneme kadar Air Alfa'da çalışıyordu. Belçikalı sigorta şirketi Gerling, geçen Aralık ayında, Alfa Vacances'ın sigortasını, gerekli belgeler gönderilmediği gerekçesiyle iptal etti. Bu tarihten itibaren, Alfa Vacances, yasalara aykırı bir yapıya girdi ve bilet sattığı yolcular sigortasız kaldı. 
     Ekonomi Bakanlığı Müfettişliği'nin, bu durumda, derhal müdahele ederek, şirketin satış lisansını iptal etmesi ve savcılığa suç duyurusunda bulunması gerekiyordu. Müfettişlik, Gerling'in durumu 6 ay sonra, 29 Mayıs'ta kendisine bildirdiğini açıkladı. Brüksel Turizm Komiseri Christian Bonnert, bu arada, Alfa Vacances şirketinin, yasal olmayan bir şekilde EFC ismini kullandığını ve banka garantisinin geçersiz olduğunu farketti. 13 Haziran'da, Turizm Komiserliği'nde toplanan özel komisyon, Alfa Vacances'a son uyarısını gönderdi ve 2 Ağustos'tan itibaren bilet satış lisansının iptalini getirecek bir süreç başlattı. 
     Alfa Vacances'ın, Temmuz ayında, MNG Airlines ile çeşitli ödeme sorunları çektiği de belirlendi. 
     İflas ettiği'', ''dolandırıcı olduğu'', ''satılan biletlerin parası ile kaçtığı'' öne sürülen Ercan İlbay, Belçika basınına çeşitli demeçler vererek bu iddiaları yalanladı ve ''mağdurları tazmin etmeye çalışacağını'' söyledi. 
     İlbay, açıklamalarında, ''sigorta konusunda sorunlar yaşadığını'' doğrularken, kendisinin bundan sadece Haziran ayında haberdar olduğunu ve Temmuz'da gerekeni yaptığını, banka garantisinin ise 9 ay daha geçerli olduğunu öne sürdü. 
     Alfa Vacances şirketinin müdürü İlbay, özetle şu açıklamaları yaptı 
     ''Alfa Air'in Belçika bürosunu yönetiyordum. Bu şirket, 2000 yılının Ekim ayında, Alfa Vacances'ı bana verdi ve biletlerini doğrudan satmaktan vazgeçti. Mart 2001'de, Alfa Air Avrupa operasyonlarını durdurdu. Ben yaz dönemi için biletler satmıştım. Bu durumda başka bir şirkete, MNG Airlines'a yöneldim. Ben onların Belçika pazarına girişini sağlayacaktım, onlar bana maddi destek vereceklerdi. Bu şirket, 18 Temmuz'da, müşterim olan bütün seyahat acentalarına bir faks gönderdi ve işbirliğimizin son bulduğunu, satılan biletlerin geçersiz olduğunu bildirdi. Panik başladı. Oysa, 17Temmuz'da, MNG Airlines'e 150 bin euro'luk bir ödeme daha yapmıştım. Şimdiye kadar MNG ile görüşmeyi deniyorum, başarılı olamadım. Avukatım parayı geri almak için adli girişimler yapıyor. Mağdur yolcuları tazmin etmeye çalışacağız.'' 
     MNG'nin açıklaması 
     MNG Airlines Genel Müdürü Yavuz Çizmeci, konuya ilişkin soruları yanıtlarken, Alfa Vacances ile sözleşmeyi, ödemenin aksaması üzerine yasal olarak iptal ettiklerini bildirdi. 
     Çizmeci, bugüne kadar yapılan uçuşlar kapsamında, İlbay'dan 460 bin euro alacaklı olduklarını belirtirken, söz konusu şahsın, iki hafta önce, bir ödemeyi yaptığına dair tahrifatlı belge gönderdiğini, ödemenin gerçekte yapılmadığının anlaşıldığını, iplerin o aşamada koptuğunu belirtti. 
     İlbay'ın, Brüksel havaalanı yönetimine, MNG adına ödemesi gereken 100 bin euro'yu da ödemediğini, oysa kendilerine yazdığı mektupta bu ödemenin yapıldığını bildirdiğini ifade eden Çizmeci, sözleşmeye göre, uçak bilet paralarının kendilerine uçuştan bir hafta önce ödenmesi gerektiğini, Alfa Vacances'ın bunu yapmadığını anlattı. 
     Çizmeci, halen Jet Air firması ile çalışarak Brüksel uçuşlarını sürdürdüklerini duyurdu. 
     Belçika'daki aksamalar 
     Olayın patlak vermesi ve Belçika basınında çok geniş yer bulması üzerine bir açıklama yapan Ekonomi Bakanı Charles Picque, soruşturma açtırdığını bildirirken, sorumluluğu Brüksel'in yerel yönetimine ve Turizm Komiserliği'ne attı. Turizm Komiserliği, Ekonomi Bakanlığı'na bilgi verdiğini, bakanlığın tepki göstermekte, müfettiş göndermekte ve savcılığa suç duyurusunda bulunmakta geciktiğini ileri sürdü. 
     Sigortasız ve kefaletsiz çalışan Alfa Vacances'ın biletlerini satan seyahat acentaları, işbirliği yaptıkları bu firmanın durumunu bildikleri halde tepkisiz kalmakla itham ediliyorlar. Ekonomi Bakanlığı, mağdur yolcuların, biletleri satan acentalar tarafından tazmin edilmeleri gerektiğini, yasanın bunu öngördüğünü bildirdi. 
     Belçika Dışişleri Bakanlığı da olayla ilgili araştırmalar yaptırdı. Bakanlık, Türkiye'de kalarak mağdur duruma düşen ''Belçikalılardan'' hiçbir yardım talebi almadığını bildirdi. 
     Olayın olumsuz etkileri 
     Belçika'nın federe yapısından kaynaklanan bürokratik sorunlarını gözler önüne seren olay, Türk turizmini baltalamaya yönelik bazı girişimlere de fırsat verdi. Bazı Avrupa basın organları, ''Türkiye'ye giden binlerce turistin mağdur olduğunu'', ''Türkiye tatilinin berbat olduğunu'' ileri sürdüler. 
     Seyahat Acentaları Birliği UPAV , kurallara uymayan seyahat acentalarının ve bilet satıcılarının faaliyetlerinin engellenmesi gerektiğini, bunun, Ekonomi Bakanlığı'nın sorumluluğu altında olduğunu açıkladı. Sigortasız olduğu anlaşılan Alfa Vacances şirketinin bilet satış lisansının ilkbaharda iptal edilmesi gerektiğini belirten UPAV Genel Sekreteri Christian Vanderwinnen, ''ayak süründüğünü'' söyleyerek, gecikme yüzünden bugünkü büyük sorunların yaşandığını anlattı. 
     Vanderwinnen, açıklamasında, ''bu olayın, seyahat acentalarına, havayolları şirketlerine, Türkiye'ye ve Türklere itibar kaybettirdiğini'' ileri sürdü. 
     Belçika'daki Türkiye Büyükelçiliği, gelişmeleri izlediğini ve temaslarda bulunduğunu belirtirken, ayrıntılı bilgi vermedi ve ''Belçika şirketlerinin söz konusu olduğunu'' açıklamakla yetindi. 
     Belçika tabiiyeti almış binlerce Türk'ün, böyle bir durumda, Belçika vatandaşı olarak yasal haklarını kullanmadıkları gözlemlendi. Belçikalı yetkililer, hiçbir mağdurun yardım talebinde veya suç duyurusunda bulunmamasını ''şaşkınlıkla'' açıkladılar. 
     Belçika'daki Türk toplumuna hizmet veren çok sayıda seyahat acentası, ihmallerinin kurbanı oldular ve en büyük sorumlu durumuna düştüler. Bu acentaların bazıları, bir araya gelerek soruna çözüm arayışlarını sürdürüyorlar. 
     Bu arada, bilet satışı yapan bir seyahat acentasının sahibi, dün gece silahlı saldırıya uğradı. Olay, basına, ''Türkler arasında hesaplaşma'' şeklinde yansıtıldı. 
     
     
     






</TEXT>
</DOC>
