<DOC>
<DOCNO> 44180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/spor/ytan.html </URL>
<DATE> 2001/09/29/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Fırtınalı bir gece 
</HEADLINE>
<TEXT>

     Trabzonspor’un orta alanın ortasında alt yapıdan gelen Hasan ön libero, Gökdeniz oyun kurucu ve Sommers ofansın gizli silahı... Ne top kazanabildiler, ne pas yapabildiler ve ne de orta adam eksiltebildiler. Hal böyle olunca, Ankaragücü, kırlangıç sürüsü gibi Trabzonspor’un üstüne geldi. Öyle hareketli ve öyle üretkendiler ki, baş döndürdüler. Biri penaltıdan olmak üzere iki golü böyle buldular. 
     Trabzonspor Teknik Direktörü Sadi Tekelioğlu, 28. dakikada oyuna müdahale etti. Hasan’ı orta beşlinin en sağına çekti, hafta içinde affettiği Marcio Jarro’yu ön liberoya yerleştirdi. Jarro orta alanı toparladı ve Trabzonspor oyunda ve de bu bölgede dengeyi kurdu. Ancak, futbolcular üzerlerindeki baskıdan kurtulamadılar. 
     Trabzonspor’un defansındaki güvensizliği sürüyor. Top kazanma, kazanılan topları kullanma ve rakibe müdahalelerde hep geç kaldılar. Defans - orta alan ve orta alan - ofans ilişkisini bir türlü kuramadılar. Oyun anlayışı gereği defansında büyük boşluklar bırakan Ankaragücü’nün bu zaafından yeterince değil, hiç yararlanamadılar. 
     İlk yarıya ikisi penaltıdan dört gol sığdı. Kalitesi yüksek müthiş bir mücadele, gerçekten zevk verdi. İkinci yarıda ise ağırlaşan sahada oyunun kontrolü Trabzonspor’daydı ama maça hakim olamadı. Bunda Ankaragücü’nün ofansif formattan vazgeçip, defansa yönelik taktik tercihinin de payı büyüktü. Bu da Trabzonspor’un hücum gücünü artırdı. Onca tartışmaya rağmen taraftarın da sahip çıkmasıyla Trabzon şuursuz baskı kurdu. Ancak sonuç alamadı. Son üç haftada olduğu gibi basit defans hatalarıyla goller yiyerek, bir puanda kaldı. 
     Mustafa Çulcu’nun faul kararlarında ve çaldığı düdüklerde standart yoktu. Çulcu’nun müsabaka boyunca düdük çaldığı en doğru iki kararı penaltılardı. 
     SON SÖZ Trabzonspor, üst üste oynadığı dördüncü, Ankaragücü ise beşinci maçında üç puan alamadı. Fırtınalı bir gecede, Trabzonspor iç bünyesindeki fırtınalara da gebe. Trabzonspor, çok ama çok zor bir döneme giriyor. 
     



 SPOR 




























</TEXT>
</DOC>
