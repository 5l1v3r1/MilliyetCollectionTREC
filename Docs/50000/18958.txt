<DOC>
<DOCNO> 18958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/yazar/cemal.html </URL>
<DATE> 2001/05/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kabuk değiştirecek Türkiye, eli mahkum 
</HEADLINE>
<TEXT>

     Lafı uzatıp inceltmeye hiç gerek yok. Geçen pazar günü Demokratik Sol Parti DSP kurultayında yaşananlar tek kelimeyle demokrasi ayıbıdır. Ecevitler'in partisinde demokrasi kültürünün ne denli yüzeysel olduğunun bir kanıtıdır. 
     Sema Pişkinsüt, Aydın milletvekili. Ecevit'e karşı kurultayda DSP Genel Başkanlığı'na adaylığını koyuyor. 
     Ama konuşturulmuyor. 
     Yuhalanıyor. Hainlikle suçlanıyor. İtilip kakılıyor. Oğlu gözünün önünde dövülüyor. Yani demokrasi suçu işleniyor. 
     Şaşırtıcı mı 
     Bir bakıma öyle. 
     Bir bakıma değil. 
     Bülent Ecevit, bütün siyasal yaşamı boyunca demokrasi kültüründen, uzlaşı kültüründen, çoksesliliğin erdeminden söz etmiş bir siyaset adamıdır. Demokrasinin tanımını çoksesli uyum olarak yapmış olan bir liderdir. 
     O yüzden, Ecevit'in kendi partisinde farklı bir sese bu kadar tahammülsüzlük gösterilmiş olması, kendisine karşı çıkan bir genel başkan adayından konuşma hakkının esirgenmesi şaşırtıcı sayılabilir. 
     Gönül isterdi ki böyle bir lider, partisinin kurultayında kendisine karşı genel başkanlık yarışına çıkmış bir kadın aday bu kadar çirkin bir muameleyle karşılaştığında, kalkıp kendi eliyle onu kürsüye götürsün ve konuşmasını sağlasın. 
     Farklılığa saygının yolu böyle bir ince davranıştan geçebilirdi. Çok nostaljik duygu ve düşünceler belki de... 
     Buna karşılık, Sayın Ecevit'in özellikle 1980'lerde DSP içindeki çizgisi izlendiği zaman, Sema Pişkinsüt'ün uğradığı muamele fazla şaşırtıcı değildir. 
     Çünkü, DSP öteden beri bir partiden çok derneği andıran ve yalnızca Ecevitler'in iradesinin geçerli olduğu bir kuruluş olmuştur. 
     Bu illetin adı biliniyor 
     Lider sultası... 
     Ama bu illet yalnız DSP'yi değil, diğer bütün partilerimizi de kemiriyor. Türk siyasi hayatını uzun yıllardan beri yozlaştırıyor. Yoksulluğun ve yolsuzluğun derinleşmesine, hani neredeyse alınyazısı haline gelmesine yol açıyor. 
     Niye öyle 
     Lider sultasının zihinlerde ister istemez çağrıştırdığı bir başka kavram var 
     Parti içi demokrasi. 
     Bugün siyasal partilerimizin çatısı altında demokrasinin işlediğini iddia edenler inandırıcı olamıyorlar. 
     Ya da ciddiye alınmıyorlar. 
     Uzun zamandır bu böyle. 
     Partilerinde demokrasinin işlemediği bir ülkenin kendinde demokrasinin hükmü ne kadar olabilir ki .. 
     Siyasal partilerine doğru dürüst demokrasi götüremeyen insanların ülkesinde demokrasinin tüm kural ve kurumlarıyla işlemesi hayaldir. Milletvekillerinin emir kulu olmaktan kurtulması, parlamentonun yürütme üstünde denetim görevini yapabilmesi, yargının bağımsızlaşması uzak ihtimaldir. 
     Bir başka deyişle 
     Demokrasinin temelinde yatan kuvvetler ayrılığı, lider sultalarının damgasını vurduğu, parti içi demokrasinin uğramadığı düzenlerde doğru dürüst kurulamıyor. 
     İşte onun içindir ki 
     Bu ülkede yıllardan beri Siyasal Partiler Yasası'nın, Seçim Yasası'nın, lider sultalarını engelleyecek tarzda değiştirilmesi isteniyor. 
     Ama liderler oralı olmuyor. 
     Sayın Ecevit, Türkiye'nin yaşadığı krizle bu yasalardaki değişiklik arasında nasıl bir bağ kurulduğunu anlayamadığını söyleyebiliyor. 
     Geçelim. 
     Parti düzenleriyle birlikte Türkiye'nin düzeninin de hızla kabuk değiştirmenin eşiğine geldiğine dair işaretler gitgide çoğalıyor. 
     Sema Pişkinsüt'e karşı DSP Kongresi'nde işlenen demokrasi suçu da böyle bir işaret sayılabilir. 
     
     







Halksız siyaset 


Beritan ve DSP 


Yakınları da dolar aldıysa yandı 


Ecevit nezaketi bu mu 


Kabuk değiştirecek Türkiye, eli mahkum 


Gölge boksu 


Çekip giden 


Okuduk da ne oldu 


AB'yi unuttuk mu 


Çağlar'ı sıkıntıya sokan söz 


Melih Gökçek'in Amerika serüveni 


Ecevit nereye 


DSP'ye oy verdiğim için utanıyorum 


Adliye çalışanı dertli 


Nisan "umut ayı" oldu 


</TEXT>
</DOC>
