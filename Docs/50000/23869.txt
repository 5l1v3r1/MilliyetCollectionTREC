<DOC>
<DOCNO> 23869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun20.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AİDS için "ertesi sabah" hapı çıktı 
</HEADLINE>
<TEXT>

     Hamileliğe karşı önleyici olarak kullanılan ''ertesi sabah'' hapından sonra, AIDS'e karşı da benzeri bir hap üretildi. 
     New York'taki Beth Israel tıp merkezinde kullanılmasına başlanan hapın, AIDS virüsü aldığından şüphe eden kişiler tarafından 72 saat içinde kullanılmaya başlanması halinde AIDS'i önleyeceği bildirildi. Hapın ilk aşamada, sağlık alanında çalışan ve AIDS mikrobuyla temas halinde olan kişilerde kullanılacağı ifade edildi. 
     New York Post gazetesi, kısa adı PEP post-exposure prophylaxis olan ilacın, AIDS hastalarına verilen güçlü ancak zehirli maddelerden yapıldığını bildirdi. 
     İlacın halka da satılacağını duyuran Beth Israel hastahanesi yetkilileri, yine de ilacın ''güvenlikli seksin'' yerini tutmayacağına dikkat çektiler ve kişilerin, ilaca güvenip korunmasız cinsel ilişki kurmamaları tavsiyesinde bulundular. 
     Hastanenin AIDS ilaçları program müdürü Dr. Gabriel Torres, ''kişilerin bazen istemeyerek de olsa prezervatif yırtılması gibi durumlarla karşı karşıya kaldıklarını ya da sağlık görevlilerinin AIDS virüsüyle teması olabildiğini'' belirterek, ilacın, bu gibi durumlara çare olması amacıyla geliştirildiğini kaydetti. AIDS virüsü aldığından şüphe eden kişilerin 72 saat içinde Beth Israel hastanesine başvurarak özel bir testten geçmeleri gerekiyor. Testte kişinin zaten AIDS hastası olduğu saptanırsa ilaç etkili olmuyor. AIDS hastası olmadığı saptanan kişi ise önleyici olması amacıyla güçlü AIDS temizleyici ilaçlarla tedaviye alınıyor. AZT, 3TC ve Sustiva gibi güçlü AIDS ilaçlarının karışımıyla yapılan tedavinin 30 gün devam ettiği belirtildi. 
     







</TEXT>
</DOC>
