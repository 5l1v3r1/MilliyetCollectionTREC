<DOC>
<DOCNO> 25675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/guncel/gun08.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mal kaçırmak isteyen zina iftirası atar mı 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Adalet Bakanı Hikmet Sami Türk’ü istifa noktasına getiren Medeni Kanun tasarısında yer alan "Edinilmiş mallara katılım rejimi"ne MHP yeni bir formül buldu. Edinilmiş malların eşit paylaşımına "Aşkı öldürür, evlilik dışı ilişkileri ve boşanmaları artırır" gerekçesiyle karşı çıkan MHP’nin formülünde, bazı koşullarda eşit paylaşım yapılmaması önerildi. Uzlaşmanın sağlandığı bu öneride koşullardan biri zina. Bu durumda "zengin erkekler boşanma sırasında mal kaçırmak için böyle bir iddiayı ortaya atabilir" endişesi doğdu. İşte görüşler... 
     
     Av. Nazan Moralıoğlu Kadın Araştırmaları Uzmanı 
Endişeye gerek yok      Zina ve cana kast gibi durumlarda kusurlu eşe pay verilmemesi için h kime takdir yetkisi tanınması konusunda tasarının 252. maddesinde bir hüküm var. Aile hukukundan doğan yükümlülüklerini yerine getirmeyen, örneğin, sadakat borcuna aykırı davranan eşe pay verilmemesi konusunda h kime takdir yetkisi tanıyan hükme paylaşmalı mal ayrılığı sisteminde yer verilmiştir. Partilerarası uzlaşma için, var olan hüküm bir kez daha tekrarlamış oluyor. Siyasi bir olay. Bu maddenin iftiraya yol açacağı endişesini taşımamalı. Mal kaçırmak isteyen zaten mal ayrılığı rejimini seçer. 
     
     Hatice Güngör Avukat 
Hakkaniyete aykırı      Tasarıdaki tüm tartışmalar kadına mal verilmemesi için yapılıyor. Bu son değişiklik geçecek ve bu durumda edinilmiş mallar üzerinde paylaşım olacak. Edinilmiş malların, kadının ev içi emeği de değerlendirilerek, paylaşımını öngörüyor. Kadının ev içi emeğini MHP başta reddediyordu, sonra kabul etti. Zina konusu da yine kadına mal vermemek için gündeme getiriliyor. 30 yıl boyunca evde eşinin gömleğini ütülemiş ve eşi kariyer sahibi olmuş. Zina nedeniyle 30 yıllık emek bir çırpıda harcanıyor. Zina zaten boşanma nedeni. Ama bundan dolayı malların bölüşülmemesi hakkaniyete aykırı bir durum. İftira ve yalancı şahitlerle kadını maldan mahrum edebilir. 
     
     Sevgi Esen DYP Milletvekili 
Korkmamak gerekir      Evlilikteki mal rejiminde tarafların hukukları, haklarına dayanır. Kendi katkılarının boşanmada paylaşımı bir haktır. Kıdem tazminatında da çalışan yıllarca çalışır, bir hata yapar, hakkını kaybeder. Medeni yasada da zina ve cana kasıt durumunda malın bölüşülmemesi bir haksızlık doğurabilir. Ama mahkemeye verilen bir takdir söz konusu olduğu için hakim takdir edecektir. İftira endişesi taşımamak gerekir. 
     
     Gönül Saray Alphan DSP Milletvekili 
İçime sinmedi      Türkiye’de karısı tarafından aldatılan erkeğe çok sık rastlayamazsınız. Yani zinanın asıl mağduru kadındır. Kadının kusurundan kaynaklanan bir hadisede mal verilmemesi uygun. Ancak erkeğin de aynı durumda olması gerekir. Ama kadınlara eşleri tarafından iftira söz konusu olabilir. "Ben kadına mal yedirtmem" diyen zihniyet, malı kaçırmak için iftira da atabilir. Kadın yine mağdur olabilir. Bu nedenle çok içime sinmiyor. 
     



 GÜNCEL 














</TEXT>
</DOC>
