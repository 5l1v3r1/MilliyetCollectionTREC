<DOC>
<DOCNO> 21137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sondun04.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'nın Bask bölgesinde seçimleri milliyetçiler kazandı 
</HEADLINE>
<TEXT>

     İspanya'nın Bask bölgesinde bugün yapılan parlamento seçimlerini, ilk resmi sonuçlara göre milliyetçiler kazandı. 
     Bask Bölgesi İçişleri Bakanı Javier Balza, oyların yüzde 47'sinin sayımının yapıldığını ve buna göre ılımlı Bask Milliyetçi Partisi PNV ve ittifak yaptığı Bask milliyetçisi Eusko Alkartasuna'nın seçimlerde 31 ila 33 sandalye kazanacağını söyledi. 
     Bask bölgesinde son olarak 1998 yılında yapılan seçimlerde, PNV ve Eusko Alkartasuna, 75 sandalyeli parlamentoda 27 milletvekili çıkarmıştı. 
     Balza, Bask bölgesinin bağımsızlığına karşı olan Başbakan Jose Maria Aznar'ın Halk Partisi'nin PP , 18 ila 19 ve Sosyalist Parti'nin de 13 ila 15 sandalye alacağını söyledi. 
     Son parlamento seçimlerinde ise bu 2 partinin 30 milletvekili bulunuyordu. Balza, bölgenin bağımsızlığı için silahlı mücadele veren ETA'nın siyasal kanadı Euskal Herritarrok'un, daha önce parlamentoda 14 olan sandalye sayısının yarısını yitirerek 7 milletvekili kazandığını, Bileşik Sol'un ise 2 olan milletvekilini 3'e çıkardığını açıkladı. 
     İspanya Televizyonu, seçime katılım oranını yüzde 78 olarak duyurdu. 
     İlk resmi sonuçlara göre, hiçbir parti hükümeti kurmak için gerekli 38 sandalyeye ulaşamazken, ilk olarak hükümeti kurma şansı verilecek PNV'nin diğer partilerin desteğine ihtiyacı olacak. 
     
     







</TEXT>
</DOC>
