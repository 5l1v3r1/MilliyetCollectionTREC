<DOC>
<DOCNO> 8862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sondun06.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Zapatalar özerklik için yürüyor 
</HEADLINE>
<TEXT>

     Meksika'nın Chiapas eyaletindeki Zapatacı gerilla lideri Marcos'un, yerli halka göreli özerklik verilmesi için başkent Mexico'ya yapacağı yürüyüş için 10 bin köylü eyaletin başkenti San Cristobal'de toplandı. 
     Lacandone cangılındaki üsleri La Realidad'dan dün San Cristobal'a ulaşan gerilla lideri ''Astkomutan Subcomandante'' Marcos ve Ulusal Zapatacı Kurtuluş Ordusu'nun EZLN diğer 23 komutanı ile siyasi yöneticisi, 3 bin kilometrelik yürüyüşlerine başlamadan önce, meydanda hazırlanan bir platforma çıkarak, kalabalığı selamladılar. 
     Zapatacıların 11 Mart'ta başkente ulaşması bekleniyor.''Subcomandante'' yani ''Astkomutan'' unvanını taşıyan Marcos'un yakın adamlarından Komutan Tacho, yürüyüşe, Zapatacı hareketin kurucusu ''Komutan German'' lakaplı Fernando Yanez'in de katılacağını belirterek, German'ın, başkent Mexico'da 1996 yılında kesilen görüşmeleri yeniden başlatacağını bildirdi. 
     Subcomandante Marcos, Meksika Devlet Başkanı Vicente Fox'u, ülkenin 80 yıllık iktidarını sürdürmüş olan eski yönetim Kurumsal Devrimci Parti döneminde olduğu gibi, Kızılderili haklarını yerine getirmemekle eleştirdi ve ''Fox, çok konuşuyor az iş yapıyor. Barış görüşmelerini yeniden başlatamadık. Bu yürüyüşün sonuç almasını bekliyoruz'' mesajını verdi. Marcos, ''Mexico'ya yürüyüşümüz demokrasi ve özgürlük yürüyüşüdür.Devlet Başkanı Fox'un kendisi de yürüyüş için barış yürüyüşü diyor ama Zapatacılar cezaevlerinde tutulmaya devam ediyor'' dedi. Zapatacıları destekleyen binlerce köylü de Marcos ve yardımcı komutanları gibi Zapata örgütünün alameti farikası siyah kar maskelerini giydiler. 




</TEXT>
</DOC>
