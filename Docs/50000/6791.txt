<DOC>
<DOCNO> 6791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/sanat/asan.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Film maratonu 
</HEADLINE>
<TEXT>

Berlin Film Festivali, tüm hızıyla sürüyor. "Traffic" ve "Cahil Periler"i, sinemaseverler ilgiyle izledi... 
     GÜltekİn Emre 

     Berlin’de film maratonu devam ediyor. Berlinale’nin en ilgi çeken filmleri arasında yer alan "Traffic", Catherine Zeta Jones ve Michael Douglas’ın birlikte rol aldıkları bir film. İlgi çeken bir diğer film ise Ferzan Özpetek’in "Cahil Periler"i. 
     Festivalde Türk filmi yoktu ama 20 yıldır İtalya’da yaşayan ve İtalya adına Berlinale’de yer alan Ferzan Özpetek’in filmi "Le fate ignoranti" Cahil Periler Berlin’de ilk gün gösterildi. Eşinin trafik kazasında ölümünün ardından yıkılan bir doktor kadının dramını ustaca beyazperdeye aktarıyor Ferzan Özpetek. Eşinden kalan eşyalar arasında bulduğu bir tablonun ardındaki ithafda adı geçen sevgilinin peşine takılan yaşlı kadın, eşinin gizli bir eşcinsel olduğunu öğrenir. Kadın, eşinin sevdiği erkeğin peşine takılır ve onu daha da yakından tanımaya çalışır. Hepsi de aynı evde oturan eşcinsel bir grupla tanışan kadın, sonunda o çevrenin içinde yer almaya başlar ve kocasının çifte yaşamının nedenini anlamaya çalışır. Kocasının 7 yıl sevgilisi olan erkeğin de kendisine ilgi duymaya başlaması üzerine eşcinsel çevreden uzaklaşarak kendine başka bir yaşam çizmek için Hollanda’ya gidişiyle biter film. Margherita Buy, Stefano Accorsi, Sera Yılmaz gibi oyuncularla kotarılan filmde çifte kimlik sorunu ustaca ele alınmış. 
     
     Sicilya’nın en güzel kızı 
     Merakla beklenen filmlerinden biri de İtalyan yapımı "Malena"ydı. Mussolini’nin 1941 yılında Fransa ve İngiltere’de savaş açtığı yıl, filmin 13 yaşındaki kahramanı ilk bisikletine sahip olur ve aynı gün ömrü boyunca unutamayacağı Malena’yı ilk kez görür. Sicilya’nın en güzel kızı Malena, yapayalnızdır, kasabada hiçbir arkadaşı yoktur. Kocasının cephede öldüğü sanılıyordur. Malena, Alman askerleriyle yatarak hayat kadını olur. Savaş bitip de Alman askerleri İtalya’dan çekilince kasabalı Malena’yı Alman askerleriyle yattığı için linç etmek ister. Kocasının cephede öldüğünü sanan bu güzel kadına yine kocası sahip çıkar. Ergenlik çağındaki bir oğlan çocuğunun gözüyle kasaba halkı, savaş ve Malena ustaca, son derece çarpıcı bir biçimde ele alınıyor. Yönetmen Giuseppe Tornatore’nin başarısını, başoyuncular Monica Belluci ve Giuseppe Sulfarno’nun unutulmaz oyunlarını Berlinli sinemaseverler uzun uzun alkışladılar. 
     
Perdede uyuşturucu mafyası      Berlİnale’nin merak edilen filmlerden biriydi usta yönetmen Steven Soderbergh’in "Traffic"i. Kamerayı kendi kullanan yönetmenin filmindeki değişik renkler, çalışmaya ayrı bir özellik, özgünlük katmış. Michael Douglas, Don Chcadle, Benicin del Toro, Catherine Zeta - Jones gibi oyuncuların rol aldığı "Trafficöde yönetmen Amerika’daki uyuşturucu trafiğini beyazperdeye büyük bir başarıyla aktarıyor. 143 dakikalık filmde uyuşturucu sorununa çözüm bulması için görevlendirilen bir bürokratın uyuşturucu bağımlısı olan kızıyla sorunlarını ve uyuşturucu mafyasının çalışmalarını yalın bir biçimde ele alıyor yönetmen. Meksikalı polis ve askerlerin de uyuşturucu trafiğinde rol alışları, uyuşturucu mafyasının ülkenin içinde çok geniş ağ oluşturmasını, acımasız bir biçide birbirleriyle hesaplaşmalarını, gençlerin nasıl da hızla bağımlı hale geldiğini, bu konuda alınan tüm önlemlerin nasıl da yetersiz kaldığını, bu sorunun hiç de azımsanmaması gerektiğini gözler önüne seriyor Steven Soderbergh. 
     


 SANAT 









</TEXT>
</DOC>
