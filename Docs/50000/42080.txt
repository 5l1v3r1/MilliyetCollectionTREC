<DOC>
<DOCNO> 42080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/spor/spo06.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın kızlar 
</HEADLINE>
<TEXT>

Akdeniz Oyunları’nda fırtına gibi esen Nora Güner 200 metrede, Ebru Kavaklıoğlu ise 5 bin metrede altın madalyaya ulaştı. Güner, 22.86’lık derecesiyle Türkiye rekoru kırdı 
     YAŞAR SAYGI 

     AKDENİZ Oyunları’nda Nora Güner, 100 metreden sonra 200 metre bayanlar finalinde de 22.86’lık derecesiyle zirveye çıkıp, ülkemize bir altın madalya daha kazandırdı. Güner, aynı zamanda Türkiye rekoruna da imza attı. 5 bin metrede start alan Ebru Kavaklıoğlu ise 15.26.33’lük derecesiyle zirveye çıktı. Finalde koşması beklenen diğer atletimiz Elvan Can, yarışa katılmadı. 200 metredeki diğer atletimiz Aksel Gürcan, 24.15’lik derecesiyle yedinci sırada yer aldı. Bayanlar heptatlonda yarışan atletimiz Anhela Kinet, ilk dört müsabaka sonunda 3406 puanla ilk sıraya yerleşti. 
     200 metre erkeklerde Reşat Oğuz, 21.34 ile sekizinci olurken, bayanlar çekiç atmada Zübeyde Yıldız, 49.37 metre ile final serisini 11. sırada tamamladı. Erkekler 1500 metre tekerlekli sandalyede Metin Ayhan ile Sami Ekin finale kaldı. Yüksek atlamada Metin Durmuşoğlu 2.15 ile altıncı oldu. Judoda 73 kilo erkeklerde Deniz Şilli, Fransız rakibine yenilerek gümüş madalya kazandı. Erkek voleybol takımımız, Fransa’yı 3 - 0’la geçerek, bronz madalyaya ulaştı. Erkekler hentbolde Yunanistan’a 30 - 23 mağlup olan Milliler, 11.’liği elde etti. 
     



 SPOR 

























</TEXT>
</DOC>
