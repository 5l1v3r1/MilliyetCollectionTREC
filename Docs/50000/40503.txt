<DOC>
<DOCNO> 40503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur26.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet "Tutuklanan Yunanlı silah kaçakçılığından aranıyordu" 
</HEADLINE>
<TEXT>

     İstanbul Emniyet Müdürlüğü, bugün tutuklanan Yunanistan uyruklu kişinin, ''Savaş silahları kaçakçılığı amacıyla suç teşekkülü oluşturmak'' suçundan İtalya'ya iade amacıyla uluslararası seviyede arandığını bildirdi. 
     Basın Protokol ve Halkla İlişkiler Şubesi'nden yapılan yazılı açıklamada, İtalyan adli makamlarının 6 Nisan 2001 tarihli gıyabi tevkif müzekkeresine istinaden iadesi amacıyla uluslararası düzeyde aradığı Yunan uyruklu şahsın, İtalyan İnterpolü'nün talebi üzerine Türk İnterpolü'nce yakalandığı belirtildi. 
     Açıklamada, yürütülen çalışmalar sonucu Atatürk Havalimanı'ndan yurtdışına çıkış yaparken 2 Eylül Pazar günü pasaport kontrolü sırasında yakalanan şahsın, ''Savaş silahları kaçakçılığı amacıyla suç teşekkülü oluşturmak'' suçundan İtalya'ya iadesi amacıyla uluslararası seviyede arandığı ifade edildi. 
     İtalyan İnterpolü'nün, söz konusu Yunanlı'nın, diğer suç ortaklarıyla birlikte sahte dokümanlar kullanarak ''Askeri özel teknoloji, savaş silahları ve mühimmat kaçakçılığını organize ettiği''nin bildirildiği kaydedilen açıklamada, şöyle denildi 
     '11 Mart 1994 tarihinde Adriyatik Denizi'nde, Venedik'e giden bir gemide 30 bin Kalaşnikov marka otomatik tüfek, 400 füze, 5 bin 61 roket, 10 bin 8 anti-tank roket ve diğer savaş ekipmanı ile mühimmat ele geçirildiğinin, yapılan tahkikatlar neticesinde ve daha önce yakalanan kişilerden alınan ifadeler doğrultusunda adı geçen Yunan uyruklu şahsın yöneticisi olduğu Avusturya Viyana ve Panama'da şubeleri bulunan bir şirketin bu kaçakçılığa karıştığı İtalya İnterpolü'nce bildirilmiştir.'' Açıklamada, Adalet Bakanlığı'nın ilgili birimleri ile yapılan yazışmalar neticesinde yakalanan Yunanistan uyruklu kişinin, bugün çıkarıldığı İstanbul Cumhuriyet Başsavcılığı'nca tutuklanarak Bayrampaşa Cezaevi'ne gönderildiği bildirildi. 






</TEXT>
</DOC>
