<DOC>
<DOCNO> 37839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/ekonomi/eko09.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
10,000 direnci hacimle geçilmeli 
</HEADLINE>
<TEXT>

Endeksin uzun ve kısa vadeli göstergeleri alım sinyalleri üretmeye devam ediyor 
     Zeynep Candan AKTAŞ 

     Hafta içinde 8,659 puana dek gerileyen İMKB 100 Endeksi son iki günde yoğunlaşan alımlarla haftanın kapanışını 9,736 puandan gerçekleştirdi. Özellikle haftanın son günü artan işlem hacmi endeksin bir miktar güçlenmesini sağladı. 
     Endekste kısa vadeli göstergelerin aşırı satım bölgelerinden gelen alım sinyalleri devam ediyor. Kısa vadelilerden sadece Stochastic aşırı alım bölgelerine ulaştı. Uzun vadeli göstergelerin de kısa vadelileri destekler görünümde olmaları ve aşırı satımlardan alıma dönmeleri endeksin güçlenmeye başladığı şeklinde yorumlanabilir. Olaya sadece teknik analiz gözüyle bakıldığında ve diğer faktörlerin etkisinin nötr olduğu varsayıldığında piyasanın bu seviyelerden toparlanmasının çok güç olmadığı, hatta bir alım dalgası için şartların yeterli olduğundan sözedilebilir. Ancak ne yazık ki, hisse senetleri piyasaları binlerce belki de milyonlarca etki ve tepkinin bir kazanda yoğrulduğu ve etkilerin hemen tepkiye dönüşebildiği piyasalardır. Olaya sadece tek bir gözlükle bakmak mümkün değildir. Nitekim haftanın son günü piyasanın toparlanmasında doların fiyatının bir miktar gerilemesinin etkisi yadsınamaz. 
     Bugün dövizdeki fiyat hareketlerinin etkisi ön planda iken, bir başka gün faizdeki gelişmeler, diğer gün bir siyasinin açıklaması, hükümetin değişmesi, seçimler, yabancıların ilgisi, bir teröristin yakalanması ya da teknik veriler ön plana çıkabilir. Gündemin ağırlığının hangi tarafta olacağı ve bunun yatırımcılar tarafından nasıl algılanarak fiyatlara nasıl yansıyacağı çeşitli yöntemlerle tahmin edilmeye çalışılır. Ancak 2000 Kasım’ından beri devam eden ve giderek ağırlaşan krizler, dövize artan hızla devam eden talep, gündemin ilk sırasına hep dövizin oturmasına neden oluyor. Daha önce de ifade etmeye çalıştığımız gibi taşlar yerine oturmadan ve alternatif piyasalardaki dalgalanmalar giderilmeden piyasada teknik analiz verilerinin ön sıralarda yer alması mümkün değil. Bu nedenle çeşitli verilerin harmanlanmasıyla piyasaların eğiliminin hangi yöne doğru olduğunu kestirmeye çalışmak ve pozisyonları eğilimlere uygun yönde değiştirebilmek başarısını göstermek gerekiyor. Önümüzdeki hafta için endeksin destekleri 9,200 ve 8,700'de iken, dirençler 10,000 ve 10,200 seviyesinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
