<DOC>
<DOCNO> 8743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/son/sonspo12.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribünlerden notlar... 
</HEADLINE>
<TEXT>

     Fenerbahçe ile Beşiktaş arasında yapılan derbi maçta Kadıköy, adeta tarihi günlerinden birini yaşadı. 
     Maçtan saatler öncesinde Fenerbahçe Şükrü Saraçoğlu Stadı'na gelen ve takımlarını destekleyen taraftarlar, tribünleri tıklım tıklım doldurdu. Yaklaşık 3 bini Beşiktaşlı toplam 30 bin sporsever, tribünlerdeki yerlerini alarak takımları lehine tezahüratta bulundu. 
     Fenerbahçe Şükrü Saraçoğlu Stadı'nda, karşılaşma öncesi protokol ve basın tribünü girişlerinde izdiham yaşandı. Maça büyük ilgi ve girişlerin de dar olması nedeniyle kapılarda büyük bir birikim oluşurken, güvenlik güçleriyle bu tribünlere girmek isteyenler arasında zaman zaman tartışmalar yaşandı. 
     Ahmet tek forvet 
     Beşiktaş Teknik Direktörü Nevio Scala, Fenerbahçe karşısında sürpriz bir kararla forvet oyuncularından Fazlı ve Tunç'u yedek soyundurup, yalnızca Ahmet Dursun'a ilk 11'de şans tanıdı. Hafta içinde yapılan idmanlarda sürekli Ahmet'in yanında Fazlı'ya görev veren İtalyan teknik adam, sahaya tek forvet olarak Ahmet'i sürdü. 
     Bu arada siyah-beyazlı takımda, kaptan Mehmet, Ayhan, Khlestov ve son zamanlarda sürekli ilk 11'de forma giyen İlhan da yedekler arasında bulunurken, Münch ve Tayfur uzun bir aradan sonra ilk kez ilk 11'de sahaya çıktı. 
     Baliç yedek kulübesinde 
     Fenerbahçe'de, geçen hafta içinda yapılan antrenmanda sakatlanan ve Beşiktaş maçında forma giyip giyemeyeceği belli olmayan Baliç, sakatlığı düzelince teknik direktör Mustafa Denizli tarafından 18 kişilik maç kadrosuna alındı. Sarı-lacivertliler, Beşiktaş karşısına yine geçen haftaki kadrolarıyla çıktı. 
     Andersson tribünde 
     Fenerbahçe'de uzun süredir sakat olan ve 2 gün önce İstanbul'a gelen Kennet Andersson, karşılaşmayı tribünden izledi. İsveçli futbolcu, maç öncesi soyunma odasına giderek, takım arkadaşlarına moral verip başarılar diledi. 
     Bilgili'ye tepki 
     Stat girişinde Beşiktaş Kulübü Başkanı Serdar Bilgili'ye, bazı Fenerbahçeli taraftarlar sözlü tepki gösterdi. Stada siyah-beyaz kaşkol takarak gelen başkan Bilgili, sözlü sataşmalara yanıt vermezken, Fenerbahçe Kulübü Başkanı Aziz Yıldırım, olay yerine gelerek başkan Bilgili'yi içeri aldı ve laf atan taraftarları da susturdu. - 2 takım da sahaya, engelli sporculara yönelik yazıların bulunduğu pankartlarla çıktı. 
     2 takım oyuncuları, maç başlamadan önce kendi aralarında biraraya gelerek, galibiyet yemini etti. 
     Beşiktaşlı futbolcular sahaya çıkarken, polis kalkanlarına karşın Fenerbahçe tribünlerinden pet şişeler yağdı. 
     
     



</TEXT>
</DOC>
