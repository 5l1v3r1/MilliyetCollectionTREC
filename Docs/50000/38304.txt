<DOC>
<DOCNO> 38304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur22.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti Grup Başkan Vekili "Başvuruyu yadırgamıyoruz" 
</HEADLINE>
<TEXT>

     Adalet ve Kalkınma Partisi'nin Ak Parti Grup Başkan Vekili Hüseyin Çelik, Yargıtay Cumhuriyet Başsavcısı Sabih Kanadoğlu'nun, Ak Parti Genel Başkanı Recep Tayyip Erdoğan'ın kurucu üyelikten çıkarılması doğrultusunda ihtar verilmesi için Anayasa Mahkemesi'ne başvurmuş olmasını yadırgamadıklarını bildirdi. 
     Çelik, yaptığı açıklamada, Erdoğan'ın yanısıra 6 kurucu üyenin de kurucu üyelikten çıkarılmasının istendiğini hatırlatarak, ''Bu 6 üyenin sadece türbanlı oldukları için kurucu üyelikten çıkarılmaları istenmiştir, işte bunu yadırgıyorum. Erdoğan'ın durumuna ilişkin içtihat farklılığı olmasını normal karşılıyorum ama bu 6 üyenin kurucu üyelikten çıkarılmalarının istenmesini yadırgıyorum'' dedi. 
     Hüseyin Çelik, Türkiye'nin bir hukuk devleti olduğunu belirterek, şunları kaydetti 
     ''Türkiye'de kurallar işleyecekse bunlar normaldir. Yargıtay Cumhuriyet Başsavcısı başvurusunu yapar, Anayasa Mahkemesi de bu başvuruyu değerlendirir. Hukuğun vereceği karara saygımız sonsuzdur. Yani böyle bir başvuru yapılmış olmasını şaşırtıcı ya da fevkalade bir olay olarak değerlendirmiyorum. Anayasa Mahkemesi bu başvuruyu değerlendirecektir, sonucunu da hep birlikte göreceğiz.'' 
     Kendilerinin, Tayyip Erdoğan'ın genel başkan ya da kurucu üye olması konusunda bir problem olmadığı görüşünü taşıdıklarını da ifade eden Çelik, şöyle konuştu 
     ''Erdoğan'ın kurucu üye ve genel başkan olması konusunda, bir engel olmadığını biliyoruz. Daha önce, bu konuyu hukukçularla değerlendirmiştik. Sayın genel başkanın kendi avukatları da var. Birçok hukukçuyla da görüşme yapılmış, buna göre işlem yapılmıştır. Netice itibariyle hukuki bir süreç başlatılmıştır, sonuçlarını hep birlikte izleyip göreceğiz.'' 
     Yargıtay Cumhuriyet Başsavcısı Sabih Kanadoğlu, genel başkanlık görev ve yetkilerinin kullanılmasının tedbiren önlenmesine ve Recep Tayyip Erdoğan da dahil, AK Parti'nin 6 kurucu üyesinin üyelikten çıkarılması doğrultusunda bu partiye ihtar verilmesi için Anayasa Mahkemesi'ne başvurmuştu. 
     
     






</TEXT>
</DOC>
