<DOC>
<DOCNO> 49116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/soneko05.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Devlet de kendini küçültmeli" 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, ekonomide yaşanan derin durgunluğa karşın enflasyonun yüzde 75 gibi yüksek bir orana ulaştığını belirterek, ''hem derin bir durgunluk, hem de yüksek enflasyon yaşanan bir ülkede, ekonomik politikaların başarısından söz edilemez'' dedi. 
     Hisarcıklıoğlu, Sanayi ve Ticaret Bakanı Ahmet Tanrıkulu ile birlikte Nevşehir Ticaret Borsası'nın yeni hizmet binasının açılışını yaptı. Daha sonra Borsa toplantı salonunda TOBB Konseyi 4. 
     toplantısına katılan Hisarcıklıoğlu, şubat ayında Türk ekonomisinde ortaya çıkan mali bunalımın giderek ekonomik krize dönüştüğünü, üretim ve yatırımlarda büyük gerilemeler yaşandığını kaydetti. Bu gerileme sonunda her biri büyük uğraş ile kurulan fabrika ve işyerlerinin kapanmakta olduğunu, yüzbinlerce insanımızın işini kaybettiğini ifade eden Hisarcıklıoğlu, şunları söyledi ''Nisan ayında uygulamaya konan güçlü ekonomiye geçiş programında, bugüne kadar istenen sonuçların alınamadığı gerçeğiyle karşı karşıyayız. Ekonomide yaşanan derin durgunluğa karşın, enflasyon yüzde 75 gibi yüksek bir orana ulaşmıştır. Hem derin bir durgunluk, hem de enflasyon yaşanan bir ülkede ekonomik politikaların başarısından söz edilemez.'' -''YOLSUZLUK VE VURGUNLAR, TÜRK EKONOMİSİNİ YARALIYOR''- Hisarcıklıoğlu, reel kesimin görüşlerinin alınmamasının ülkemizde ekonomik krizlerin yaşanmasına neden olduğunu belirterek, ''devlet yönetiminin şeffaf olmamasının ve bürokrasinin hantallığının sebebi olduğu yolsuzluk ve vurgunlar, Türk ekonomisini derinden yaralamaktadır. Bütün bu gelişmeler Türk ekonomisinde uygulanan iktisat politikalarının yeniden gözden geçirilmesinin ve devletin yeniden yapılandırılmasının gerekli olduğunu açık bir biçimde ortaya koymaktadır'' diye konuştu. TOBB Başkanı Hisarcıklıoğlu, 22 Ekim'de sektörlerin sorunları ve çözü önerilerini ilgili bakanlara sunduklarını anımsatarak, önerilerinin en iyi şekilde ele alınmasını istediklerini bildirdi. Firmaların üretim ve yatırım kararlarını rasyonel biçimde alabilmesi için faiz ve döviz kurlarının makul hata payları ile öngörülebilir olması gerektiğini vurgulayan Hisarcıklıoğlu, şöyle devam etti ''Kamu maliyesinin ve para politikasının nasıl uygulanacağını açık bir şekilde ortaya konması önemlidir. Ancak para politikasının 2002 yılında hangi esaslara göre yürütüleceğine ilişkin yeterli bilgi ve açıklık yoktur. Diğer taraftan 2002 yılı bütçesinin temel büyüklükleri ortaya konmuş olmakla birlikte, bütçe büyüklüklerinin oluşmasında dayanılan varsayım ve öngörüler açık değildir. Bütçedeki faiz dışı fazlanın iç talebi daraltarak krizin derinleşmesine yol açacağı endişesini taşımaktayız. Reel sektörün yeterince küçüldüğü bir ortamda devletin de kendisini küçültmesi gereklidir. Bu küçülme yatırımların azaltılması yoluyla değil, cari harcamaların ve israfın önlenmesi yoluyla olmalıdır.'' Hisarcıklıoğlu, ekonomimizde yaşanan talep yetersizliğini ortadan kaldırmak ve kayıtdışına kaçışı önlemek için katma değer vergisi oranlarının yeniden ele alınması gerektiğini de bildirerek, ''daha gerçekçi bir biçimde tariflerin ve vergi oranlarının belirlenmesi gerekmektedir'' diye konuştu. 
     






</TEXT>
</DOC>
