<DOC>
<DOCNO> 10999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sondun18.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, 4 Filistin kentine uyguladığı ablukayı kaldırıyor 
</HEADLINE>
<TEXT>

     İsrail, 4 Filistin kentine uyguladığı ablukayı kaldırıyor. 
     Savunma Bakanlığı'ndan bir yetkili, yaptığı açıklamada, Savunma Bakanı Binyamin Ben-Eliezer'in, Batı Şeria'daki Tulkarim, Kalkilya, Beytüllahim ve El Halil kentlerine uygulanan ablukanın kaldırılması talimatını verdiğini söyledi. 
     Yetkili, Ramallah kentindeki ablukanın kaldırılmayacağını kaydetti. İsrail Başbakanı Ariel Şaron, Filistinlilere yönelik kısıtlamaların hafifletileceği sözünü vermişti. İsrail, bölgedeki çatışmaların başlamasından sonra Batı Şeria ve Gazze Şeridi'ndeki kentleri güvenlik nedenlerinden dolayı ablukaya aldığını açıklamıştı. Filistinliler, İsrail'i, kentlerini gözaltı kamplarına döndürmekle suçluyorlar. 
     Ramallah'ta ablukayı protesto gösterileri sırasında bugün, İsrail askerlerinin açtığı ateş sonucu yaralanan Filistinli'nin öldüğü belirtildi. 
     Filistinli hastane kaynakları, 26 yaşındaki Abdülkadir Muhammed İbrahim adlı Filistinli'nin, İsrail askerlerinin attığı gerçek merminin göğsüne isabet etmesi sonucu yaralanmasının ardından kaldırıldığı hastanede öldüğünü kaydettiler. Ramallah'ta İsrail'in ablukayı artırmasını protesto amacıyla yapılan gösterilerin ardından, Filistinli göstericilerle İsrail askerleri arasında çıkan çatışmalarda 15 Filistinlinin plastik mermilerle yaralandığı belirtiliyor. Öte yandan, Gazze Şeridi'nin Mısır sınırına yakın bölgesinde bugün çıkan çatışmalarda 2 Filistinli'nin yaralandığı bildirildi. Hastane kaynakları, bir kadın ile bir erkeğin, İsrail askerlerinin ateş açması sonucu, Refah'taki evlerinin yakınlarında yaralandığını belirttiler. İsrail ordusu da askerlere el bombası atılması ve ateş açılması üzerine Refah yönünde ateş açtıklarını doğruladı. 




</TEXT>
</DOC>
