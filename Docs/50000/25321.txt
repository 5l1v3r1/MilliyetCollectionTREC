<DOC>
<DOCNO> 25321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/yasam/yas09.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolandırıcı kapıyı bir kere çalar 
</HEADLINE>
<TEXT>

Kriz sonrası artan işsizliği fırsat bilen dolandırıcılar, 'hayali iş vaadiyle' fahiş fiyata tencere tava satıyor... 
     SERHAT OĞUZ İstanbul 

     Kapıdan pazarlama adı altında tüketicileri dolandırarak büyük borç altına sokan satıcılar, ekonomik krizden sonra yeni bir yöntem geliştirdiler. 
     Kriz sonrası artan işsizliği kullanarak gittikleri evlerde 'hayali iş vaat eden' satıcılar, kapıyı açan ev sahiplerine akıl almaz numaralarla ve fahiş fiyatlarla mal satıyor. 
     Tüketiciyi Koruma Derneği Başkanı Mehmet Sevim, dolandırıcıların özellikle varoşlardaki kadın ve yaşlıları tuzağa düşürdüğünü belirterek şunları söyledi "Dolandırıcılar, ekonomik krize çabuk ayak uydurdular. Artık her evde bir işsiz var. Bu nedenle insanları kolayca aldatıyorlar." 
     
     Varoştan hiç şikayet gelmiyor 
     Çok sayıda 'kapıdan dolandırma' şikayeti aldıklarını belirten Sevim, kendilerine başvuran tüketicilerin zararlarının tamamına yakınını geri almayı başardıklarını söyledi. 
     Sevim, varoşlarda ekmek, süt gibi günlük ihtiyaçlarla ilgili yaşanan sorunlardan çok az şikayet gelmesinden de yakınarak, şunları söyledi 
     "Asgari ücretle geçinen bir insan için temel maddelerin bozuk olması önemli bir gider yaratıyor. Ulus, Fenerbahçe gibi semtlerde ise insanların kazancının küçük bir bölümünü oluşturur. Buna rağmen, varoşlardan hiçbir şikayet gelmezken, yüksek gelirlilerin bulunduğu semtlerden çok fazla şikayet geliyor." 
     
     Önce hediye ardından kazık 
     Sevinç Seyis, zilini çalan satıcılarca dolandırılanlardan sadece biri. Seyis, başından geçenleri bakın nasıl anlatıyor "Satıcılar yeni bir market açıldığını bu nedenle bir hediyesi olduğunu söyledi. İşsiz olduğumu söyleyince marketlerinde iş ayarlayacağını söyleyerek, hediyeden sonra bir çekiliş yaptırdı. Müzik seti çıktı ama ben televizyon istedim. O zaman televizyonu alacakların 180 milyon liraya taksitle çatal - bıçak takımı almaları gerektiğini söyledi. Senedi imzalayınca, televizyon için de ayrıca 180 milyon lira ödemem gerektiğini belirttiler. Hem televizyon alamadım hem de piyasada 80 milyon liraya satılan takım için 180 milyon lira borçlandım." 
     



 YAŞAM 
























</TEXT>
</DOC>
