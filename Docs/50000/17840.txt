<DOC>
<DOCNO> 17840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/soneko15.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono ihalesi yapıldı, Hazine yaklaşık 1 katrilyon lira borçlandı 
</HEADLINE>
<TEXT>

     Hazine Müsteşarlığı, bugün iki bono ihalesi birden düzenleyerek, Nisan ayı ihale programını tamamladı. 
     Hazine, Nisan ayının en büyük iç borç geri ödemesi arifesinde bugün biri 3 ay 91 gün , diğeri de 6 ay 168 gün olmak üzere iki bono ihalesi düzenledi. 
     Hazine'nin, 3 aylık 91 gün vadeli bono ihalesine toplam 487.7 trilyon liralık teklif gelirken, ihalede nominal 253 trilyon liralık satış gerçekleşti. İhaledeki net satış miktarı da 210 trilyon lira olarak gerçekleşti. 
     Bu arada, bonolar, ''tek fiyat ihale sistemi'' ile ihraç edildi. 3 aylık bono ihalesinde bu sistemde gerçekleşen bileşik faiz yüzde 110.83, basit faiz ise yüzde 82 oldu. 
     Hazine'nin bugünkü ikinci ihalesi olan 6 aylık 168 gün vadeli bono ihalesine ise toplam 1 katrilyon 637.9 trilyon liralık teklif geldi. 
     İhalede nominal 1 katrilyon 4.3 trilyon liralık satış gerçekleşti. İhaledeki net satış miktarı 716.5 trilyon lira oldu. Bonolar, ''tek fiyat ihale sistemi'' ile ihraç edilirken, bu sistemde gerçekleşen bileşik faiz yüzde 107.80, basit faiz ise yüzde 87 oldu. 
     Ayrıca, kamuya, 6 aylık bonodan 90 trilyon liralık satış gerçekleştirildi. 
     İhraç tarihleri 25 Nisan Çarşamba olarak belirlenen bono ihalelerinden 3 ay vadeli bononun geri ödemesi 25 Temmuz, 6 ay vadeli bononun geri ödemesi de 10 Ekim tarihinde yapılacak. 3 ay vadeli bono ihalesinde oluşan faiz, 25 Temmuz tarihinde ödenecek olan 2 ve 3 yıl vadeli devlet tahvili kupon ödemelerine baz teşkil edecek. 6 ay 168 gün vadeli senet ise 11 Nisan tarihinde satışı gerçekleştirilen 10 Ekim vadeli senedin yeniden ihracı konumunda oldu. 
     Hazine'nin en son 17 Nisan tarihinde düzenlediği 8 ay 231 gün vadeli bono ihalesinde, brüt yıllık faiz yüzde 102.24, brüt bileşik faiz yüzde 119.89 olarak gerçekleşmişti. Bu ihalede, 1 katrilyon 112.9 trilyon lira tutarında teklif kabul edilmişti. Bu arada, Hazine'nin yarın 388 trilyon lirası anapara, 634.6 trilyon lirası da faizden oluşan toplam 1 katrilyon 22.6 trilyon lira iç borç geri ödemesi bulunuyor. 
     
     
     




</TEXT>
</DOC>
