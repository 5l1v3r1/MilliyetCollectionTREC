<DOC>
<DOCNO> 11327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sondun16.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Hindu heykellerini yıkmayacağız" 
</HEADLINE>
<TEXT>

     Afganistan'daki Taliban yönetiminin Dışişleri Bakanı Vakil Ahmed Muttavakil, azınlıktaki Hindu nüfusunun heykellerini yıkmayacaklarını belirtti. 
     Muttavakil, düzenlediği basın toplantısında, ''Afganistan'da tapınakları ile birlikte sınırlı sayıda Hindu ve Sih bulunuyor. Din geleneklerinin bir parçası olarak bunlara ibadet ettiklerinden heykelleri yıkılmayacak. Hindular ve Sihler dini ibadetlerini endişelenmeden yerine getirebilir'' dedi. 
     Taliban yönetiminin ülkedeki diğer heykellerin yerle bir edilmesi yönündeki kararlılığını yineleyen Muttavakil, diğer dinlerle ilişkilerde Taliban'ın kararının iyi ya da kötü olup olmadığı yönündeki soruyu, ''Heykellerin yok edilmesi Müslüman olmayanlar için değil belki ama bizim için bir mutluluk kaynağı'' diyerek yanıtladı. 
     Muttavakil, Bamiyan'da 10 gün önce başlayan Buda heykellerinin yıkımının hala devam ettiğini belirterek, Buda heykellerinin yıkılması gerekçesini, ''Afganistan'da Budizm'e inanan kimse bulunmuyor. İslam'ın ve bizim ulusal kurallarımız gereği, bunlara tapınılmamış gibi imha ediyoruz'' şeklinde açıkladı. Muttavakil, şu ana kadar kaç heykelin yıkıldığını söylemekten kaçındı. 




</TEXT>
</DOC>
