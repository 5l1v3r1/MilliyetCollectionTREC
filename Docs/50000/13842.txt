<DOC>
<DOCNO> 13842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sontur16.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Ortaç çark etti "Benden haraç istemediler" 
</HEADLINE>
<TEXT>

     Ses sanatçısı Serdar Ortaç'tan haraç istedikleri ve ''He De Hacı'' adlı restoranın kurşunlanması olayına karıştıkları ileri sürülen 13 sanığın yargılanmasına başlandı. 
     İstanbul 1 No'lu DGM'deki duruşmaya, tutuklu sanıklar Muammer Koç, Gökhan Küçük, Özgür Koçoğlu, Cengiz İlhan, Mesut Çeçen, Levent Demir ile tutuksuz sanıklar Mehmet Aydemir Kiremitçi, Cemalettin Karacan, Hasan Hayri Öz, Orhan Yavuz, Naim Özbek, Mustafa Koç ve Naci Yıldırım katıldı. 
     Duruşmada müştekiler Serdar Ortaç, Mustafa Ağan ve Abdülkadir Önder de hazır bulundu. 
     Sanık Muammer Koç ifadesinde, Sedar Ortaç'tan 100 bin dolar para isteyen Gökhan Küçük ve Cengiz İlhan'ı affetmesi için sanık Naim Özbek ile Dalmaz Center'a giderek, hem Ortaç, hem de Mehmet Dalmaz'la görüştüklerini anlattı. Koç, olayın emniyete intikal ettiği yanıtını almaları üzerine oradan ayrıldıklarını ileri sürdü. Koç, kardeşi Mustafa Koç'un da Dalmaz Center'de güvenlik görevlisi olarak çalışması nedeniyle onunla görüşmeye gittiğini de belirterek, çete olayıyla ve silahlı saldırıyla ilgisi olmadığını savundu. Gökhan Küçük ise sanık Cengiz İlhan ile Dalmaz Center'de güvenlik görevlisi olarak çalıştıklarını, davaya konu olan olaydan 3 ay önce işmerkezinin güvenlik müdürü Naim Özbek ile anlaşamadıkları için işten ayrıldıklarını söyledi. 
     Çalıştıkları süre içerisinde kalan paralarını almak amacıyla işmerkezine gittiklerinde Serdar Ortaç ile görüştüklerini anlatan Küçük, iddia edildiği gibi sanatçıdan 100 bin dolar haraç istemediklerini öne sürdü. Bu arada, ''Dalmaz Center'ın güvenlik görevlilerince dışarı atılmayı gurur meselesi yaptıklarını'' da savunan Küçük, bunu öğrenen arkadaşlarının bir lokantada yemek yiyen Mehmet Dalmaz'ı kurşunladıklarını söyledi. Sanıklar Levent Demir ve Mesut Çeken de bu olayı doğrulayarak, Etiler'de bir lokanta da arkadaşları ile yemek yiyen Mehmet Dalmaz'ın masasına lokantanın dışından ''korkutmak'' amacıyla ateş ettiklerini, belirttiler. Diğer sanıklar da ifadelerinde, suçlamaları reddettiler. 
     Serdar Ortaç verdiği ifadede, Dalmaz Center'da 24 Ekim 2000 tarihinde işmerkezinde güvenlik görevlisi olarak çalışan Cengiz İlhan'ın kendisiyle görüşme talebinde bulunduğunu, Hüseyin Başak'ın ismini kullanarak kendisinden 100 bin dolar haraç istediğini söyledi. Ortaç, olayı polise bildirdiğini belirtti. 
     Ortaç, silahlı saldırıya maruz kalmadığı ve bu olaydan zarar görmediği gerekçesiyle, sanıklardan şikayetçi olmadığını da sözlerine ekledi. Duruşmada daha sonra söz alan tutuklu sanık avukatları, müvekkillerinin tahliyesini talep ettiler. Tahliye taleplerini dosya kapsamı ve delil durumuna göre reddeden mahkeme heyeti, duruşmayı erteledi. Duruşma sonrası, İstanbul DGM'den ayrılırken basın mensuplarının sorularını yanıtlayan Serdar Ortaç, ''O çocuklardan şikayetçi değilim. Bir hata yaptılar. Kimsenin cezaevinde çürümesini istemem. Keşke böyle bir şey olmasaydı'' dedi. 
     




</TEXT>
</DOC>
