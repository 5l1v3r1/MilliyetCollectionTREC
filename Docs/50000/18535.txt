<DOC>
<DOCNO> 18535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/soneko05.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin krizi atlatabilmek için borç takası planlıyor 
</HEADLINE>
<TEXT>

     Arjantin hükümeti, mali durumunu düzeltmek için 10 ila 20 milyar dolarlık borç takası planlıyor. Vergi ve kamu harcamalarında indirim yapılarak, ekonomik canlanma ve bütçe açıkları daraltılacak. 
     Maliye Bakanı Daniel Marx'ın açıklamasına göre, 19.7 milyar dolarlık dış borç yükümlülüğü ve 2001'de kısa vadeli borçların vadesinin ertelenmesi gereği karşısında, Hazine tahvilleriyle borçlanmalarda faizler normal düzeyine indirilip, eski borçlanmalar yenisiyle değiştirilecek. 
     Arjantin Şubat ayındaki borç takasında 4.2 milyar dolarlık yeni tahvillere yıllık yüzde 12 faiz koymuştu. Hükümet, yeni borç takasından önce, ülke riski puanının da 300 puan düşüşle 700'e inmesini bekleyecek. Ülke riski puanının düşmesi de, IMF ya da Dünya Bankası'ndan yeni yardım çıkmasına bağlı. Arjantin'in ülke risk puanı hafta sonunda 1,300'den 1,008'e kadar indi. 
     ABD Doları ve Arjantin Pezosu cinsinden borç takası önerilerini inceleyen hükümet, borç takasının ayrıntıları üç-dört hafta içinde açıklayacak. 
     Arjantin'in vadesi 2005 yılı ve daha ötesine uzanan Hazine tahvillerinin borç takasına konu olması bekleniyor. J.P. Morgan'a göre, Arjantin'in alınıp-satılabilir Hazine tahvillerinin 46.7 milyar dolarlık kısmının vadesi 2005 yılı sonunda doluyor. Yerel medyada çıkan haberlere göre, 3 ila 20 yıl vadeli yeni Hazine tahvilleri çıkarılacak. 
     Arjantin'in süper ekonomi bakanı Domingo Cavallo, bütçe ve kamu gelirlerini artırıcı ve 33 aydır süren ekonomik durgunluktan çıkıp, rekabet artışı yoluyla canlanma sağlayıcı tedbirleri açıkladı. Yatırım mallarında katma değer vergisi oranı yüzde 21'den yüzde 10.5'e indirildi, KDV istisnası sadece toplu taşım, eğitim ve kitaplarla sınırlandırıldı, medya yayınları, kablolu televizyon, tiyatro, sinema ve uzak mesafe ulaştırması yüzde 21 KDV'ye tabi tutuldu. 
     Eskiden vergiden muaf olan menkul kıymet satışlarına yüzde 15 vergi konuldu, mali işlemlerden alınan vergi oranı binde 2.5'den binde 4'e yükseltildi. Vergi ödeme ve toplama sistemleri, kaçakları önlemek için yeniden toparlanacak. Kamu harcamalarındaki kesinti 700 milyon dolardan 900 milyon dolara yükseltilecek. Kamu harcamalarındaki kesintinin yarısı sosyal güvenlik, diğer yarısı da kamu kuruluşlarından gelecek. Patagonya bölgesinde akaryakıt vergilerinde muafiyet devam edecek. 
     







</TEXT>
</DOC>
