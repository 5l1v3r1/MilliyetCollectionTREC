<DOC>
<DOCNO> 7159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/spor/ygsgok.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koş Jardel koş 
</HEADLINE>
<TEXT>

     Attila Gökçe 

     Ali Sami Yen Stadı’nda Galatasaray’ın mutluluğu için her şey hazırdı. Tribünler coşkulu seyirciyle, saha Şampiyonlar Ligi’ni özlemiş futbolcularla doluydu... 
     Ev sahibi takım, grupta en güçlü rakibi olarak kabul edilen ve dış sahalarda tek yenilgisi olmayan Deportivo önünde, golü erken buldu. Hasan Şaş’ın soldan baskı altındayken çıkardığı top ve Suat’ın tavana çakılan usta şutu... Daha ilk çeyrek dolmamıştı... Deportivo, tıpkı öteki maçlarında olduğu gibi yediği golden yılmadı, yıkılmadı. Aksine oyuna daha saldırgan bir hevesle sarıldı. Özellikle sol kanatta Kaptan Fran, Mauro Silva ve Djalminha ile çok sık ve etkili ataklarla pozisyonlar buldular. Ancak Tristan ve Valeron bunlardan yararlanamadı. Olağanüstü efor sarfeden Fatih, Popescu ve Bülent ağırlıklı savunma, rakip golcüleri sık sık ofsayta düşürerek, Taffarel’i rahatlattı. Savunmanın sol kanadında sakatlanıncaya kadar Hakan Ünsal, sonra da Ergün ofansa dönük girişimlerde olumlu, ancak savunma fonksiyonlarında yetersizdiler. 
     Galatasaray, büyük bölümünü baskı altında oynadığı maçta Jardel’in yetersizliğiyle de uğraşmak zorunda kaldı. Sarı - Kırmızılı takımın Brezilyalı’ya indirdiği uzun toplar bir türlü golcüyü bulmadı. Koşamıyordu çünkü... Bir ara ona atılan toplarda binlerce seyircinin ayağa kalkıp, onun yerine, yerinde sayarak koştuğunu gördük. Aynı şekilde, Hagi de bu hareketli, dinamik ve etkili ekibin karşısında fizik gücü sınırlı olduğu için takımına yarar sağlayamadı. Rumen futbolcu, kazandığı topları da kendine ve klasına yakışır biçimde kullanamadı. 
     Lucescu’nun disipline etmek uğruna 64. dakikaya kadar forma vermediği Okan, Galatasaray’ın aranan adamıydı. Ümit, Okan’ın görevini başarıyla yüklenemedi. Bu nedenle Suat ve Emre, iki misli efor sarfettiler. Sık sık ofsayta düşen hareketsiz Jardel’i verimli kullanmanın yolu Arif’in oyuna girmesiydi. Ancak Lucescu, orada da geç kaldı. Arif’i bitime sekiz dakika kala oyuna soktu. Ve hareketsiz Jardel’i çizgiye inen Arif topla buluşturdu. Vurduğu top direkte patladı. Böylece Jardel en ciddi şutunu maçın sonuna sakladı. 
     Bu maç Galatasaray açısından altın değerinde üç puanla bitti. Galatasaray’ın altın adamları ise golü atan Suat, savunmanın üç kahramanı ve Hasan Şaş’tı. 


 SPOR 





























</TEXT>
</DOC>
