<DOC>
<DOCNO> 27992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/spor/spo02.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Babam için geldim" 
</HEADLINE>
<TEXT>

Yeni F.Bahçeli Ceyhun, babasının hayalini gerçekleştirdiğini söyledi ve ekledi "Galatasaray’ın teklifini işte bu yüzden kabul etmedim" 
     Kadıköy çekti’ 
     SARI - Lacivertli kulübün yeni futbolcusu Ceyhun, Milliyet’in sorularını yanıtladı, Fenerbahçe’yi neden tercih ettiğini anlattı. Ceyhun, "Küçüklüğümden beri babamın hayali Fenerbahçe’de oynamamdı. Bunun için geldim. Galatasaray’dan da teklif aldım ama bu yüzden kabul etmedi. Menajerim Tarık Üstün, Aziz Yıldırım’ın beni istediğini söylediğinde dünyalar benim oldu. Kadıköy’ün atmosferi, Şükrü Saracoğlu’nun sihiri beni çekti" dedi. 
     
     14’ün sihiri 
     DÜNYA’da en beğendiği futbolcunun Johann Cruyff olduğunu belirten Ceyhun, "O da 14 numaralı formayı giyiyordu. Bu nedenle benim için 14 rakamının ayrı bir özelliği var. Hiç kimse 14’ün bana getirdiği şansı bilemez. 7 ve 10’un katları benim için hep uğurlu olmuştur. Örneğin memleketim Giresun’un plakası 28. Şimdi Şükrü Saracoğlu’nun büyüsünden de yararlanacağım. Orada sahaya çıkınca Allah Allah’ diyorsunuz" ifadelerini kullandı. 
     
     İşim çok zor’ 
     FENERBAHÇE’deki ortamı "Çok güzel" diye değerlendiren Ceyhun, "Siirt’te rahat oynuyordum ama Fenerbahçe’de ekstra işlerim olacak. Benim işim çok zor. Bunun bilincindeyim. Rekabet hem rakiple, hem de takım içinde olacak. Fenerbahçe’deki birlik ve beraberlik havasına uyacağım. Avrupa’da başarı özveri ister. Türk futbolcusu Avrupalı’dan daha yetenekli. Şampiyonlar Ligi’nde ben de başarılı olacağım" dedi. l YUSUF KOBAL 
     
     G.Saray’da başladı 
     CEYHUN, futbola 1986 yılında Galatasaray’da başladı. Sarı - Kırmızılı takımın bütün kategorilerinde oynadı. Teknik Direktör Saftig döneminde Antrenör Müfit Erkasap tarafından A takıma alındı. Rize, Göztepe ve Siirt’e kiralandı, ardından da bonservisiyle verildi. Göztepe ve Siirt’te şampiyonluk yaşadı. 
     
Açıklama bugün      FENERBAHÇE Kulübü Başkanı Aziz Yıldırım, görevde kalıp kalmayacağı yolundaki açıklamalarını bugün yapacak. Sarı - Lacivertli kulübün yönetimi dün toplanırken, sinirli olduğu görülen Yıldırım, basın mensuplarını kulüpten dışarı çıkardı. Yıldırım’ın 30 Haziran’a kadar yeni yönetimini de oluşturacağı belirtildi. 
     
Hakan tamam      FENERBAHÇE’nin ön sözleşme yaptığı Hakan Bayraktar için Gaziantepspor’la da anlaştığı belirtildi. Sarı - Lacivertli kulüp, bu oyuncunun bonservisi karşılığı 1.5 milyon dolar önermiş, Gaziantepspor ise 2 milyon dolar istemişti. Başkan Celal Doğan, ortak noktada anlaşmaya vardıklarını açıkladı. 
     



 SPOR 

























</TEXT>
</DOC>
