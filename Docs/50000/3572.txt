<DOC>
<DOCNO> 3572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sontur16.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Dündar savcılıkta ifade verdi 
</HEADLINE>
<TEXT>

     ''Beyaz Enerji Operasyonu''nun ardından yürütülen soruşturma kapsamında jandarma fezlekesini yayınlayan Star Haber Genel Yayın Yönetmeni Uğur Dündar, başlatılan soruşturma kapsamında savcılığa ifade verdi. 
     Küçükçekmece Adliyesi'ne saat 11.10 sıralarında gelen Dündar'ın ifadesi, Cumhuriyet Savcısı Ali Özgündüz tarafından alındı. Yaklaşık 40 dakika süren ifade verme işleminden sonra adliyeden ayrılırken basın mensuplarına açıklamalarda bulunan Dündar, yargıya her zaman saygılı olduklarını ifade ettiklerini vurguladı. 
     Enerji Bakanlığı'nda olduğu ileri sürülen ihale yolsuzluklarıyla ilgili bir resmi belgeyi, toplumun gerçekleri öğrenme hakkı doğrultusunda yayınlamış olmaktan dolayı adliyeye geldiğini vurgulayan Dündar, ''Biz bundan dolayı tarih önünde ve toplumumuzun beklentileri doğrultusunda gazetecilik yaptığımızı ve etik olarak hiçbir hatada bulunmadığımızı, bunu yapmamış olmakla mesleğimize ihanet edeceğimizi ve toplumumuzun bizden beklediklerini yerine getiremeyeceğimizi düşünürdük '' diye konuştu. 
     Dündar, gazetecilerin ''İfade vermeye çağırılmalarının çabukluğu'' konusunda yöneltilen bir soru üzerine de, ''Son günlerin moda deyimiyle herhalde bir yerde bir düğmeye basıldı diye konuşmak mümkün. Ancak, ifade ediyorum, bizim yargıya olan saygımız sonsuz. İçeride, son derece değerli bir basın savcısıyla görüştük. Buraya çağırılmamız bizim yargıya olan saygımızı azaltmaz'' dedi. 




</TEXT>
</DOC>
