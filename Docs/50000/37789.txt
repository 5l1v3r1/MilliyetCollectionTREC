<DOC>
<DOCNO> 37789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sonspo03.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman "Duygularım işimi yapmama engel olmaz" 
</HEADLINE>
<TEXT>

     İstanbulspor Teknik Sorumlusu Aykut Kocaman, yarın yapacakları Fenebahçe maçında sahada son dakikakaya kadar mücadele edeceklerini söyledi. 
     Kocaman, Fenerbahçe'nin güçlü bir takım ve geçen senenin şampiyonu olduğunu hatırlatarak, şöyle konuştu 
     ''Bu sene de oynadıkları hazırlık ve resmi maçlarda geçen seneden daha iyi olduklarını gösterdiler. Ayrıca Fenerbehçe'nin kadrosunda kişisel yetenekleri fazla olan oyuncular var. Bunlar Fenerbahçe'nin avantajları. Biz de genç ve iyi bir takıma sahibiz. Oyun ve mücadele gücü açısından iyi durumdayız. Pazar günü çok büyük bir şanssızlık yaşamazsak, Fenerbahçe karşısında sahada son dakikaya kadar mücadele edeceğiz. Ne kadar becerilerimizi ortaya koyarız, bunu da maçta yaşayacağız.'' 
     
     'Duygularımı işime karıştırmam' 
     Aykut Kocaman, Fenerbahçe'den ayrıldıktan sonra yaklaşık 6 senedir İstanbulspor'a futbolcu ve teknik adam olarak hizmet ettiğini de belirterek,''Ben profesyonelim. Duygularımı işe karıştırmamaya dikkat ediyorum. Bu sezon konumum daha farklı. Duygularım, işimi yapma konusundaki hassasiyetimi değiştirmez'' diye konuştu. 
     İstanbulspor Teknik Sorumlusu Kocaman, yarın yapılacak maçın dostça, hakça ve en önemlisi sakatlıklardan uzak bir maç olmasını dileyerek sözlerin tamaladı. 
     
     Saffet 'Rakibimizin gücü belli' 
     Bir dönemler Fenerbahçe forması altında mücade eden Saffet Akbaş da, Fenerbahçe'nin bu sezon geçen seneden daha güçlü olduğunu savundu. Fenerbahçe'den ayrıldıktan sonra ilk defa eski takımına karşı forma giyeceğini belirten tecrübeli futbolcu, ''Fenerbahçe'in gücü belli. Bu sezon çok iyi bir ekip kurdular ve ayrıca geçen senenin şampiyonu. Yarın zor bir maç oynayacağız. Maçın Güngören Stadı'nda ve gündüz oynanması, rakibimize bir rehavet verebilir. Bu da bizim avantajımız olabilir'' dedi. 
     
     İlker 'Kazanmak istiyoruz' 
     Saffet gibi, bir dönem sarı-lacivertli formayı giyen İlker Yağcıoğlu ise sarı-lacivertli takımın aklının Glasgow Rangers maçında olacağını ifade ederek, ''Üç ihtimalli bir maç. Rakibimizin aklı çarşamba günü yapacağı Glosgow Rangers maçında olacak. Güngören sahası da onlara yabancı. Bunları da en iyi şekilde değerlendirip, maçı kazanmak istiyoruz'' diye konuştu. 






</TEXT>
</DOC>
