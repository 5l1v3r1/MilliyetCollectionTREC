<DOC>
<DOCNO> 32739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur18.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler zirvesinden programa destek çıktı 
</HEADLINE>
<TEXT>

     Koalisyon liderleri, ''ekonomik programın her seviyede çok güçlü bir eşgüdüm içinde uygulanmasının sürdürülmesine'' karar verildiğini açıkladılar. 
     Liderler toplantısında, Vakıflar Bankası'nın özelleştirilmesine ilişkin kararnamenin imzaya açıldığı da bildirildi. 
     Başbakan Bülent Ecevit'in başkanlığında, Başbakan yardımcıları Devlet Bahçeli, Mesut Yılmaz ve Hüsamettin Özkan ile Devlet Bakanı Kemal Derviş ve ekonomi bürokratlarının katıldığı toplantı sona erdi. 
     Başbakanlık Merkez Binası'nda, yaklaşık 3.5 saat süren toplantının ardından, Başbakanlık Basın Merkezi'nce yazılı bir açıklama yapıldı. 
     Açıklamada, toplantıda, ekonomik programın uygulanması ve ekonomide yaşanan son gelişmelerin ele alındığı bildirildi. 
     Açıklamada, şöyle denildi 
     ''Bu çerçevede, ekonominin temel dengelerinin giderek güçlendiği tespit edilmiştir. Cari işlemler dengesinde beklenenin üzerindeki iyileşmeye bağlı olarak döviz arzında öngörülen önemli artış ve kamu mali dengesinin sağlamlığı memnuniyetle karşılanmıştır. Temel dengelerdeki bu iyileşme yanında, Haziran ayındaki fiyat gelişmelerinin tahminlerle çakışması, yılın ikinci yarısına ilişkin öngörülerin büyük ölçüde gerçekleşebileceğini göstermektedir. 
     Ekonomik programın her seviyede çok güçlü bir eşgüdüm içinde uygulanmasının sürdürülmesine karar verilmiştir. Reel sektöre dönük olarak, Dünya Bankası kredisinden 200 milyon doların Eximbank'a verilmesinin olumlu etkileri ele alınmıştır. Program çerçevesinde Vakıflar Bankası'nın özelleştirilmesiyle ilgili kararname imzaya açılmıştır. 
     Piyasalara güven verecek, reel ekonomiyi destekleyecek önlemler, kamu dengesine zarar vermeden alınmaya devam edilecektir.'' 
     
     







</TEXT>
</DOC>
