<DOC>
<DOCNO> 5061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/guncel/agun.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar için KIRMIZI’ alarm 
</HEADLINE>
<TEXT>

Cavit Çağlar’ın kırmızı bültenle aranması için hazırlanan dosya Lyon’a gönderildi 
     TOLGA ŞARDAN Ankara 

     Ünlü işadamı ve eski milletvekili Cavit Çağlar hakkındaki mahkeme kararının ardından Interpol Genel Sekreterliği’ne başvurarak 174 üye ülke düzeyinde arama yapan Türk Interpolü, ikinci aşama olan kırmızı bülten uygulaması için de gerekli hazırlığı tamamladı. Çağlar hakkında ayrıntılı şahsi bilgilerin yanı sıra, parmak izi ve fotoğraflardan oluşan başvuru dosyası özel bilgisayar sisteminden Interpol’ün Lyon’daki merkez birimine gönderilirken dosyanın aslı, posta ile Genel Sekreterliğe ulaştırıldı. 
     
Parmak izleri ehliyet kayıtlarından çıktı      Türk Interpol Dairesi, Çağlar hakkındaki dosyayı daimi ikametinin bulunduğu Bursa’daki Emniyet Müdürlüğü ile birlikte hazırladı. Dosyada, Çağlar hakkındaki çeşitli kimlik belirleyici bilgilerin yanı sıra, son dönemde çekilmiş değişik fotoğraflarıyla parmak izleri konuldu. Şimdiye kadar hakkında hiçbir adli işlem yapılmadığı için parmak izi bulunmayan Çağlar’ın parmak izleri ehliyet dosyasında bulundu. Türkiye’ye göçmen olarak geldikten bir süre sonra Bursa Emniyeti’nden 18 Mayıs 1967’de ehliyet aldığı ortaya çıkarılan Çağlar’ın parmak izleri özel formatla Ankara’ya, oradan da dosyayla Lyon’a gönderildi. 
     Interpol Genel Sekreterliği, Türkiye’nin "kırmızı bülten" başvurusunu yaklaşık iki ay içinde karara bağlayacak. 
     


 GÜNCEL 






















</TEXT>
</DOC>
