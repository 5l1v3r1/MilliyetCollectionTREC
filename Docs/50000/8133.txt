<DOC>
<DOCNO> 8133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/spor/ygskol.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz değil 
</HEADLINE>
<TEXT>

     Doğan KOLOĞLU 

     Galatasaray’da antrenör mantıksızlığına son verilmedikçe, bu takım ne kupalarda final gurubuna kalır, ne de ligde tutunabilir. Dün de ikinci yarı rakip kedi - yumakla oynar gibiydi. Galatasaray’ın çöküşünde, ilerde Jardel - Hagi ikilisi geride de iki bekin 90 dakika adamlarını ısrarla içeri kaçırmaları ve Vedat’la Fatih’in sorumsuz futbolu rol oynadı. 
     Deportivo, İstanbul’daki gibi tam saha presle maça başladı. Onlar saldırdı, biz onlara yorma taktiği uyguladık. Onlar da bizim gibi üç günde bir maç yaptıkları için zaten pas isabetlerinde çok hata yapıyorlardı. Adamları bu presli futbolda iki tehlike bekliyordu. Biri kontratakla gol yemek, ikincisi akıllı yan paslarla Galatasaray’ın top çevirerek onlara ters düşen bir taktikle yorulmalarına yol açmaktı. Yalnız Galatasaray bu isabetli pas ilkesini ilk yarı şöyle böyle uyguladı, ama ikinci yarı hiç sürdüremedi. Adeta rakibe topları biz verir olduk. Ayrıca Jardel ve Hagi ile kontratak golü atılır mı Bu mucizeye Lucescu kaçıncı kez teslim oluyor. Koşan bir oyuncuyla orta alanı takviye edip en azından Arif gibi bir adamı kullanmak gerekmez miydi Jardel ilk yarı hiç depar yapmadan dört kez ofsaytta kaldı. İki şut attı. Adam geçeyim derken durduğu yerde düştü. Hagi hem ayağından zamanında top çıkartmadı hem topu ezdi ve de en kötüsü 16. dakikada maçın ilk mutlak gol fırsatını değerlendiremeyerek takımı moralman çökertti. 
     İkinci yarı Deportivo, Galatasaray’ın orta sahasını çökertti. Golün de verdiği rahatlıkla yüklenmeye başladı. Vedat inanılmaz fauller ve hakeme itirazlar yaptı. Yan yönetim ona da sustu. Sonunda Jardel ve Hagi ile sekiz kişiyle oynar olduk. Türkiye bundan iyi hakem bulamazdı. Okan ofsayt değil diye ısrarla itiraz ediyor, Jardel pislik yapıyor, hakem iki kez kart göstermeyip uyarıyor, tek hatasını yapıp rakibin bir golünü vermiyor. Bizim aleyhimize hiçbir tavır koymadı. Ama Galatasaray takımının maç fazlalığından dolayı sinir sistemi bozulmuş, her pozisyonda itiraz alışkanlığı gelmiş. Avrupa Şampiyonu olan bir takıma yakışmayan mantık dışı itirazlar ve teknik hatalar gördük. Galatasaray’ı çöküşten kurtarmak için hocanın tüm futbol yorumuna müdahele etmesi lazım. 
     


 SPOR 


























</TEXT>
</DOC>
