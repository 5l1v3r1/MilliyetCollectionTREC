<DOC>
<DOCNO> 37294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur12.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Tabipler Birliği raporu "Depremzedelerin sağlığı tehlikede" 
</HEADLINE>
<TEXT>

     Türk Tabipleri Birliği'nin deprem bölgesinde yaptığı inceleme sonucu hazırlanan rapor, depremzedelerin yeterince sağlık hizmetinden yararlanamadığını, özellikle bebeklerin yazın ishal, kışın zatüree hastalığı ile karşı karşıya olduğunu ortaya koydu. 
     TTB Merkez Konseyi Başkanı Füsun Sayek, düzenledği basın toplantısında, "17 Ağustos ve 12 Kasım 1999 depremleri sonrasında geçici yerleşim alanlarında yaşayanların sağlık hizmetlerini kullanımının değerlendirilmesi raporunu açıkladı. Sayek, deprem bölgesindeki insanların sağlık hizmetinden yararlanamadığını vurgularken, iki yıldır hükümetin gerekli çalışmaları yapmadığını söyledi. 
     Sayek, raporun deprem bölgesinde yaşayan çocukların gelecekteki sağlığının tehlikede olduğunu ifade etti. Sayek, "Bebeğin izlenmemesi bağışıklamanın yapılmaması anlamına geliyor. Bağışıklama olmayınca da önlenebilir ölümlerin önüne geçilemiyor. Dolayısıyla bebekler yazı ishal, kışın zatüree tehlikesi ile karşı karşıya kalıyor. Psikolojik olarak da daha sağlıksız bir kuşak bizi bekliyor" diye konuştu. 
     Raporu hazırlayan Prf. Dr. Feride Saçaklıoğlu, deprem bölgesinden, "Toplama Kampı gibi" diye söz ederken, oyun alanları olmayan bir göz odada aile sorunları ile yaşayan çocukların psikolojik ve bedenen sağlıksız yetiştiğini kaydetti. 
     TTB'nin Kocaeli, Sakarya, Yalova, Bolu, Düzce'de yaptığı ve 41 haneden 161 kişiyi kapsayan raporuna göre, depremzedelerin yüzde 71'i prefabrik, yüzde 21'i konteynır, yüzde 7'si çadırda yaşamını sürdürüyor. Depremzedelerin yüzde 16'sı şebeke suyundan yararlanamazken, yüzde 90'ı katalitik, elektrikli soba ile ısınıyor. Yüzde 27'si toplu taşım araçlarından yararlanamıyor. 
     Depremzedelerin yüzde 26'sının çevresinde olumsuz çevresel etki alanı bulunurken, çocukların yarısı oyun alanından yoksun. Rapor yalnız yaşayan kadınların önemli bir risk grubu oluşturduğunu ortaya koyarken, araştırma kapsamına alınanların yüzde 16.3'ünün işsiz olduğunu ortaya çıkardı. Rapora göre, bebeklerin yüzde 13.7'si yeterli izlenebilirken, gebelerin yüzde 8.9'u bu olanaktan yararlanabiliyor. 
     Rapora göre, bebeklerin yarısına yakını bir kez bile sağlık kontrolünden geçirilmedi. Depremzedelerin üçte birinin sağlık güvencesinden yoksun olduğu bildirilirken Yalova'da bu rakamın yüzde 41'e ulaştığı kaydedildi. Depremzedelerin yüzde 60'ı düşük gelir düzeyinde, yüzde 35'i orta gelir düzeyinde, yüzde 4'ü yüksek gelir düzeyinde olduğunu ifade etti. 
     Rapora göre, sağlık kurumlarına başvuru sayısı da düşük. Son on beş günde sağlık kurmlarına başvurması gereken depremzedelerin yüzde 47.2'si başvurmazken, bunun yüzde 28.2'si maddi yetersizlik nedeniyle başvuramıyor. Depremzedelerin yüzde 22'si sağlık kurumuna başvururken, ilaç alamaması nedeniyle sağlık problemine çözüm bulunamayanların oranıda yüksek gösterildi. Rapora göre, hastanelere yatış nedeni arasında yüzde, 51.8'ini kronik hastalıklar oluştururken, hasta olan her iki kişiden birinin yataklı tedavi kurumundan faydalanamadığı olrtaya çıktı. 
     Rapora göre, deprem bölgesindeki sağlık hizmetlerinin bütün yükünü kamu hastaneleri kaldırıyor. Depremzedelerin yüzde 57.7'si reçeteye yazılan ilaçları alabilirken, yüzde 16.3'ü ilacını alamıyor, yüzde 26'sı ise reçeteye yazılan bazı ilaçları alabiliyor. 







</TEXT>
</DOC>
