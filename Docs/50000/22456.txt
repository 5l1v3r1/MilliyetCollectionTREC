<DOC>
<DOCNO> 22456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/dunya/adun.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Peygamber Türkmenbaşı 
</HEADLINE>
<TEXT>

Türkmenistan’ın ömür boyu devlet başkanı’ ve mutlak hakimi Saparmurad Niyazov Türkmenbaşı şimdi de peygamber ilan edildi 
     CENK BAŞLAMIŞ Moskova 

     Türkmenistan’ın rakipsiz lideri ve ömür boyu Devlet Başkanı Saparmurad Niyazov Türkmenbaşı hükümetin resmi yayın organı tarafından şimdi de "peygamber" ilan edildi. 
     Niyazov’a peygamberliği ilk yakıştıran, başkanlık sözcüsü Kakamurad Ballıyev oldu. Ballıyev, hükümetin resmi yayın organında yer alan "Peygamberin bir sözü Peygamber Saparmurad" başlıklı yazısında, "Bence O üçüncü milenyumda Türkmen halkına gönderilmiş bir peygamber. İlahi güçlere sahip olduğu konusunda hiçbir kuşku duymuyorum" dedi. 
     
Orta Asya’dan yayılan ışık      Ballıyev, peygamberlerin haber getiren kişiler olduğunu, Niyazov’un da Ruhname adlı eseriyle Türkmen halkına haberler getirdiğini söyledi. 
     Niyazov, Ruhname’de Türkmen halkının uyması gereken ahlaki kuralları anlatıyor. Niyazov’a en yakın kişilerden biri olan Türkmen sözcü, Ruhname’nin Orta Asya’dan yayılarak dünyayı aydınlatan kutsal bir ışık olacağını bildirdi. 
     Önceleri, kendisini putlaştırma çabalarını destekler görünen Niyazov ise, uluslararası eleştirilerin de etkisiyle son dönemde daha temkinli hareket ediyor. 
     Türkmen lideri örneğin, televizyonlarda durmadan övülmekten artık utanmaya başladığını söyledi ve ekranda daimi logo olarak kullanılan portresini kaldırttı. Sovyetler’in dağılmasından önce iktidara gelen Niyazov, iki yıl önce ömür boyu başkan ilan edilmişti. Niyazov’un peygamberlik ilanına nasıl yanıt vereceği bilinmiyor. 
     
Her yaptığı olay yarattı      10 yılı aşkın süredir Türkmenistan’ı yöneten Saparmurad Niyazov’un tartışma yaratan son kararlarından biri ülkede baleyi yasaklamak olmuştu. Niyazov’un taraftarları, özellikle Rus basınının sert tepkisini çeken bu kararı Türkmenistan’daki Rus kültürünü zayıflatma girişimi olarak yorumladı. 
     Niyazov’un son aylarda yankı yaratan bir diğer kararı Sanayi Bakanı Yardımcısı Anagülü Cumageldiyov’u deneyim kazanması amacıyla elektrikçilik stajına göndermesi oldu. 
     Türkmen liderinin tuhaf karşılanan diğer kararları arasında, bürokratlara yurtseverlik sınavından geçme zorunluluğu getirmesi, bir dönem interneti yasaklaması, yanlış tahminde bulunan meteoroloji çalışanlarının maaşlarını kesmesi ve eserlerinin okullarda ders olarak okutulmasını istemesi bulunuyor. 
     Taraftarları bu ve Niyazov’un gökten düşen taşlara adını verdiği yolundaki benzeri haberlerin Ruslar tarafından yayılan söylentiler olduğunu savunuyor. 
     



 DÜNYA 










</TEXT>
</DOC>
