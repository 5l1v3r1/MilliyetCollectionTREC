<DOC>
<DOCNO> 37100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sonspo12.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Beşiktaş galibiyetinin abartılmasından şikayetçi... 
</HEADLINE>
<TEXT>

     Trabzonspor, Beşiktaş galibiyetinin abartılmasından şikayetçi. 
     Trabzonspor Teknik Direktörü Sadi Tekelioğlu, idman sonrasında yaptığı açıklamada, Trabzonspor'un Beşiktaş'ı yenmesinin doğal bir sonuç olduğunu belirterek, ''Beşiktaş galibiyetinin abartılması bizi rahatsız etti. Bu, Trabzonspor'un büyüklüğüne yakışmaz'' dedi. 
     Takımın, galibiyetin abartılmasından olumsuz yönde etkilendiğini de ifade eden Tekelioğlu, ''Ne yapmışız diye kendime soruyorum. Ne olmuş Trabzonspor bu maçta 1-1'den sonra maçı kurtaramayabilirdi. Trabzonspor mağlup da olabilirdi. İyi bir sonuç aldık, birlik beraberlik ve camia adına güzel bir olay. Ama bu kadar abartılmasını normal bulmuyorum. Maçın başarısı büyüdükçe, Trabzonspor küçültülür'' diye konuştu. 
     Tekelioğlu, hafta sonunda kendi sahasında yapacakları Gaziantepspor maçında rakiplerini yenerek, Beşiktaş maçında elde ettikleri çıkışı sürdürmek istediklerini de söyledi. Tekelioğlu, Ganalı oyuncu Patrick Villars'ın ise bir süre bordo- mavili takımla idmana çıkacağını ve beğenmeleri halinde bu futbolcunun A takımla idmanlara devam edeceğini de sözlerine ekledi. 
     Kulüp Futbol Şubesi Sorumlusu Serdar Bali de, Beşiktaş galibiyetinin abartılmasını kasıtlı bulduğunu ifade ederek, ''Bir maç kazandık, sanki dünya şampiyonu olduk. Takımın fazla havaya girerek kaybetmesini isteyen bir kesim var. Bize bir satır yer vermeyen bazı basın organları da galibiyeti fazla abarttı. Özellikle Brezilyalı oyuncuların şaklaban gibi fotoğraf çekilmesini elimden geldiğince engellemeye çalışacağım'' dedi. İyi bir takım kurduklarını da anlatan Bali, ''Şampiyonluk için bir seri yakalamak gerek. Daha önceki yıllarda Galatasaray ve Beşiktaş'ın yakaladıkları serileri, bu yıl biz yakalamaya çalışacağız. Eğer takım olarak bunu gerçekleştirirsek, birkaç yıl kupalara ambargo koyabiliriz'' diye konuştu. 







</TEXT>
</DOC>
