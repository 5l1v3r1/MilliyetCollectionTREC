<DOC>
<DOCNO> 31717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur02.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaşından itibaren yurtdışına çıkışlarda harç ödeyeceğiz... 
</HEADLINE>
<TEXT>

     Ekonomik Program çerçevesinde ihtiyaç duyulan ek mali kaynağın sağlanabilmesi amacıyla hazırlanan ''Yurt Dışına Çıkışlardan Harç Alınması ve 4481 Kanunda Değişiklik Yapılması Hakkında Kanun Resmi Gazete'de yayımlandı. 
     Yasa uyarınca, KKTC hariç yurt dışına çıkış yapan Türk vatandaşlarından çıkış başına 50 ABD doları karşılığı Türk lirası tutarında harç alınacak. Bu uygulama, 1 Ağustos 2001 tarihinde yürürlüğe girecek. 
     Bu arada Bakanlar Kurulu, bu harçtan muaf tutulacaklar ile harcın ödenmesine ilişkin usul ve esasları belirlemeye ve harç miktarını bir katına kadar arttırmaya yetkili olacak. 
     Öte yandan vadeli mevduat ve vadeli döviz tevdiat hesabı ile özel finans kurumlarında açılan katılma hesabı sahiplerinden vade sonunda her bir hesap için bankalar ve özel finans kurumlarınca 1 milyon lira özel işlem vergisi tahsil edilecek. 
     Bankalar ve özel finans kurumlarınca her ay tahsil edilen bu vergi, ertesi ayın 7. günü akşamına kadar ilgili vergi dairelerine bir beyanname ile beyan edilecek ve aynı süre içinde ödenecek. 
     Bu hüküm, kanun yürürlük tarihinden sonra vadesi dolan hesaplar için de uygulanacak. Bugün yürürlüğe girecek olan bu uygulama, 31 Aralık 2002 tarihine kadar sürecek. 
     







</TEXT>
</DOC>
