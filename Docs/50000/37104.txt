<DOC>
<DOCNO> 37104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sonspo16.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli yüzücü Guiness Rekorlar Kitabına girmek için yüzecek 
</HEADLINE>
<TEXT>

     Milli yüzücü Engin Sönmezoğlu, 25-26 Ağustos tarihlerinde 200 kilometre yüzerek, uzun mesafe dünya yüzme rekorunu kırmayı amaçlıyor. 
     Rekor denemesiyle ilgili İstanbul Boğazı'nda bir teknede düzenlediği basın toplantısında, Guiness Rekorlar Kitabı'nda 77 kilometre olan dünya rekorunu 3'e katlamaya hazırlandığını ifade eden Sönmezoğlu, ''25 Ağustos'da Çanakkale Çardak'tan, Edremit Akçay'a kadar 200 kilometrelik mesafeyi yüzeceğim. Bu mesafeyi en az 24, en fazla 36 saatte tamamlamayı hedefliyorum'' dedi. 
     Uzun yıllardır bu rekoru kırmak için çalıştığını, son 2 aydır da Asos'a yakın bir yerde antrenman yaptığını belirten Sönmezoğlu, şunları söyledi 
     ''Beden eğitimi öğretmeni ve yüzme antrenörüyüm. Yaklaşık 12 yıldır bu rekor üzerinde çalışıyorum. Daha önce Marmara Denizi'ni boydan boya geçmiş, Atatürk Barajı'nda yüzmüş ve Marmaris-Rodos arasını katetmiş birisi olarak, şimdi yeni bir rekora imza atmak istiyorum. Üç tarafı denizlerle çevrili bir ülkede ne yazık ki, yüzmede bir Avrupa veya Dünya rekoru yok. Ben bir Türk olarak bunu gerçekleştirmek istiyorum.'' 
     Bu arada, rekor denemesi sırasında sağlık teçhizatıyla donatılmış bir tekne ve zodiac botun, Engin Sönmezoğlu'nu takip edeceği, ayrıca kıyaya yakın yerlerde de kara ambulansının hazır bulunacağı bildirildi. 
     Basın toplantısına ayrıca, Bayındır Hayat Sigorta Genel Müdürü Ahmet Naim Oktay, sigortanın tıbbi koordinatörü Tuğrul Özseçen ve sağlık desteği verecek olan Kunart Sağlık Sistemleri Genel Müdürü Dr. Hüseyin Kurt da katıldı. 
     Sponsorluğunu Bayındır Hayat Sigorta'nın üstlendiği Engin Sönmezoğlu, teknedeki basın toplantısından sonra İstanbul Boğazı'nın Ortaköy açıklarında bir süre yüzerek, basın mensuplarına gösteri yaptı. 







</TEXT>
</DOC>
