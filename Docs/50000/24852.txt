<DOC>
<DOCNO> 24852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/dunya/adun.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YANLIŞLIK OLMUŞ 
</HEADLINE>
<TEXT>

Kral naibi Gyanendra, sarayın neredeyse kökünü kazıyan katliama, Prens Dipendra’nın elindeki otomatik silahın yanlışlıkla’ ateş almasının yol açtığını açıkladı 
     DIŞ HABERLER SERVİSİ 

     Nepal’de önceki gün hanedanın adeta yok olmasına neden olan saray trajedisinin "kazara" olduğu açıklandı. Kral Birendra, Kraliçe Aiswarya ve kraliyet üyelerinin ölümünden sonra, kral vekilliğine getirilen Prens Gyanendra, olayın Veliaht Prens Dipendra’nın "otomatik silahının aniden ateş almasıyla meydana gelen bir kaza" olduğunu söyledi. Dipendra’nın ailesini öldürmesiyle sonuçlanan tartışmanın odağında yer aldığı öne sürülen Hintli kadın Devyani Rana ise güvenlik gerekçesiyle Hindistan’a kaçtı. 
     
Hastanede öldüler      Kral Vekili Prens Gyanendra yaptığı açıklamada, olayın yemek sırasında otomatik silahın kazara ateş almasıyla meydana geldiğini söylerken, Prens Dipendra ile Kral ve Kraliçe arasında bir tartışma çıkmış olabileceğine ilişkin yorumda bulunmadı. 
     Gyanendra, kraliyet ailesinden sekiz kişinin de yaralandığını ve kaldırıldıkları askeri hastanede öldüklerini belirtti. Kral ve Kraliçe’nin ölümünden sonra kral ilan edilen Dipendra’nın komada olduğunu ve görevini yürütemeyeceğini belirten Gyanendra, ulusun sorumluluğunun kendisinde olduğunu ve Nepal halkından tam destek almayı umduğunu kaydetti. Nepalli yetkililer, annesine karşı gelerek Hint asıllı Devyani Rana adlı bir kadınla evlendiğini açıklayan Dipendra’nın, anne ve babasının buna karşı çıkmasına sinirlendiğini ve otomatik silahla ailesini taradığını belirtiyorlar. Saray trajedisine neden olduğu öne sürülen Devyani Rana ise önceki gün öğleden sonra güvenlik nedenleriyle uçakla Nepal’den Hindistan’a gitti. 
     Öte yandan öldürülen Kral Birendra ve Kraliçe Aiswarya binlerce gözü yaşlı Nepallinin de katıldığı bir törenle başkent Katmandu’da yakıldı. 
     
Pizzacıda filizlenen aşk      Saray trajedisinin nedeni olduğu öne sürülen Devyani Rana’nın, Hindistan’ın en tanınmış ailelerinden birine mensup olduğu, aileden çok sayıda başbakan çıktığı öğrenildi. Hindistan gazetelerine göre Prens Dipendra ve Devyani, ilişkilerini gizlemiyor, sık sık bir pizzacıda görülüyordu. Ancak, kraliyet ailesi "Gelecek kraliçenin damarlarında Hintli kanı taşımasının iyi bir fikir olmadığı" görüşüne vardı. Gazetelere göre, Devyani Rana ile evlenmekte kararlı olduğunu söyleyen Prens Dipendra’ya, babası Kral Birendra ve annesi Kraliçe Aiswarya karşı çıkıyordu. 
     



 DÜNYA 










</TEXT>
</DOC>
