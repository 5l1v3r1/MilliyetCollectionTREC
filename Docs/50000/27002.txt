<DOC>
<DOCNO> 27002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yazar/theper.html </URL>
<DATE> 2001/06/15/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Şaka değildi 
</HEADLINE>
<TEXT>

     Geçen hafta yayımladığım Belediye Zabıta Yönetmeliği'nin bir - iki maddesi okuyucularım tarafından "şaka" olarak algılanmış. Hayır efendim şaka falan değil, canım çıksın ki doğru. Daha sizi nasıl inandırayım, büyük yemin ettim işte. 
     Aslında daha ne yasaklar var, bunlar hepimizin huzuru ve rahat bir yaşam için şart. Örneğin bir yerde diyor ki 
     "Genel taşıt araçlarında fren, zil, kampana vs. gibi iç tesisatı ve tertibatı karıştırmak yasaktır." 
     Örneğin otobüsle yolculuk yapıyorsunuz, aklınıza esti gidip fren pedalına basmak istediniz. Sakın basmayın belediye yasaklamış, öyle her akla geleni artık yapamayacaksınız, otobüsün gazıyla, freniyle oynayamacaksınız. 
     Bir de mecbur tuttuğu noktalar var, bunlardan biri benim dikkatimi çekti, çünkü çok önemli. Umuma mahsus gıda satışı yapılan mahallerin zemini "karosimon" olacakmış. Bulursanız kaplayın. 
     Yine geçen hafta dikkatinizi çektiğim yasaklardan biri umumi havuzlarda balık avlama yasağı idi. Bunu da şaka sandınız ama bakın üç gün sonra gazetede nasıl bir haber çıktı. 
     "Antalya Lara'da üç yıl önce açılan parkın havuzundaki balıkların ağırlıkları 0.5 - 1 kg. olan balıklar birdenbire yok oldu. Park görevlileri balıkların havuzdan çalınarak falezlerde içki alemi yapanlar tarafından yenmiş olabileceğini belirtti." 
     Görüyorsunuz değil mi yöneticilerimiz ne ileri görüşlü. Neler düşünmüş, neleri hüküm altına almışlar. 
     İyi güzel de binaların ön cephesine pastırma, sucuk asmayı yasaklamaya kadar şehre çekidüzen veren şu belediyelerin gözünün önünde gecekondu yapılırken, binaların 65'i kaçak inşa edilirken, yollar dileyen tarafından kazılıp öylece bırakılırken, şehrin tarihi meydanları işportacılar çarşısına dönerken nerededir bu belediye diye hiç düşündünüz mü Ben düşündüm ama bulamadım, biraz daha düşünelim bakalım. 
     
     







Yeni bir yön 


Çaresizler... 


Şeffaf yönetim sıkı denetim... 


Miras’ın buçuğu 


Devletle HADEP duvarı 


Sonbahar sendromu 


Hoş geldin tatil 


Yurtdışından gelen olumlu haberler 


Nasıl bir müdahale 


Güçler "savaşı" 


Çiftlik Hyde Park olsun 


"Republic of Turkey" 


Hocasız parti 


Tütünde orta yol 


Şaka değildi 


Türkler meze ile karın doyuruyor 


</TEXT>
</DOC>
