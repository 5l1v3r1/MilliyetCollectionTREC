<DOC>
<DOCNO> 19074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/guncel/gun02.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür depoyu ful’lemiş 
</HEADLINE>
<TEXT>

DGM Savcısı 17’si tutuklu olan 36 sanıklı davayı açtı. İzmit eski Emniyet Müdürü Erdinç Sarıalp, hakkındaki suçlamalar nedeniyle görevden alınmış, APK’ya atanmıştı 
     SEMRA PELEK İstanbul 

     İstanbul DGM’nin Beyaz Benzin operasyonu kapsamında açtığı 36 sanıklı ilk davanın iddianamesinde, sanıkların İzmit eski Emniyet Müdürü Erdinç Sarıalp’e rüşvet verdikleri yönündeki itirafları yer aldı. Sanık Burhan Alemdar 60 bin doları Sarıalp’e verdiğini itiraf ederken, daha önce de bankaya 110 bin dolar yatırıldığını söyledi. 
     İstanbul DGM Savcısı Ali Yorulmaz, 17’si tutuklu 36 sanık hakkında, "Çete kurmak", "Sahte evrak tanzim etmek", "Ticarete hile karıştırmak" suçlarından, sekiz yıla kadar ağır hapis istemiyle dava açtı. Sanıklardan Alemdar ve Nurettin Kutlu’nun polis ve savcılık ifadelerine yer verilen 33 sayfalık iddianamede, hakkındaki suçlamalar nedeniyle görevinden alınarak APK Daire Başkanlığı’na uzman olarak atanan Sarıalp’in adı da sıkça geçti. İddianamenin sanık ifadelerinde şöyle denildi 
     "Kutlu anlatımlarında, sanık Ahmet Cengiz Karlı’nın, sanık Ahmet Çeken’in adamı olduğunu ve bu örgüt içerisinde yer aldığını, Karlı’nın Petrol İşleri Genel Müdürlüğü’nde görevli yetkililere rüşvet vererek özel izin belgeleri aldığını ve bu işleri Çeken’in talimatıyla yaptığını belirtmiştir. 
     Kutlu yine Sarıalp’e, Recep Sümer ve Alemdar aracılığıyla, kendilerini yakalamaması için para verildiğini, kendisinin de 60 bin dolar parayı yine Alemdar vasıtasıyla verdiğini söylemiştir." 
     İddianameye göre Kutlu savcılıktaki ifadesinde, Sarıalp’e rüşvet verildiğini tekrarladı, ancak bunu kendisinin verdiği iddiasını reddetti. 
     
Müdürün kasası      Kutlu’un emniyet müdürüne rüşvette aracı olmakla suçladığı Alemdar’ın iddianameye geçen ifadeleriyse şöyle 
     "Alemdar anlatımlarında, Kocaeli’nde galericilik yaptığını, Sarıalp’i tanıdığını, köylüsü olduğunu, Kutlu’nun yurtdışından kimyasal madde ithal ettiğini, bu maddelerin ithali ve yurt içinde sevkinde zorluk çıkartmaması için Kutlu’dan aylık 15 bin dolar olmak üzere toplam 60 bin dolar parayı aldığını, hatta daha önce Sarıalp’in kendisinin adına yatırılmış 110 bin dolar parası olduğunu, bu parayı Sarıalp’e verdiğini, Sarıalp’in tekrar kendisi adına hesap açtırılarak 40 bin dolar para verdiğini, bu paranın halen İzmit Sümerbank Şubesi’nde bulunduğunu belirtti. Bu hesapta 43 bin 795 dolar para olduğunu, bu paranın rüşvet olarak alınan ve kendi adına yatırılan olduğunu açıklamıştır." 
     
Solvent motor katili      Çetenin Ankara, İstanbul, İzmir ve Mersin’deki istasyonlara dağıttığı solventli benzin de, araçlara büyük zararlar veriyor. Deposu solvent karıştırılmış benzinle doldurulan bir otomobilde verim ve çekiş gücü kaybı oluyor. Motor vuruntulu çalıştığı için piston dağıtabiliyor. Yokuşlarda araç zorlandığından, krank mili ana yatağı aşınabiliyor. Yakıt pompasından karbüratöre yeterli yakıt gelmediği için "buhar tıkacı" olayı yaşanıyor. Buharlaşma nedeniyle solvent, insanlara da zarar veriyor. 
     
5 SORU 5 CEVAP 2.5 aydır süren operasyon1 - Beyaz Benzin operasyonu nasıl başladı 
     İstanbul Jandarma Alay Komutanlığı’na yapılan bir ihbar üzerine 16 Şubat’ta başladı. Kısa sürede Kocaeli, İstanbul ve Ankara’da bürokrat, mafya ve polise kadar uzandı. 
     
2 - Yapılan yolsuzluk neydi 
     Çete, paravan boya şirketleri kurarak, solvent türevleri ithal etti. Daha sonra da boya imalinde kullanılan, "Hekzan" ve "Tolien" karışımından benzin, "White Sprite" ile "Tolien" karışımından da mazot üreterek ucuza piyasaya sürdü. 
     
3 - Başka yöntem kullanıyorlar mı 
     Çete ayrıca Avrupa rafinerilerinden temin ettiği benzini kaçak olarak Türkiye’ye sokuyor. Romanya’dan tankerlere yüklenen akaryakıt, Gürcistan’daki paravan şirketlere götürülüyor gibi yola çıkarılıyor. İstanbul açıklarında da tekneden tankerlere aktarılıyor. 
     
4 - Çetenin piyasaya sürdüğü benzinin özelliği ne 
     Hileli yakıt depoda buharlaşıyor. Ayrıca araçta motor başta olmak üzere bir çok hasara yol açıyor. 
     
5 - Operasyon ne aşamada 
     Şu ana kadar yaklaşık 110’un üzerinde kişi gözaltına alındı. Soruşturmanın ardından gruplar halinde "çete" suçlamasıyla İstanbul DGM’ye sevkedilen zanlıların çoğunluğu tutuklanarak cezaevine gönderildi. 36 kişi hakkında DGM’ce dava açıldı. 
     



 GÜNCEL 



















</TEXT>
</DOC>
