<DOC>
<DOCNO> 29811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sonspo14.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Yıldırım'la "DEVAM" 
</HEADLINE>
<TEXT>

     Fenerbahçe'de 4. Aziz Yıldırım dönemi resmen başladı. 
     Sarı-lacivertli kulübün iki gün süren olağanüstü genel kurul toplantısına tek aday olarak giren Aziz Yıldırım, bugün yapılan seçimde 4. kez başkanlığa getirildi. 
     Aziz Yıldırım, Fenerbahçe Kulübü başkanlığına ilk kez 14-15 Şubat 1998'de yapılan olağan genel kurulda seçildi. Vefa Küçük ve Ömer Çavuşoğlu ile yarışan Aziz Yıldırım, Vefa Küçük'ün 1 oy önünde, 1469 oyla ilk kez başkanlığa getirildi. Ancak yönetim kurulu üyeleri, Vefa Küçük'ün listesinden oluştu. Sarı-lacivertli kulübün tüzüğüne göre, başkan ve yönetim kurulu ayrı ayrı seçiliyor. 
     Bu ilginç durum nedeniyle sarı-lacivertli kulüp 13-14 Haziran 1998'de olağanüstü genel kurula gitti. Yapılan kongre sonrası Aziz Yıldırım 655 oy alarak, 4 ay sonra, bu kez kendi ekibiyle birlikte yönetime geldi. 
     Fenerbahçe Kulübü'nün 19-20 Şubat 2000'de yaptığı olağan genel kurulda Aziz Yıldırım ile Vefa Küçük, bir kez daha kulüp başkanlığı için aday oldular. Küçük'ü daha önce sadece 1 oyla geridi bırakarak başkan olan Yıldırım, bu kez 1980 oy olan Vefa Küçük'ü, 2657 oyla geride bıraktı ve 3. kez başkanlık koltuğuna oturdu. 
     Yıldırım son olarak da bugün tek listeyle girdiği olağanüstü genel kurulda geçerli 1066 oyun tamamını alarak, 4. kez bu göreve getirildi. 
     1952 Diyarbakır doğumlu Aziz Yıldırım, evli ve 2 çocuk babası. İTÜ İnşaat Fakültesi mezunu, müteahhit olan Yıldırım, daha önce Metin Aşık'ın kulüp başkanlığı döneminde futbol şube sorumluluğu görevinde bulunmuştu. 






</TEXT>
</DOC>
