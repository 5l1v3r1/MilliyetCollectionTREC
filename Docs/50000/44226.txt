<DOC>
<DOCNO> 44226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun22.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özbek ordusu en üst düzeyde alarma geçti... 
</HEADLINE>
<TEXT>

     ABD'nin Afganistan'a olası bir operasyonu ve Taliban'ın komşu ülkeleri tehdidi üzerine, Özbekistan ordusu en üst düzeyde alarma geçirildi. 
     ABD askerlerinin, Özbekistan'ın Buhara kentine getirildiği, asker sevki sırasında Taşkent-Buhara yolunun bir süre trafiğe kapatıldığı yönündeki söylentiler artarken, bir ABD askeri uçağının da 26 Eylül günü Kazakistan'ın Kızıl-Orda vilayeti üzerinden Özbekistan'a geldiği ileri sürüldü. 
     Özbekistan Savunma Bakanlığı yetkilileri, söylentileri yalanlarken, bölgedeki gerginliğin giderek artması karşısında, ordunun en üst düzeyde alarma geçirildiğini söylediler. Yetkililer, Özbek ordusunun ülkeyi savunacak güce sahip olduğunu ve bu konuda her türlü tedbirin alındığını bildirdiler. 
     Öte yandan Özbek gençlerinin, bölgedeki son durum üzerine, gönüllü olarak askerlik şubelerine giderek, askere alınmalarını istedikleri bildirildi. 
     






</TEXT>
</DOC>
