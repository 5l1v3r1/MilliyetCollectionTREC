<DOC>
<DOCNO> 29319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo09.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray idmanında sıcaklar bayılttı... 
</HEADLINE>
<TEXT>

     Galatasaray, 2001-2002 sezonu hazırlıklarını bu sabah yaptığı idmanla sürdürdü. 
     Teknik Direktör Mircea Lucescu yönetiminde, Florya Metin Oktay Tesisleri'nde yaklaşık 1,5 saat süren idmanda, sarı-kırmızılı futbolcular koşunun ardından, fizik kondisyon hareketleri yapıp, topla çalıştılar. 
     Antrenmanda, Mondragon dışında, bu sabah sağlık kontrolüne katılan futbolcular yer almadı. Sağlık kontrolüne katılan futbolcuların, akşam yapılacak günün ikinci çalışmasına çıkacakları bildirildi. 
     Bu arada, oldukça sıcak havada gerçekleştirilen idmanda, futbolcuların bir hayli bunaldıkları gözlenirken, kaleciler Mondragon ve Kerem, üst formalarını çıkartıp, atletle koşmayı tercih ettiler. Şortunu da çeken Kolombiyalı kaleci, ilginç bir görüntü sergiledi 
     Öte yandan, Galatasaray'ın yeni transferleri Berkant, Mondragon, Ayhan ve henüz resmi sözleşme imzalamamasına rağmen idmanlara çıkan Ümit Karan, çalışma sonrasında medya mensuplarına birlikte poz verdiler. 






</TEXT>
</DOC>
