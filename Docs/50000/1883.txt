<DOC>
<DOCNO> 1883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/soneko04.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'da etik kurallar netleşecek 
</HEADLINE>
<TEXT>

     Türk Sanayicileri ve İşadamları Derneği TÜSİAD üyesi işadamları, şirketlerinin faaliyetlerinde milletvekilleri dahil kamu görevlileriyle aralarına mesafe koymaya hazırlanıyor. 
     Genel Kurul'da, etik kuralları netleştiren tüzük değişiklerine gidecek olan TÜSİAD, görevi devam eden milletvekili veya diğer kamu görevlilerinin şirket yönetim kurullarında yer almaması konusunu üyelerinin onayına sunacak. 
     TÜSİAD Başkanı Erkut Yücaoğlu, etik kuralların yenilenmesiyle ilgili çalışmaları şöyle anlattı 
     'Genel Kurul'da etik kuralları netleştiren bazı tüzük değişiklikleri yapılacak. Ana itibariyle tüzüğümüze 2 değişiklik girecek. Birincisi, üyelikten ayrılmanın yanı sıra üyeliğin askıya alınması gibi bir ilave düşünceyi tüzüğümüze koyuyoruz. Yani belli nedenlerden dolayı, etik kurallarla ilgili olabilir, üyenin kendi ricası da olabilir, üyeliğin askıya alınmasını resmen tüzüğümüze ilave etmeyi düyünüyoruz. 
     Bir ikincisi de etik kurallar içerisinde milletvekilleri, kamu görevlilerine daha mesafeli bir çalışma, yani görevi devam eden milletvekili veya görevi devam eden kamu görevlilerinin mesela yönetim kurullarımızda yer almaması, araya bir mesafe konulması gibi bir yenilik var.'' 
     Haysiyet Divanı'nın görevinin de daha net ifade edileceğini belirten Yücaoğlu, ayrıca etik kurallarla ilgili diğer maddelerin bazı kelimeler ve cümlelerin daha net anlaşılması için revizyondan geçtiğini bildirdi. 
     Söz konusu değişikliklerin Genel Kurul'un onayına sunulacağını belirten Yücaoğlu, ''Üyeliğin askıya alınması uygulaması ilk Nail Keçili için mi uygulanacak '' sorusuna şöyle yanıt verdi 
     'Haysiyet Divanı'nın incelenmesinde o konu. Bir hukuk sürecini bekleme kültürü vardır her zaman TÜSİAD'ın. Zannediyorum bu süreci izlediler. Oradan net karar çıkınca, ona göre de bir karar almak durumdadır.'' 
     Erkut Yücaoğlu, ''Koç ve Sabancı'nın istemediği kişiler TÜSİAD Başkanı olamaz diye kamuoyunda bir kanı var. Sizin deneyiminize göre, durum böyle midir '' sorusunu da şöyle yanıtladı 
     'Bu tam böyle değil. TÜSİAD başkanı olmak için Genel Kurul'a bir hazırlık süreci geçiyor. Bu süreçte eski başkanların bir Başkanlar Kurulu vardır. Eski başkanlar, Genel Kurul'un çok açık polemiklere, siyasi etkilere açık olmaması için gönüllerinden geçen bir adayı başkan adayı olarak sunma ananesine sahiptir. 
     Sayın Koç ve sayın Sabancı'nın Başkanlar Kurulu'nda hem mevcudiyetleri vardır, hem de 500'e yaklaşan üye tabanımızda aşağı yukarı yüzde 10'a yakın bir temsil gücü Koç ve Sabancı şirketlerinden gelmektedir. Dolayısıyla TÜSİAD'da ciddi bir üye potansiyelleri vardır. 
     Dolayısıyla bu sürecin içinde yer alırlar. Ama hadise, bir veto hakkını kullanmak değildir. Hadise, yeni aday başkan adayının seçiminde veya başkanlar kurulu tarafından aday gösterilecek yeni insanın seçiminde oldukça eleyip, sık dokumaktan geçer. Bu açıdan sayın Koç ve sayın Sabancı'nın tabii ki bir etkisi vardır, ama bir veto hakları yoktur.' 
     Erkut Yücaoğlu, terör örgütlerinin tehditleriyle ilgili olarak da şunları söyledi 
     'Dönem dönem TÜSİAD'ın kurumsal kimliğini ve üyelerini hedef alan tehdit mektupları alıyoruz. Bu konuda hem emniyet teşkilatı ile haberleşmeler var, hem de kendi çapımızda tedbirler alıyoruz. Bu tehditleri, TÜSİAD'a yöneltilmiş özel bir faaliyet olarak görmüyorum. Maalesef Türkiye'de rejimle uğraşan yasadışı kurumların toplulumuzun her kesimine zaman zaman hedeflendiğini görüyoruz.'' 




</TEXT>
</DOC>
