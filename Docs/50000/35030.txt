<DOC>
<DOCNO> 35030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/spor/ygstel.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne de olsa Avrupalı 
</HEADLINE>
<TEXT>

     ERHAN TELLİ 

     Daha ilk maçta belliydi böyle olacağı... "Arnavut inadı" demiş, ilk maç sonunda direndiklerini belirtmiştik. Ama ikinci maçta olayın değişeceğini söylemiştik. Nitekim öyle de oldu. 
     Galatasaray, öne geçtikten sonra açılan rakibi karşısında sonuca kolaylıkla gitti. Sıradan bir rakipti karşıdaki... Ne yapacağını bilemiyordu. Daha maçın başında saldırdılar. Sandılar ki, Cim - Bom’u şaşırtacaklar, golleri atacaklar. Hatta tek golle de öne geçtiler.. Ama karşısındaki ne de olsa Avrupalı’ydı. Öyle de oynadı. 
     Savunmasında daha akılcı, orta alanda dikkatli, forvette fırsatçıydı. Ama Arnavutlar’ın tek golünde Mondragon’un yaptığı hata affedilir gibi değildi. İnanamadık... Aynı Mondragon, bu hata ile adeta kendine geldi. Penaltı kurtardı, rakip ataklarda bir duvar gibi rakiplere gözdağı verdi... Biz kendisini tam anlamıyla çözemedik. İyi kaleci mi, yoksa sıradan biri mi, karara varamadık.. Yine de Kolombiyalı’nın bu direnişi Galatasaray’ın uyanmasına yetti. Arnavut inadı toz şeker gibi dağılıverdi. 
     Ve Galatasaray turu geçiverdi. Bu bir başlangıç... 
     Galatasaray daha işin başında. Önünde uzun yol var. 
     Ve inanıyoruz ki, artık Avrupalı olmuş bir Galatasaray iddialı olacak. 
     Yenecek, yenilecek, berabere kalacak. 
     Ama şu bir gerçek ki, adını ölümsüzler arasına yazdıracak... 
     Her şeye rağmen şu uyarıları yapmakta yarar var.. Belki yıldızlarını kaybetti Cim - Bom... Ama ruhunu kaybetmedi... Avrupalı, bu Sarı - Kırmızı rengi tanıdı, tanımaya da devam edecek... Yeter ki, kendisine güveni olsun... 


 SPOR 

























</TEXT>
</DOC>
