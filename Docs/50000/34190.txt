<DOC>
<DOCNO> 34190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/ekonomi/aeko.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizde dalgaya devam 
</HEADLINE>
<TEXT>

IMF Birinci Başkan Yardımcısı Fischer, koalisyon liderlerinden siyasi kararlılık sözü aldı. Fischer, dalgalı kurda değişiklik olmayacağını söyledi 
     ANKARA Milliyet 

     Uluslararası Para Fonu IMF Birinci Başkan Yardımcısı Stanley Fischer dün koalisyon liderleriyle yaptığı görüşmelerde ekonomik programın arkasında aradığı siyasi kararlılığı buldu. Fischer, daha önce IMF’nin Türkiye temaslarında yaşananların aksine üç koalisyon lideriyle ayrı ayrı görüştü. 
     Başbakan Bülent Ecevit ve Başbakan Yardımcısı ve ANAP Genel Başkanı Mesut Yılmaz Fischer’e hükümetin son ana kadar programın arkasında olduğu mesajını verdi. MHP lideri Devlet Bahçeli de partisinin program uygulaması önünde engel olmadığını söyledi. 
     
     Fischer Yüreklendim 
     Dalgalı kur politikasında sapma olmayacağının teyit edildiği görüşmelerin ardından Fischer, "yüreklendiğini" söyledi. Fischer, dalgalı kur rejiminde şu an için bir değişiklik olamayacağına işaret ederek, "Dalgalı kura öngörüldüğü şekilde devam edilecek" dedi. 
     
     Desteğimiz sürecek’ 
     Fischer, Türk hükümetinin programı uygulamaya kararlı olduğu izlenimini edindiğini belirterek, "Programın sürmesinde IMF ve Dünya Bankası başta olmak üzere dünya desteği sürecektir" dedi. Telekom, tarım sektörü ve maliye politikaları konusunda önemli gelişmelerin ve yapısal reformların gerçekleştiğine işaret eden Fischer, "Görüşmeler yüreklendiriciydi. Bu toplantılardan IMF de yüreklenecektir. IMF’nin cesaret kazanacağı konular programın uygulanacağı ve hükümetin desteğinin süreceğidir" diye konuştu. 
     Fischer, açıklamasının ardından gazetecilerin sorularını şöyle yanıtladı 
     Soru Programda revizyon olacak mı 
     Fischer Toplantılarda genel ekonomik değerlendirmeler üzerinde duruldu. Programı uygulama konusunda hiç hataya meydan vermeyecek bir güven gördüm. 
     Soru Döviz kuru rejiminde bir değişiklik olacak mı 
     Fischer Şu anda böyle önemli bir değişiklik üzerinde durulmadı. Programın öngördüğü şekliyle devam edecektir. 
     
     Fischer keşke her gün gelse’ 
     Fischer, Ecevit’le yaptığı görüşmenin ardından Derviş ile birlikte Hazine Müsteşarlığı’nda yaklaşık bir buçuk saat süren görüşme gerçekleştirdi. Merkez Bankası Sosyal Tesisleri’nde onuruna yemek verilen Fischer, burada basının yoğun ilgisiyle karşılaştı. Fischer’i Esenboğa Havaalanı’na götürmek üzere lokale gelen Dervi, gazetecileri görünce, "Fischer keşke hergün gelse. Biraz da onu takip etseniz" diye konuştu. 
     
Ecevit Koalisyon dayanışmasını gördü      Görüşmenin ardından açıklama yapan Ecevit de, Fischer’in hükümetin tam bir dayanışma içinde olduğunu genel başkanlardan dinlediğini vurguladı. Görüşmelerin olumlu geçtiğini belirten Ecevit, reel sektörün sıkıntılarını gidermek için dalgalı kurda bir düzenleme yapılıp yapılmayacağına ilişkin olarak "Fischer’e reel sektörün sıkıntılarını aktardım. Zaten Fischer, bugün yarın işadamlarıyla bir araya gelecek. Daha önce de belirttiğim gibi Fischer, dalgalı kurdan vazgeçme yolunda atılacak adımların olumsuz sonuçlar vereceğini, yeni bir değerlendirmeye gitmenin uygun olmayacağını söyledi" dedi. Ecevit, programda bir revizyon olup olmayacağının ise, iş çevreleriyle yapılacak görüşmelerin ardından netleşeceğini kaydetti. 
     
MHP Biz engel değiliz      Ankara’daki temaslarında koalisyonu oluşturan partilerin liderleriyle yarımşar saat süren görüşmelerde programda yapılacak değişikliklerle ilgili bilgi alışverişinde bulunan Fischer, liderlerin siyasi kararlılığını IMF adına bir kez daha ölçtü. 
     Fischer’in, IMF politikaları konusunda en sert eleştirilerde bulunan ve bu yolda bir bakanını feda eden MHP lideri Devlet Bahçeli ile görüşmesi ayrı bir önem taşıdı. Bahçeli’nin bir IMF yetkilisiyle ilk teması niteliğini de taşıyan görüşmede Fischer, bu tür zorlu programların uygulanmasında siyasi kararlılığın önemine işaret etti. Bahçeli ise "Hükümet olarak programın arkasındayız. MHP’nin programın önünde engel oluşturduğu ve IMF politikalarına karşı olduğu yolunda bazı çevrelerce tahrik edilen görüşler var. Bu söz konusu değildir" dedi. 
     



 EKONOMİ 


























</TEXT>
</DOC>
