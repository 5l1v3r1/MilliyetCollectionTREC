<DOC>
<DOCNO> 49108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun20.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan " Sınırı açarsak 2 milyon kişi gelir" 
</HEADLINE>
<TEXT>

     Pakistan Devlet Başkanı Pervez Müşerref, BM'nin istediği gibi sınırı açmaları halinde iki milyon Afgan mültecinin Pakistan'a akın edeceğini söyledi. 
     Müşerref, Pakistan'ı ziyaret eden Hollanda Başbakanı Wim Kok ile düzenlediği basın toplantısında, halen ülkesinde 2,5 milyon Afgan mülteci olduğunu anımsatarak, ''sınırı açmaları halinde iki milyon kişinin daha geleceği'' tahmininde bulundu. 
     Pakistan Devlet Başkanı Müşerref, ''Biz çok kaygılıyız. Onlar bizim erkek ve kız kardeşlerimiz'' diye konuştu. 
     BM sözcüsü Stephanie Bunker, başkent İslamabad'da yaptığı açıklamada, Pakistan yönetiminin mültecileri zorla geri göndermesini ''uluslararası yasaların ihlali'' olarak değerlendirmişti. 
     Müşerref, dün Taliban tarafından yakalanarak idam edilen ünlü Peştun komutan Abdülhak ile ilgili olarak da, Abdülhak'ın idamının Afganistan'ın geleceği konusunda bir değişikliğe yol açmayacağını söyledi. 
     General Müşerref, ''Abdülhak bir özgürlük mücahidiydi, yurtdışına gitti ve artık oynayacağı hiçbir rolü yoktu. Yokluğunun siyasi düzenlemeler üzerinde bir etkisi olacağını sanmıyorum'' dedi. 
     






</TEXT>
</DOC>
