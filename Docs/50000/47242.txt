<DOC>
<DOCNO> 47242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/dunya/dun03.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakanı geliyor 
</HEADLINE>
<TEXT>

     BARÇIN YİNANÇ Ankara 

     ABD'nin Afganistan'a yönelik askeri operasyonuna aktif olarak katılan İngiltere, Türkiye ile temas arayışına girdi. Askeri operasyon sonrası bölgesel politikaların şekillenmesinde de belirleyici rol oynayacak İngiltere'nin Dışişleri Bakanı Jack Straw, kısa bir çalışma ziyareti için bugün Ankara'ya gelecek. 
     Ziyaret talebinin İngiltere'den geldiği, Afganistan'a yönelik operasyonun yanısıra, operasyon sonrasına dönük senaryolar üzerinde görüş alışverişinde bulunulacağı bildirildi. Bu akşam geç saatlerde Ankara'ya gelecek olan Straw, temaslarına yarın başlayacak. Dışişleri Bakanı İsmail Cem ile görüşecek olan Straw'un Başbakan Bülent Ecevit tarafından da kabul edilmesi bekleniyor. 
     
     İtalyan Bakanı da sırada 
     Bu arara İtalya Dışişleri Bakanı Renato Ruggiero'nun da Dışişleri Bakanı İsmail Cem ile görüşmek üzere gelecek hafta Türkiye'yi ziyaret edeceği bildirildi. Ruggiero'nun makamından dün yapılan açıklamada, Dışişleri Bakanı'nın pazar günü Lübnan, Suriye, İran ve Türkiye'ye kapsayan geziye çıkacağı kaydedildi. 
     



 DÜNYA 

















</TEXT>
</DOC>
