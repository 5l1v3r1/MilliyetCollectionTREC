<DOC>
<DOCNO> 49178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/guncel/agun.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yücelen yine fena yanıldı 
</HEADLINE>
<TEXT>

Miami’de polise yakalanan Orhan Aslıtürk, ABD’den elini kolunu sallayarak Londra’ya döndü. Kaçıştan haberi olmayan İçişleri Bakanı ise bu sırada ABD Büyükelçisi’ne iade dosyası verdi 
     ANKARA Milliyet 

     Cumhuriyet tarihinin en büyük naylon fatura olayına karışan Orhan Aslıtürk’ün Türkiye’ye iadesi için İngiltere ve ABD nezdinde girişimler sürerken, o Londra’ya döndü. 
     Emniyet Genel Müdürlüğü’nden bir yetkili, Aslıtürk’ün ABD’den ayrılmasının "yakasını kurtardığı" anlamına gelmediğini belirterek şunları kaydetti 
     
     Yerel yasalar 
     "Aslıtürk, ABD’nin göç mevzuatı uyarınca bazı sorulara muhatap olduktan sonra bırakıldı. Biz hem İngiltere, hem de ABD nezdinde girişimlere devam ediyoruz. Adalet ve Dışişleri bakanlıkları, yerel mahkemeden karar çıkartılması için çalışıyor. Kararın alınmasının ardından Aslıtürk bir daha ABD’ye geldiğinde iade amacıyla tutuklanacak. Biz, Aslıtürk’ü doğrudan talep yoluyla istedik." 
     Aynı yetkili, Aslıtürk’ün durumunun Cavit Çağlar’dan farklı olduğunu belirterek, "Yerel yasalar bazen kırmızı bülten ve difüzyonu yeterli görmüyor. Aslıtürk, havalimanında sadece arama’ kaydıyla tutulup bırakılmış, gözaltı veya tutuklanma hali yoktu" dedi. 
     
     Üç gün önce döndü 
     Aslıtürk’ün gelişmelerin aleyhine olmasını önlemek amacıyla ABD’deki programını kısa kestiği belirlendi. Emniyet birimleri, Aslıtürk’ün 28 Ekim için dönüş bileti aldığını, ancak ABD’nin tutuklama olasılığı üzerine 25 Ekim’de Londra’ya döndüğünü saptadılar. Aslıtürk’ün Türkiye’ye iadesinde İngiltere’nin "olumsuz" tutumunun Ankara’da rahatsızlık yarattığı belirtildi. İngiltere, şimdiye kadar Türkiye’nin aradığı hiçbir suçluyu iade etmedi. 
     
     Bakan’ın haberi yok 
     ABD Büyükelçisi Mark Pearson’a Aslıtürk dosyasını vererek yardımını isteyen İçişleri Bakanı Rüştü Kazım Yücelen, yine yanıldı. Daha önce Garih cinayetinde küçük Fuat’ı yanlışlıkla zanlı olarak duyuran, Usame bin Ladin’in kardeşinin yakalandığını duyurduktan kısa bir süre sonra açıklamasını düzeltmek zorunda kalan Yücelen’in Aslıtürk ile ilgili son gelişmeden de haberi olmadığı anlaşıldı. Londra’ya dönmüş olduğu halde Aslıtürk’ün Miami’de tutulması için ABD’nin Ankara Büyükelçisi’ne dosya veren Yücelen, gelişmeleri gece saatlerinde yayınlanan haber bültenlerinden sonra öğrendi. 
     
     Türk Nota göndereceğiz 
     Bu arada Adalet Bakanı Hikmet Sami Türk, ABD'de yakalanan ancak serbest bırakılan Orhan Aslıtürk'le ilgili bu ülkeye çok ciddi bir nota göndereceklerini ve imzaladıkları antlaşmalara sadık kalmalarını isteyeceklerini bildirdi. 
     



 GÜNCEL 





















</TEXT>
</DOC>
