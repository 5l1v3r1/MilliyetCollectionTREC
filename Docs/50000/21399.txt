<DOC>
<DOCNO> 21399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo10.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te Başkan Doğan ile Özberk arasında gerginlik... 
</HEADLINE>
<TEXT>

     Avrupa Şampiyonlar Ligi'ne katılma mücadelesi veren Gaziantepspor'da, kulüp başkanı Celal Doğan ve teknik direktör Sakıp Özberk arasında gerginlik yaşanıyor. 
     Kulüp Başkanı Celal Doğan, yerel bir televizyon kanalında, teknik direktör Sakıp Özberk'in yer aldığı ve canlı yayınlanan spor programına telefonla katılarak, Özberk'e, ''Bu programa çıkmak için benden izin aldın mı '' diye sordu ve transferini gündeme getirdiği için eleştirdi. 
     Yerel Kanal 5 Televizyonu'nda yayınlanan ''Telespor'' programına katılan Özberk, Trabzonspor beraberliğinin yanı sıra, bu hafta yapılacak Galatasaray karşılaşmasını ve Avrupa Şampiyonlar Ligi'ne katılma mücadelesini değerlendirdi. 
     Gaziantepspor Kulübü ile arasında prensip bazında farklılıklar olduğunu belirten Özberk, ''Büyük bir ihtimalle seneye takımın başında olmayacağım. Benim açımdan sorun yok. Anlaşamazsam, boşta kalmam. Vizyonum ve kariyerim ortada'' dedi. 
     Kulüp yönetiminin şu ana kadar gelecek sezon için kendisi ile görüşme yapmadığını ve sözleşme imzalamadığını kaydeden Özberk, ''Yönetim, sezon sonunda görüşmeyi uygun görüyor. Futbolcu ve teknik kadro, kalan maçlarda etkilenmesin görüşünde. Bu düşünceden hareketle benimle birlikte, futbolcularla da görüşmüyor'' diye konuştu. 
     ''Benimle açık açık görüşebilirler. Bundan hiç etkilenmem, çünkü profesyonelim'' diyen Özberk, şöyle devam etti 
     ''Gaziantepspor çok iyi bir kadroya sahip. Fatih, Mustafa, Hasan Özer ve Çetin gibi Türkiye'nin en iyi yerli santrforları bu takımda. Takımı iyi bilen teknik direktör göreve gelir ve 4 de iyi transfer yapılırsa, bu takım gelecek sezon şampiyon olur. Eğer, sezon başında Gaziantepspor'un başında olsaydım, bugün şampiyonluğa oynardık.'' 
     
     Doğan yayında 
     Sakıp Özberk'in konuşması sırasında, programa kulüp başkanı Celal Doğan telefonla katıldı. 
     Doğan, Özberk'e, ''Siz ne yapıyorsunuz, ne yaptığınızı sanıyorsunuz '' diye sorduktan sonra, sözlerini şöyle sürdürdü 
     ''Futbolcularım çok akıllı ve terbiyeli. Benden izin almadan canlı yayına katılmıyorlar. Türkiye, Gaziantepspor-Galatasaray karşılaşmasına kilitlenmiş, bizi konuşuyor, sen çıkıp transferini konuşuyorsun. Benden izin almadan nasıl canlı yayına katılırsın '' 
     Doğan'ın eleştirilerine yanıt vermek için söz alan Özberk, ''Burada yalnız transferi değil, Trabzonspor ve Galatasaray maçlarını da konuştuk'' dediği sırada Doğan, konuşmanın sonunu beklemeden telefonu kapattı. 
     Bu arada, Gaziantepspor Yönetim Kurulu'nun, yeni sezon için Samet Aybaba ile görüştüğü öğrenildi. 
     

</TEXT>
</DOC>
