<DOC>
<DOCNO> 13325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur07.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP lideri "Partimize yönelik sinsi yayınlar ortalığı kapladı" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ekonomik krizin sebepleri, özellikleri ve çıkış yollarından çok felaket senaristliği, ideolojik ve ekonomik bağlara göre farklı siyasi tavır alışlar ve özellikle MHP'ye yönelik planlı ve sinsi yayınların ortalığı kapladığını söyledi. 
     Bahçeli, ''Türkiye'de yaşanan birçok krizde bizzat yer alan veya krizden çıkar sağlamaya çalışan çevrelerin, bugün partimizi sağda solda dillerine dolamaya çalışmaları manidardır. Bilinmelidir ki, MHP'nin hiç kimseden koalisyon kültürü öğrenmeye ya da kendisine ülke sorumluluklarının hatırlatılmasına ihtiyacı yoktur'' dedi. 
     MHP Lideri, Türkiye'nin zor bir süreçte bulunduğunu, yaşanan ekonomik krizlerin halkın önemli bir bölümü üzerinde yük oluşturmaya devam ettiğini belirtti. Bu nedenle halkın şikayetlerini dile getirmesi ve kızgınlıklarını ortaya koyması kadar doğal bir reaksiyon olamayacağını kaydeden Bahçeli, ''demokratik ve etik duyarlılığı kaybolmamış siyaset yaklaşımlarının millet karşısında 'boynu kıldan ince' olma mecburiyeti vardır'' şeklinde konuştu. 
     MHP Meclis Grubu'nun haftalık toplantısında konuşan Bahçeli, ardarda yaşanan iki ekonomik krizin yükünü hisseden halkın moralinin bozulup karamsarlığa kapılmamasının çok zor olduğuna işaret etti. Halkın şikayetlerini dile getirmesi, kızgınlığını ortaya koymasının tabii bir reaksiyon olduğunu belirten Bahçeli, ''hatta yaşanan bütün sorunların ve sıkıntıların faturasını 57'inci Hükümet'e çıkarması da mümkündür'' diye konuştu. 
     
     



</TEXT>
</DOC>
