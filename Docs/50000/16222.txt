<DOC>
<DOCNO> 16222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/yasam/yas04.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle Hipokrat yemini görülmedi 
</HEADLINE>
<TEXT>
Türkçe bilmeyen ÖLEBİLİR 
Diyarbakırlı bir kadın, tedavi için Ankara SSK Hastanesi'ne gitti. Ve 'Türkçe bilmediği' gerekçesiyle geri çevrildi 
     ŞEYHMUS ÇAKAN DHA 

     Diyarbakır SSK Hastanesi Kulak Burun Boğaz Hastalıkları polikliniğinden Ankara SSK Hastanesi'ne sevk edilen Mekiye Polat, Türkçe bilmemenin 'diyetini ödedi ' 
     Polat 30 , geçen ocak ayında işitme kaybı ve baş dönmesi şik yetiyle Diyarbakır SSK Hastanesi'ne başvurdu. Gerekli cihaz olmadığı için, Ankara SSK Hastanesi'ne sevk edildi. Ankara'ya giden Polat'a, 9 Nisan için randevu verildi. 
     Randevu günü Polat'ı, Kulak Burun Boğaz Uzmanı Dr. İlker Töral kabul etti. Ancak iddiaya göre Dr. Töral, "Hasta rahatsızlığını anlatamamıştır. Türkçe bilmediği için güvenilir değildir" ifadesinin yer aldığı bir rapor vererek, Polat'ı muayene etmeden geri gönderdi. 
     
'Yemini nerede kaldı '      Polat, çaresiz, Ankara'dan verilen raporla tekrar Diyarbakır SSK'ya gitti. 
     Ve buradan tedavisi için Dicle Üniversitesi Tıp Fakültesi'ne sevk edildi. Eşi Mehmet Polat, eşinin Türkçe bilmediğini, ancak tercümanlık teklifinin Dr. Töral tarafından reddedildiğini iddia etti. Günlerce Ankara'da hastaneye gidip geldiklerini, sonunda verilen raporla tedavi edilmeden geri gönderildiklerini söyleyen Mehmet Polat, "Doktorun ettiği yemin nerde kaldı " diye sordu. 
     Diyarbakır Tabip Odası Başkanı Dr. Mehmet Emin Uluğ da, bir doktorun kimin güvenilir olup olmadığına karar veremeyeceğini belirtti. Dr. Uluğ, "Bir doktorun görevi, ne olursa olsun hastayı tedavi etmek ve teşhis koymaktır" diye konuştu. 
     


 YAŞAM 





























</TEXT>
</DOC>
