<DOC>
<DOCNO> 31005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sondun09.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de kraliçe çocuklarını savundu... 
</HEADLINE>
<TEXT>

     İngiltere'de kraliyet ailesi üyelerinin monarşi içindeki konumlarını iş yaşamlarında kazanç vesilesi olarak kullanmalarına engel olmak üzere hazırlanan yeni kuralların açaklanması öncesinde, Kraliçe II. Elizabeth çocuklarını savundu. 
     Kraliçe'nin Saray'daki Başdanışmanı Lord Luce tarafından hazırlanan yeni kurallar zincirinin fazla sert unsurlar taşımayacağına dikkat çeken İngiliz basını, Prens Philip'in bu konudaki müdahalesini duyurdukları geçen günkü haberlerinden sonra, bugün de Kraliçe'nin tamamen aynı yöndeki görüşlerine yer verdi. 
     The Sunday Telegraph, Kraliçe'nin de eşi gibi Kraliyet ailesi üyelerini ticaret yapmaktan men eden bir düzenlemeye karşı çıkarak ''Kraliyet üyelerinin de herkes gibi kendi yeteneklerini kullanarak,kendi yollarında gitmeye ve hayatlarını kazanmaya hakları vardır'' dediğini kaydetti. 
     Kraliçe'nin toplumun bugünkü modern yaşama biçimi içinde kraliyet ailesi üyelerinin günlük çalışma yaşamı içinde herhangi biri gibi yer almalarına saygı duyacağını da belirttiğine işaret eden Telegraph, hazırlanan yeni kuralların kesin bir yasak getirmeyeceğini, ancak aile üyelerine ''İş ve ticari yaşamınızla kraliyet içinde oynadığınız rolü tümüyle ayrı tutun. Özellikle sahibi olduğunuz ya da üst yönetiminde bulunduğunuz şirket ve kurumların problemlerini kraliyet rolünüz çerçevesinde girdiğiniz bir ortamda kullanmaktan kesinlikle kaçının'' sınırı çizeceğini öne sürdü. 
     Ticaret yapan, kendi şirketini yöneten veya benzeri faaliyetlerde bulunan kraliyet üyelerine birer bağımsız gözlemci atayıp, kendisinden ''iş hayatları ve ticari çıkarları arasındaki tehlikeli alanlar'' konusunda tavsiye almalarını da zorunlu kılacak olan yeni düzenlemenin kısa bir süre içinde açıklanması bekleniyor. Yeni düzenleme Wessex Kontesi Sophie Rees Jones'un geçen yıl Arap şeyhi kılığına giren bir gazeteciyle yaptığı konuşmaların basına yansıması sonucunda hükümet tarafından istenmiş, Saray Başdanışmanı Lord Luce da Kraliçe tarafından bu düzenlemenin hazırlıklarını yapmakla görevlendirilmişti. 







</TEXT>
</DOC>
