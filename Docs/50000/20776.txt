<DOC>
<DOCNO> 20776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/ekonomi/eko05.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’de Derviş isyanı 
</HEADLINE>
<TEXT>

Bahçeli, Hükümetten çekilelim’ önerisi üzerine Bir kriz de biz çıkarmayalım’ diyerek tansiyonu düşürdü 
     ELÇİN ERGÜN Ankara 

     Liderler zirvesinde MHP Genel Başkanı Bahçeli ile Devlet Bakanı Kemal Derviş arasında yaşanan gerginlik üzerine gece yarısında MHP’nin olağanüstü Başkanlık Divanı toplandı. MHP’li üyelerin hükümetten çekilme talebini Bahçeli devreye girerek yumuşattı. 
     Önceki gece bankalar yasa tasarısının görüşüldüğü liderler zirvesinde Bahçeli, Derviş’e Telekom’daki lisans yetkisi konusunda IMF’nin neden bu kadar ısrarcı olduğunu sordu ve ek niyet mektubunu görmek istediğini söyledi. 
     
     Başkanlık Divanı toplandı 
     IMF’ye sunulan metinde lisans verme yetkisinin Telekomünikasyon Kurumu’na verileceğine ilişkin bölüme takılan Bahçeli, Ecevit ve Yılmaz’a, "Biz böyle bir yetkiye izin vermedik. Sizin haberiniz oldu mu " diye sordu. "Hayır" yanıtını alan Bahçeli, Derviş’e "Siz bize danışmadan bizden izinsiz nasıl mektup gönderirsiniz. Sorumluluğunuzu aşıyorsunuz" dedi. Derviş bu çıkış karşısında suskun kalırken, Yılmaz da MHP liderini destekledi. 
     Zirveden gergin ayrılan Bahçeli, Genel Merkez’e geçerek, Ulaştırma Bakanı Enis Öksüz ve bazı bakanlarla bir araya geldi. Gece 02.00’de Başbakanlık Divanı üyelerini de çağıran Bahçeli, gelişmeleri anlattı. Üyeler "Derviş haddini aştı" eleştirisi getirdi. Bir üyenin "Böyle giderse hükümetten çekilelim" demesi tansiyonu yükseltirken, Bahçeli arkadaşlarını yatıştırdı. Bahçeli, "Zaten bir kriz sürecindeyiz, bir hükümet krizi de biz çıkarırsak bu bize zarar verir" dedi. Toplantıda hükümeti bozan partinin zarar göreceği, Ersümer olayında ANAP’ın da böyle bir tavırdan kaçındığı belirtilirken, MHP’nin hükümetteki "sorumlu parti" tavrını sürdürmesi benimsendi. Divan toplantısında "Telekom yasası bu haliyle çıkarsa sorun yok fakat IMF’nin istediği gibi çıkarsa devletin ilkeleri gündeme gelir" görüşü benimsenerek, Bahçeli’ye tam yetki verildi. 
     
     Derviş Öyle bir şey yok 
     Bakan Derviş ise önceki gün katıldığı liderler toplantısına ilişkin soruları yanıtlarken, "Çok yoğun çalışmaları nasıl sonuçlandırırız onu konuştuk" dedi. "Liderler zirvesinde Bahçeli ile tartıştınız mı" sorusuna da Derviş, "Öyle bir şey yok" yanıtını verdi. 
     



 EKONOMİ 


















</TEXT>
</DOC>
