<DOC>
<DOCNO> 2186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/sontur02.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valiliği'nden fırtına uyarısı 
</HEADLINE>
<TEXT>

     İstanbul Valiliği, bugün hızı zaman zaman 100 kilometreye ulaşması beklenen rüzgar nedeniyle, özellikle sobayla ısınan vatandaşların dikkatli olmalarını istedi. 
     Valilik'ten yapılan yazılı açıklamada, İstanbul Meteoroloji Bölge Müdürlüğü'nden dün Valilik makamına bildirilen hava raporunda, Karadeniz ve Orta Akdeniz üzerinden gelen soğuk ve yağışlı havanın etkisiyle rüzgarın kuzey yönden kuvvetli ve fırtına biçiminde eserek, özellikle bugün saatteki hızının zaman zaman 100 kilometreye ulaşmasının beklendiğinin belirtildiği vurgulandı. 
     Açıklamada, şöyle denildi 
     'Valiliğimiz Afet Yönetim Merkezi tarafından 32 ilçe kaymakamlığı ilçe afet yönetim merkezleri, Büyükşehir Belediye Başkanlığı, ilçe ve belde belediyeleri, tüm kamu kurum ve kuruluşları bilgilendirilmiş, gerekli tedbirlerin alınarak ilgililerin dikkatli olmaları yönünde ikaz edilmişlerdir. 
     Can ve mal güvenliğinin tehlikeye girmemesi, olumsuz durumların yaşanmaması için vatandaşlarımızca gerekli tedbirlerin alınarak, bilhassa sobayla ısınan vatandaşlarımızın dikkatli ve hazırlıklı olmaları gerekmektedir.'' Bu arada İstanbul Deniz Otobüsleri İşletmesi'nin saat 08.00'de yapılması gereken Yenikapı-Bandırma hattındaki feribot seferi, hava muhalefeti nedeniyle iptal edildi. 




</TEXT>
</DOC>
