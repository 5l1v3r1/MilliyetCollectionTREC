<DOC>
<DOCNO> 28110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur12.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Fehmi Koru bölücülükten yargılanıyor 
</HEADLINE>
<TEXT>

     Gazeteci-yazar Fehmi Koru'nun, bir televizyon programında deprem konusunda yaptığı konuşmada, ''Halkı, sınıf, ırk, din, mezhep veya bölge farklılığı gözeterek kin ve düşmanlığa açıkça tahrik ettiği'' gerekçesiyle yargılanmasına devam edildi. 
     İstanbul 2 No'lu DGM'deki duruşmaya, tutuksuz yargılanan Fehmi Koru katıldı. 
     Mahkeme, Koru'nun konuşmasının yer aldığı program kasetinin çözümlerinin yapılması amacıyla bandın, TRT'ye gönderilmesine karar vererek duruşmayı erteledi. 
     Bu arada, gazeteci-yazar Mehmet Barlas ile Mehmet Altan da duruşmayı izledi. 
     İstanbul DGM Cumhuriyet Başsavcılığı'nca hazırlanan iddianamede, Fehmi Koru'nun, Kanal 7 Televizyonu'nda, 12 Ekim 1999 tarihinde yayınlanan programda, Ankara Kocatepe Camii'nde Saidi Nursi'nin ölüm yıldönümünde Mehmet Kutlular'ın yaptığı konuşmayı ve dağıttığı ''İlahiikaz deprem'' adlı broşürü destekler nitelikte ifadelerde bulunduğu anlatılıyor. 
     Koru'nun, bu konuşmasında, TCK'nın 312. maddesinin 2 ve 3. fıkralarında düzenlenen ''Halkı, sınıf, ırk, din, mezhep veya bölge farklılığı gözeterek kin ve düşmanlığa açıkça tahrik etmek'' suçunu işlediği belirtilen iddianamede, sanığın 2 ile 6 yıl arasında arasında ağır hapis cezasına çarptırılması isteniyor. 
     
     
     







</TEXT>
</DOC>
