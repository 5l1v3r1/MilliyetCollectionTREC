<DOC>
<DOCNO> 46891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/guncel/agun.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin'in örgütünden açık tehdit 
</HEADLINE>
<TEXT>
Canını seven uçağa binmesin’ 
Ladin'in örgütü El Kaide, El Cezire televizyonundan Müslümanlara ve tüm ABD karşıtlarına seslenerek "Sakın uçağa binmeyin" dedi... 
     DIŞ HABERLER SERVİSİ 

     Suudi asıllı terörist Usame bin Ladin'in örgütü El Kaide, 11 Eylül saldırılarının ardından en ağır tehdidini Katar'ın El Cezire televizyonuna yaptı. El Kaide sözcüsü Ebu Geyt, El Cezire televizyonunda yayınlanan açıklamasında, Müslümanlara, çocuklara ve Amerikan siyasetine karşı çıkan herkese, "önümüzdeki günlerde uçağa binmemeleri ve yüksek binalarda yaşamamaları"nı tavsiye etti. 
     
     KAMİKAZELER SIRADA... 
     "El Kaide, ABD ve İngiltere'nin Arap Yarımadası'nı terk etmesini istiyor, aksi halde ayaklarının altındaki toprak yanacak" diyen sözcü Ebu Geyt'in, bu tehdit dolu sözleriyle El Kaide örgütü 11 Eylül saldırılarının arkasındaki güç olduğunu dolaylı yoldan bir kez daha kabul etmiş oldu. "Binlerce genç Müslüman, uçakların fırtınasında ölmek için can atıyor" yönündeki açıklamasını ciddiye almadığı gerekçesiyle ABD Dışişleri Bakanı Colin Powell'ı da eleştiren Ebu Geyt, sözlerini şöyle sürdürdü 
     
     'BUSH BİZDEN KAÇAMAZ' 
     "Allah istediği müddetçe, ABD, Afganistan'dan yenilgiyle ayrılmadıkça, ABD ve İngiltere, Filistin'deki Yahudilere desteğini çekmediği sürece ve Irak halkı üzerindeki ambargoyu kaldırmadıkça fırtınalar, özellikle de bu uçakların fırtınası dinmeyecek." Ebu Geyt, ayrıca Başkan Bush ve babasıyla, Bill Clinton, İsrail Başbakanı Ariel Şaron ve İngiltere Başbakanı Tony Blair'i, milyonlarca Müslüman'a karşı işledikleri korkunç uygulamalardan ötürü tehdit ederek "cezadan kaçamayacaklarını" söyledi. 
     
Ellerinde nükleer silahları olabilir      ABD Savunma Bakanlığı yetkilileri, El Kaide’nin, kimyasal ve biyolojik silahların yanı sıra basit nükleer silahlara sahip olmasından endişeleniyor. The Washington Times gazetesinin haberinde, El Kaide'nin elinde, nükleer patlama yaratacak kapasitede olmasa da, radyoaktif kirlenmeye yol açan basit nükleer silahların bulunmasından kaygı duyulduğu belirtildi. 
     
Ladin'in sözleri eylem işareti mi      Ladin'in TV'lerden yayınlanan açıklamasında kullandığı "Allah'a and olsun ki..." cümlesinin, gizlice talimat olduğu iddia edildi. Time dergisine göre, Ladin'in eski bir militanı, bu ifadenin "yeni eylemler başlatılsın" anlamına gelebileceğini söyledi. Ladin, konuşmasının sonunda, "Allah'a and olsun ki, Filistin huzura kavuşmadıkça ABD huzur bulamayacak" demişti. 
     
"Bu tehditler propaganda..."      ABD hükümeti, El Kaide örgütünün Ebu Geyt aracılığıyla yaptığı son tehdidi "propaganda" olarak nitelendirdi. İngiltere Başbakanı Tony Blair'in bürosundan yapılan açıklamada da, bu tehditle, saldırıların sorumluluğunun kabul edilmiş olduğu belirtildi. Açıklamada "El Kaide'nin eylemlerini sürdürme niyeti içinde olduğu konusunda şüphe bırakmıyor" denildi. 
     



 GÜNCEL 















</TEXT>
</DOC>
