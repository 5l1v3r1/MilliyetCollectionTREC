<DOC>
<DOCNO> 28594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sontur02.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı İzgi "Gerekçeli karar açıklandıktan sonra karar yürür" 
</HEADLINE>
<TEXT>

     TBMM Başkanı Ömer İzgi, Fazilet Partisi'nin kapatılması ile ilgili olarak Anayasa Mahkemesi kararlarının kesin olduğunu belirterek, ''Yürümesi, gerekçeli kararın açıklanmasından sonra olur'' dedi. 
     TBMM Başkanı İzgi ile Devlet Bakanı ve Başbakan Yardımcısı Devlet Bahçeli, Bahçeli'nin Özel Kalem Müdürü Arif Fırtına'nın oğlu Batuhan Fırtına'nın Sünnet düğününe katıldı. Ankara Şeker Fabrikası Sosyal Tesisleri'nde yapılan sünnet düğününde, Sağlık Bakanı Osman Durmuş, Bayındırlık ve İskan Bakanı Koray Aydın, Ulaştırma Bakanı Enis Öksüz, Devlet Bakanı Tunca Toskay, Meclis Başkanvekili Murat sökmenoğlu, DPT Müsteşarı Akın İzmirlioğlu MHP'li bazı milletvekilleri ve partililer bulundu. Konukların davul ve zurna eşliğinde karşılandığı düğünde, mehter takımı gösteri sundu, sanatçı Müşerref Akay da bir konser verdi. Devlet Bakanı ve Başbakan Yardımcısı Devlet Bahçeli, Fırtına'nın oğlu Batuhan'a bir Cumhuriyet altını taktı. 
     TBMM Başkanı İzgi, sünnet düğününde gazetecilerin sorularını yanıtladı. 
     İzgi, bir gazetecinin, ''FP'nin kapatılmasının ardından FP milletvekillerinin Meclis'teki çalışmalarını durduracak mısınız Yoksa bunun için gerekçeli kararı mı bekleyeceksiniz '' sorusu üzerine, ''Anayasa Mahkemesi kararları kesindir. Yürümesi, gerekçeli kararın açıklanmasından sonra olur. O zamana kadar her şey devam eder'' dedi. Gazetecilerin ''RP'de böyle olmamıştı'' şeklindeki hatırlatmaları üzerine de İzgi, ''RP'de başka... Orada son cümle, 'kararın verildiği tarihten sonra' denmişti. Ama dese de demese de Anayasa'daki özel hüküm gereğince, yürütme gerekçeli kararın açıklanmasından sonra olur'' diye konuştu. 
     
     İzgi'nin görüşü 
     İzgi, FP'nin kapatılması ile ilgili olarak görüşlerinin sorulması üzerine de ''Yüksek yargı organı kararını vermiştir. Saygı duyarız'' dedi. TBMM Başkanı İzgi, şöyle devam etti 
     ''Demokratik olup olmaması ayrı bir konudur. Demokratik olduğunu ileri sürmek mümkün değildir. Çünkü tüzel kişilikte levhayı cezalandırmak doğru değildir. Asıl olan, demokrasinin unsuru olan tüzel kişiliği korumaktır. Bu tüzel kişiliği aykırı olarak kullanan kişiler cezalandırılmalıdır. Tüzel kişilik yaşamalıdır. Bundan sonraki değişiklikte buna dikkat edeceğiz.'' 







</TEXT>
</DOC>
