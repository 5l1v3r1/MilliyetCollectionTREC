<DOC>
<DOCNO> 24195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/siyaset/asiy.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer mevziye girdi 
</HEADLINE>
<TEXT>

Genelkurmay Başkanı ve Kuvvet Komutanlarıyla birlikte Van ve Hakkari’yi gezen Cumhurbaşkanı Sezer özel sektöre mesaj verdi Umutları boşa çıkarmayalım’ 
     AYDIN HASAN Van, Hakkari 

     Cumhurbaşkanı Ahmet Necdet Sezer, Güneydoğu’da terörle mücadelede başarı kazanıldığını belirterek, özel sektöre bölgeye yatırım yapma çağrısında bulundu. 
     Sezer’in Van ve Hakkari ziyaretlerine, Genelkurmay Başkanı Orgeneral Hüseyin Kıvrıkoğlu, Kara Kuvvetleri Komutanı Orgeneral Hilmi Özkök, Hava Kuvvetleri Komutanı Orgeneral Ergin Celasin, Deniz Kuvvetleri Komutanı Oramiral İlhami Erdil ve Jandarma Genel Komutanı Orgeneral Aytaç Yalman da katıldı. 
     
Helikopterle sınıra gitti      GAP uçağıyla sabah saatlerinde Van’a gelen Sezer, Valiliğe giderek, kentin sorunları ve özellikle sınır ticareti konusunda brifing aldı. Sezer brifingten sonra helikopterle Hakkari - Yeşilova jandarma sınır bölüğüne gitti. Bölükte Albay Hurşit İmren’in hudut tekmiliyle karşılanan Sezer mevzileri gezdi. Bir süre komutanlarla birlikte Türk - Irak sınırının bulunduğu vadiyi seyreden Sezer, bölüğü ziyareti sırasında komando elbiseleri giydirilmiş üç yaşındaki Veli Yazar’ı da kucağına aldı. Sezer ve komutanlar, daha sonra helikopterle Yüksekova Dağ ve Komando Tugayı’na geçerek öğle yemeklerini burada askerlerle birlikte yedi. 
     
Umudu gördük mutlu olduk’      Sezer, hudut ziyaretinde yaptığı konuşmada şunları söyledi 
     "Uzun yıllar terörden olumsuz etkilenen bölgemizde barış ve huzur ortamının yeniden sağlandığını ve terör nedeniyle sayısız acı ve sıkıntıya katlanan sizlerin yüzlerinizdeki umudu görmek mutluluğumuzu bir kat daha artırdı. Güvenlik güçlerimizin sağladığı başarı bağlamında, yasa egemenliği, dirlik ve düzen ülkenin her köşesine yayılmış, terörün şiddet boyutu önemli ölçüde denetim altına alınmış ve terör örgütü dağılma noktasına gelmiştir. Doğu ve Güneydoğu Anadolu’da ekonomik ve toplumsal yaşamın yeniden canlandırılması, yurttaşlarımızın gönenç düzeyinin yükseltilmesi öncelikli amaçlarımızdandır. Bu kapsamda özel sektörümüzün de konuya duyarlı yaklaşması gerekmektedir." 
     
Duymuyorum      Orgeneral Aytaç Yalman gazetecilere kulağını gösterdi 
     Jandarma Genel Komutanı Yalman’ın ise, MGK toplantısında konuştuklarıyla ilgili haberleri yalanlamayan tutumu dikkat çekti. Cumhurbaşkanı Ahmet Necdet Sezer’in gezisi sırasında, Van’daki Jandarma Asayiş Kolordu Komutanlığı’na girişinde gazeteciler, Yalman’a soru sormak istedi. Ancak Yalman, sorular üzerine, parmağını kulağına götürerek, "Duymuyorum, duymuyorum" demekle yetindi. 
     



 SİYASET 


















</TEXT>
</DOC>
