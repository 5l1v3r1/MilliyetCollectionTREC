<DOC>
<DOCNO> 25388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko29.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün böyle geçti.... 
</HEADLINE>
<TEXT>

     Para piyasalarında borsa dalgalı bir seyir izledi. 
     Devlet Bakanlığı'na kaydırılan İçişleri Bakanı Sadettin Tantan'ın istifa söylentileriyle güne olumsuz başlayan para piyasaları, Devlet Bakanı Kemal Derviş ile görüşmelerinin ardından çok olumlu konuşan banka üst düzey yöneticilerinin açıklamalarıyla toparlandı. 
     Borsa yükselirken, döviz fiyatları ve bono faizleri yükseldi. Kapalıçarşı'da güne 1 milyon 178 bin lira satış fiyatıyla başlayan dolar 1 milyon 174 bin liradan, 512 bin liradan başlayan mark da 514 bin liradan günü tamamladılar. Dolar, dünkü kapanışa göre 3 bin lira artarken, bugünkü açılış fiyatına göre ise 4 bin lira düştü. Mark ise, önceki kapanışa göre 6 bin lira artarken, bugünkü açılış fiyatına göre 4 bin lira geriledi. 
     Merkez Bankası ise doların bugünkü kapanış kurunu alışta 1 milyon 166 bin 695 lira, satışta ise 1 milyon 172 bin 322 lira olarak belirledi. 
     Merkez Bankası, dünkü kapanış kurunu alışta 1 milyon 165 bin 861 lira, satışta ise 1 milyon 171 bin 484 lira olarak tespit etmişti. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı, ortalama yüzde 62.94'den kapandı. 
     İMKB Tahvil ve Bono Piyasası verilerine göre, Repo Pazarı'nda en düşük oran yüzde 59.00'dan, en yüksek oran yüzde 63.10'dan gerçekleşti. Bankalararası TL interbankında da gecelik faiz oranı yüzde 63 oldu. Tahvil ve Bono Piyasası Kesin Alım Satım Pazarı'nda ise bono faizleri arttı. 
     En çok işlem gören 6 Mart 2002 tarihli, bugün valörlü bononun bileşik getirisi yüzde 93.39'a yükseldi. 
     Borsa ise dünkü 464 puanlık düşüşü telafi ederken, gün içinde oldukça dalgalandı. Bakan Sadettin Tantan'ın istifa söylentileriyle güne satış ağırlık başlayan piyasa, ilk seans bu söylentileri sattı ve 172 puan geriledi. 
     İkinci seansta ise, Tantan'ın istifasına rağmen, Devlet Bakanı Kemal Derviş ile görüşen bankaların üst düzey yöneticilerinin takas konusundaki umut verici açıklamalar piyasayı hızla toparladı. Beklentilerin de üzerinde 11,700 seviyelerine yükselen Endeks, düne göre 436 puan artışla 11,733.14 puandan kapandı. 
     Hisse senetleri, düne göre ortalama yüzde 3.86 değer kazanırken, toplam işlem hacmi de 366 trilyon 886 milyar lira oldu. 
     
     
     







</TEXT>
</DOC>
