<DOC>
<DOCNO> 25071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/siyaset/siy02.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okkan’ı katleden 4 silah ele geçti 
</HEADLINE>
<TEXT>

Diyarbakır’daki Hizbullah Operasyonu’nda yakalanan 10 militan sorguda. Hücre evinde gözaltına alınanlar arasında bir kadın Hizbullahçı da var 
     NACİ SAPAN - ŞEYHMUS ÇAKAN Diyarbakır DHA 

     Diyarbakır’da Hizbullah’a ait bir hücre evine düzenlenen operasyonda Emniyet Müdürü Ali Gaffar Okkan ve beş polisin şehit olduğu suikasta karıştığı iddia edilen biri kadın, 10 kişi yakalandı. Operasyonda ele geçirilen silahlardan dört Kalaşnikof’un, suikastta silah kullandığını itiraf eden terörist Mehmet Fidancı’ya ait olduğu belirlendi. 
     Bağlar Beldesi Fatih Mahallesi’ndeki apartmanın 3. katının Hizbullahçı militanlarca kullanıldığının tespit edilmesi üzerine 1 Haziran gecesi buraya bir operasyon düzenlendi. Operasyonda yakalanan iki kişinin üzerinde "Ali Gümüş" ve "Yılmaz Özer" adına düzenlenmiş sahte kimlik bulundu. 
     
Selamboğa sorguda      Evde ve yakalanan kişilerin kullandığı bir kamyonette yapılan aramada, beş Kalaşnikof marka tüfek ve dört tabanca ile altı Kalaşnikof şarjörü, sekiz tabanca şarjörü, 741 çeşitli çaplarda fişek, yedi el bombası, bir bomba fünyesi ve tapası, 41 mermi çekirdeği, 41 kovan, beş Kalaşnikof tüfeklere ait seyyar dipçik, 14 Kalaşnikov marka tüfeklere ait parça, üç hücum yeleği, iki sahte kimlik ele geçirildi. Gözaltına alınanların adları açıklanmadı. Suikastla bağlantılı önemli ismin ise yakalananlardan Bedirhan Selamboğa olduğu öğrenildi. 
     Silahların, kriminal incelemesinde üç ayrı olayda kullanıldığı tespit edildi. Kalaşnikof’lardan dördünün Okkan ve beş polis memurunun şehit edilmesinde kullanıldığı tespit edildi. 
     
Kalaşnikoflar ateşe hazırdı      Diyarbakır Valisi Cemil Serhadlı, Emniyet Müdürü Atilla Çınar ile birlikte düzenlediği basın toplantısında ele geçirilen silahların ateşe hazır vaziyette olduğunu belirtti. Serhadlı, "Yapılan bu operasyonla Gaffar Okkan suikastında önemli mesafe katedildi, büyük ölçüde aydınlandı. Son operasyonda ele geçen silahlarla birlikte suikastta kullanılan ve ele geçen silah sayısı yediye yükseldi. Elimizde önemli ipuçları var" dedi. 
     "Yakalanan 10 kişi arasında suikasta katılan var mı " sorusunu Serhadlı, "Şu an kesin bir şey yok. Soruşturma ve incelemeler sürüyor. Şahıslar sorgulanıyor, silah ve mermilerin balistik incelemeleri devam ediyor" diye yanıtladı. 
     



 SİYASET 


















</TEXT>
</DOC>
