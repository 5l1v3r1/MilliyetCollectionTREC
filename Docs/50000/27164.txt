<DOC>
<DOCNO> 27164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/spor/spo05.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçu sporcu olmak 
</HEADLINE>
<TEXT>

Adı Melahat Kokalp. Balkan Şampiyonu atlet. 1995’te "Baskıyla koştum" dediği yarış sonrası koltuk değneklerine mahkum oldu. İş Mahkemesi’ne başvurdu, reddedildi. Şimdi rotasını Avrupa İnsan Hakları Mahkemesi’ne çevirdi 
     MURAT AĞCA 

     O, Doğu’dan yükselen bir ışıktı. Türk atletizminin genç yıldızı, belki de uluslararası pistlerdeki ilk büyük şampiyonu olacaktı. Ama altı yıl önce koştuğu talihsiz bir yarış, tüm hayatını kararttı. Spor yaşantısı söndü, koltuk değneklerine mahkum kaldı. Balkan Şampiyonu Melahat Kokalp, kendisini bu yarışa zorladığını iddia ettiği kulübü Güneş Sigorta’ya karşı önce hakkını Türkiye’de aradı. İki kez tazminat davası açtı, ama nafile. Sonunda kararını verdi, içi kan ağlasa da rotasını Avrupa İnsan Hakları Mahkemesi’ne çevirdi. 
     AY - Yıldız’a aşıktı Kokalp. 1995’te Portekiz’deki yarışta düşe kalka finişe geldi. Çünkü önce ülkesi, sonra kulübü için koşuyordu. Ama bu, O’nun son yarışıydı. Sağ ayak bileğindeki talus kemiği kırılmış, çapraz bağları kopmuştu. Kısacası kendi deyimiyle o artık bir "özürlüydü". Önce sigorta şirketi olan kulübü sırt çevirdi. Ardından spor teşkilatı. Kokalp, elindeki avucundaki satıp Türkiye’de ilk kez denen bir ameliyata yattı. Yürüyecekti, ama atletizm artık çok uzaktı. Sonunda İş Mahkemesi’nde hukuk savaşı başlattı. 
     BU arada öğretmen maaşıyla ayakta duruyor, dost yardımıyla akademide çalışıyordu. Beş yıl mahkemelerde süründü Kokalp ve sonunda açtığı iki dava da "İş kazası değil" denilerek reddedildi. Çünkü milli atlet, bir türlü sporcuyu da işçi saydıramadı. Ancak futbolla başlayan son gelişmelerden cesaret alan Kokalp, "Türkiye’de sporcu hakkı yok" diyerek şimdi Avrupa’ya yürüyor ve ekliyor "Türkiye için koştum, fakat acı çekiyorum. Bu ülke bana yardım edemiyorsa, hakkımı Avrupa’da arayacağım. Umarım başarır ve örnek olurum." 
     
     Savunma 
"Mahkeme reddetti"      GÜNEŞ Sigorta Kulübü Yönetim Kurulu üyesi Tayfun Özeren, konunun mahkemeye intikal ettiğini ve tazminat talebinin iki kez reddedildiğini belirtti. Özeren, "Bu konu bizi çok üzdü. Ancak artık kapanmıştır. Hukukun karar verdiği bir konuda yorum yapmak yanlıştır" dedi. Tayfun Özeren, müessese kulüplerinin kapısına kilit vurduğu bir yerde, h l yollarına devam ettiklerini vurguladı, "Kulüp olarak elimizden geleni yaptık. Melahat Kokalp’ın tazminatı yüzünden Güneş Sigorta’da mı kapansın Sporcularını kapıya mı atsın " diye konuştu. 
     
KİMDİR      01.01.1974 tarihinde Doğubeyazıt’da doğdu. İlk, orta ve liseyi Ağrı’da bitirdi. Vali Kutlu Aktaş’ın emriyle 1984’te atletizme başladı. İki ay sonra dokuz yaşında Türkiye kros ikincisi oldu. 10 yaşında da şampiyonluğa ulaştı. 11 yaşında milli atlet oldu. 800 ve 1500 metrede açık hava genç, yıldız ve büyükler rekorlarını 1987 - 1993 arasında elinde tuttu. Salon ve okul rekorları ise halen geçerliliğini koruyor. 1987 Avrupa Şampiyonası’nda en küçük sporcu ödülünü aldı. Liseler Dünya Şampiyonası’nda 1988’de kros ikincisi, 1991’de 800 metre şampiyonu oldu. Güneş Sigorta’ya transfer olduğu 1992 yılında Balkan Kros şampiyonluğunu kazandı. Kokalp, Türkiye’deki çeşitli yarışmalarda birçok ödülün de sahibi bulunuyor. 
     



 SPOR 




















</TEXT>
</DOC>
