<DOC>
<DOCNO> 28784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur19.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmaniye'de 5.5 büyüklüğünde deprem 
</HEADLINE>
<TEXT>

     Osmaniye'de meydana gelen ve çevre illerden Adana, Hatay, Gaziantep, Şanlıurfa ve Kahramanmaraş'ta da hissedilen 5.5 büyüklüğündeki depremin ardından panik yaşayan vatandaşlar, hızla ev ve işyerlerinden dışarı fırlarken, bazı evlerde küçük çapta çatlakların oluştuğu belirtildi. Korku içinde balkon ve pencerelerden atlayan 5 kişi çeşitli yerlerinden yaralandı. 
     Saat 16.28 sıralarında meydana gelen 5.5 büyüklüğündeki deprem vatandaşlar arasında panik yarattı. Depremin hissedilmesiyle birlikte vatandaşlar, ev ve işyerlerinden çıkarak kendilerini sokaklara attı. Deprem nedeniyle, kent merkezindeki bazı evlerde küçük çatlakların meydana geldiği öğrenildi. 
     Bu arada, deprem nedeniyle Osmaniye ile olan telefon bağlantıları da kısa süre kesildi. 
     Düziçi İlçesi Kaymakamı Bekir Coşkun, deprem nedeniyle Atalay Köyü'ndeki camide hasar meydana geldiğini söyledi. Coşkun, halkta panik meydana geldiğini, bu nedenle yaralanmalar olabileceğini bildirdi. 
     
     







</TEXT>
</DOC>
