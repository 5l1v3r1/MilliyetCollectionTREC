<DOC>
<DOCNO> 42156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/soneko04.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi'nden teröre 40 milyar dolarlık Fon çıktı... 
</HEADLINE>
<TEXT>

     ABD Kongresi, 11 Eylül'de meydana gelen trajik saldırıların ardından, Başkan George Bush'a, talep ettiği 20 milyar dolarlık fonun iki katını verecek. 
     Kongre'nin bu davranışı, ABD'nin terörizm tehdidi karşısında, Demokrat ve Cumhuriyetçi partililerin birlik içinde olduklarını gösteren önemli bir işaret olarak değerlendirildi. 
     Son onayın Senato tarafından muhtemelen bugün verilmesiyle, acil fon tasarısı kabul edilecek. Demokrat Parti'nin Temsilciler Meclisi'ndeki lideri Richard Gephardt, ''Omuz omuzayız. Tam bir birlik içindeyiz ve bir bütün olarak hareket ediyoruz'' dedi. 
     Temsilciler Meclisi'nin Cumhuriyetçi Parti'li Başkanı Dennis Hastert da, Başkan Bush'un 20 milyar dolar olarak talep ettiği acil fonu, Kongre üyeleriyle görüştükten sonra ikiye katlamayı kabul ettiğini bildirdi. 
     Kongre'nin onayıyla yönetime verilecek para, saldırıların kurbanları ve ailelerine yardımda kullanımının yanı sıra kurtarma, temizleme ve yeniden inşa çalışmalarına harcanacak ve havayolları sistemlerinde güvenliği artırmayı hedefleyen federal ve yerel hükümetlere sevkedilecek. Para ayrıca, yerel ve uluslararası terörizm konularının araştırılması, ulusal güvenliğin desteklenmesi ve saldırıların sorumlularına yönelik operasyonlarda kullanılacak. 
     
     Operasyon yetkisi 
     ABD Kongresi ayrıca, Başkan'a, terörist saldırılara karşılık verilmesi için gereken yetkiyi veren ikinci bir yasa tasarısını da hazırladı. Bu tasarının kısa süre içinde ve oybirliğiyle Temsilciler Meclisi ve Senato'da kabul edilmesi bekleniyor. 
     Her iki parti de, saldırıların sorumlularına karşı askeri operasyonlar düzenlenmesine yönelik yasa tasarısına tam destek veriyor. 
     Senato Dış ilişkiler Komitesi Başkanı Joseph Biden, ''Kongre'nin böyle zamanlarda ulusal birliği gösteren bir kararın altına imza atması her zaman akıllıcadır'' dedi. 
     Yasa tasarısının kabul edilmesinin gelecek haftaya kalabileceği belirtilirken, ABD'nin bu süre içinde sorumluları belirlemesi halinde bile askeri açıdan harekete geçmesi beklenmiyor. 
     1964 yılında, Başkan Lyndon Johnson, Kongre'den savaş kararı alma yetkisini istemiş, Kongre de bu yetkiyi vermişti. Johnson, yetkiyi kullanarak, ülkeyi Vietnam Savaşı'na sokmuş ve Kongre üyeleri, aldıkları karardan pişmanlık duymuşlardı. 
     Amerikan anayasası, başkana, ordunun başkomutanlığı ve savaş durumunu yönetme yetkisi veriyor, ancak savaş ilan etme kararını Kongre'ye bırakıyor. Her iki partiden de Kongre üyeleri, Başkan Bush'un teröristlere karşılık verme hakkını desteklerken, Bush'un, savaş açma konusunda, ''sınırsız güçlerle'' donatılması talebine sıcak bakmıyor. 






</TEXT>
</DOC>
