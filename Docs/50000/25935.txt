<DOC>
<DOCNO> 25935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sondun09.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da reformcu basın bayram yapıyor 
</HEADLINE>
<TEXT>

     İran'da dün yapılan cumhurbaşkanlığı seçimlerine halkın geniş katılımı ve Cumhurbaşkanı Muhammed Hatemi'nin seçimlerden zaferle çıkmasını reformcu basın, ''reform ve halk egemenliğinin büyük zaferi'' olarak, uhafazakar basın ise ''İslami rejime ve anayasaya verilen destek'' olarak yorumladı. 
     Hatemi'nin ilk kez cumhurbaşkanlığını kazandığı 1997 yılında da yapılan bu iki farklı yorum, gazetelerin bugünkü manşetlerinde, yorum ve başyazılarda açıkça görüldü. 
     Resmi haber ajansı İRNA tarafından Farsça yayımlanan ''İran'' gazetesi, ''Geniş katılım halk egemenliğinin zaferi'' manşetini kullanırken, Hayat-ı Nov Yeni Hayat seçimle ilgili haberlerini, ''İran halkının sesi Bizi her zaman hatırlayın'' manşetiyle verdi. 
     Hembestegi Dayanışma haberini ''Reformun görkemli zaferi'' manşetiyle duyururken, Tahran Belediyesi tarafından yayımlanan Hemşehri'nin manşeti, ''İran milleti, seçimlere geniş katılımıyla halk egemenliği ve reformu sağlamlaştırdı'' şeklinde oldu. 
     Aftabı Yezd Yezd Güneşi ''Herkes ayağa kalktı, halkın görülmeyen katılımı'', Nevruz ''İranlıların reformlara büyük eveti'', Millet ''Halk egemenliği mucizesi... Milletin sessiz çoğunluğu, dün bütün tahminleri altüst etti'', Ettelaat ise ''Milli iradenin, halk egemenliğinin devamını teyidi'' manşetlerini attı. 
     Muhafazakar kanattan Siyaset-i Ruz Günün Siyaseti ''İran cumhuriyetinin yücelmesi için milyonlarca İranlının katılımı'', Keyhan ''Hatemi, cumhurbaşkanı kalıyor'' başlıklarını kullanırken, Cumhuri İslami ve Resalet gazeteleri, dini lider Ayetullah Ali Hamaney'in oy kullandıktan sonra yaptığı konuşmadaki, ''Seçim yetkilileri halkın oylarını korusun'' cümlesini manşete çıkardı. 
     Reformcu gazeteler halkın geniş katılımı ve Hatemi'ye verdiği yüksek desteğin, reformların devamına destek anlamına geldiğini belirterek, bunu ''bir kişiden çok, belirli bir düşünce tarzının ve yolunun, yani reformculuğun tercih edilip seçilmesi'' olarak yorumladılar. 
     Seçimlere yüksek katılımın halk egemenliğinin zaferi olduğunu yazan İran gazetesinde yayımlanan yorumda, ''Ey Hatemi, insanları özgürlük ve seçime çağırdın, İran milleti de özgürlük ve seçimde yaşıyor'' denildi. 
     Hayat-ı Nov, bu seçimin Hatemi'nin düşünce ve tarzının tercih edilişinin bir kez daha ve ''kesinlikle onaylanması anlamına'' geldiğini belirterek, herkesin milli iradenin tecellisine yardım etmesini istedi. 
     Kar ve Karger İş ve İşçi gazetesi de ''Geniş katılım, halkın milli isteklerini elde etmek için belirli bir yol seçtiğini gösteriyor'' ifadesine yer verdi. 
     Nevruz gazetesinde, muhafazakarların ''Bu oylar rejime verilen oylardır'' yolundaki açıklaması eleştirilerek, ''Bu elbette oyların açık bir anlamıdır. Ama oyların gerçek ve kesin yanı, halkın egemenliğini kabul eden düzene verilen oy olmasıdır'' denildi. 
     
     






</TEXT>
</DOC>
