<DOC>
<DOCNO> 45040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun08.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Broadway efsanesi Hollywood'da canlanıyor... 
</HEADLINE>
<TEXT>

     Broadway'de 1970'lerde fırtına gibi esen efsane müzikal, beyazperdede canlanıyor. Ginger Rogers, Chita Rivera ve Gwen Verdon'ın rol aldığı ''Chicago'', 16 yıl aradan sonra bu kez de Hollywood'un en gözde yıldızlarıyla izleyici karşısına çıkacak. 
     People dergisinin internet sitesinde yer alan habere göre, yönetmen Rob Marshall'ın projesi, gün geçtikçe daha çok yıldızı biraraya getiriyor. 
     Aylardır proje aşamasında bulunan müzikal için Miramax film şirketinin yönetmen Marshall, senarist Ben Gordon ve özgün müzikalin yapımcısı Marty Richards'dan oluşan ekibi, Julia Roberts, Catherine Zeta-Jones, Jennifer Lopez, Madonna, Cameron Diaz, Nicole Kidman ve Gwyneth Paltrow'un da aday olduğu yıldızlar arasında zorlu bir seçim yaptı. 
     Bu adaylar arasından Catherine Zeta-Jones'u seçen ''beyin takımı'', ''Bridget Jones'un Günlüğü'' filmiyle dikkatleri üzerinde toplayan Renee Zellwegger'i de başrol için uygun gördü. 
     Richard Gere'ın orijinal müzikalde Jerry Orbach tarafından canlandırılan avukat Billy Flynn rolünde seyirci karşısına çıkacağı filmde, Velma Kelly'yi Zeta-Jones beyazperdeye taşıyacak. Efsane oyuncu Ginger Rogers tarafından canlandırılan Roxie Hart adlı baş karakterde ise genç yıldız Zellwegger, önemli bir beyazperde sınavı verecek. 
     Ünlü aktör Richard Gere, beyazperdeye atılmadan önce Londra sahnelerinde ''Grease'' müzikalinde dansetmişti. Catherine Zeta-Jones ise oyuncu olmadan önce kızlardan oluşan bir müzik grubunda vokalistti. Bu konuda deneyimli olan rol arkadaşları karşısında ter dökecek Renee Zellwegger'ın ise müzik ve dans tecrübesi bulunmuyor. 
     Oyuncuları belirlenen filmin çekimlerine Kasım ayında başlanması planlanıyor. 
     






</TEXT>
</DOC>
