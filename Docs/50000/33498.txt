<DOC>
<DOCNO> 33498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur13.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İKV Başkanı Eriş "Kabine revizyonu hemen yapılsın" 
</HEADLINE>
<TEXT>

     İktisadi Kalkınma Vakfı İKV Yönetim Kurulu Başkanı Meral Gezgin Eriş, Bakanlar Kurulu'nun bakan sayısının azaltıldığı ve siyasi istikrarı sağlayacak nitelikteki bakanlardan oluşacak biçimde yeniden düzenlenmesi gerektiğini belirterek, ''Kabine revizyonu hemen hiç gecikilmeden yapılmalıdır'' dedi. 
     İTO binasında yapılan ''Türkiye-Avrupa Birliği İlişkileri'' konulu konferansın açılış konuşmasını yapan Eriş, AB'ye tam üyelik sürecinde zamanı verimli kullanmanın önemine değinerek, Helsinki Zirvesi sonrasındaki dönemin yaşanan ekonomik krizlerin de etkisiyle Türkiye'nin yeterince iyi değerlendirilebildiğini söylemenin mümkün olmadığını kaydetti. 
     AB ile ilişkilerin gündemin alt sıralarına itildiğini, tam üyelik müzakerelerinin başlamasının ön koşulu olan Kopenhag siyasi kriterlerine uyum yönünde somut adımlar atılamadığını savunan Eriş, siyasi kriterlere uyumun Türk halkının uzun süredir özlemini duyduğu ve Türk demokrasisinin çağdaş ülkeler düzeyine yükseltecek reformları içerdiğini aktardı. 
     IMF ve Dünya Bankası tarafından sağlanan desteğin ve programın hayata geçirilmesi yönünde kaydedilen aşamaların olumlu olduğunu, ancak yeterli olmadığını anlatan Eriş, şöyle devam etti 
     ''Beklenen siyasi istikrar ve güven ortamının bir türlü sağlanamaması piyasalardaki aşırı dalgalanmanın sürmesine neden olmakta, ekonomide taşlar yerine oturamamaktadır. Verimsiz siyasi tartışmalara artık son verilmelidir. Koalisyon liderleri, hükümet içinde mevcut olduklarını varsaydıkları sanal uyum ve uzlaşma pahasına sürdürdükleri kabine revizyonu yapmama dirençlerini bir tarafa bırakmalıdır. Bakanlar Kurulu hem bakan sayısının azaltıldığı, hem de ehliyetleri ve programa inançları ile siyasi istikrarı sağlayacak nitelikteki bakanlardan müteşekkil biçimde yeniden oluşturulmalıdır. Kabine revizyonu hemen hiç gecikilmeden yapılmalıdır. 
     Bu, güveni oluşturmanın olmazsa olmaz koşuludur. İkinci adım, koalisyon liderleri ve tek tek bakanların programa inançlarını ekonomiyi düzlüğe çıkarma kararlılıklarını kanıtlayacak uygulamaları yine hemen hiç gecikmeden ortaya koymalarıdır. Ancak, etkin, gerçekten uyumlu kararlı sorunları ve çözümleri bilen ve bildiğini uygulama iradesine sahip bir hükümet ihtiyacımız olan güven ve istikrarın oluşmasını sağlayabilecektir. 
     İstikrarın sürdürülebilmesi için ise üretim ve ihracatın artırılması yaşamsal önem taşımaktadır. Hükümet bu amaca yönelik çözümleri krizden birinci dereceden etkilenen reel sektör ile işbirliği içinde üretmelidir.'' 
     
     






</TEXT>
</DOC>
