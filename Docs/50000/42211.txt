<DOC>
<DOCNO> 42211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur24.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarsus'ta tren kazası "5 kişi öldü.." 
</HEADLINE>
<TEXT>

     İçel'in Tarsus İlçesi'nde, Adana'dan Mersin istikametine giden yolcu treninin vagonlarından biri dingil kırılması sonucu raydan çıktı. İlk belirlemelere göre 5 kişi öldü, 10 kişi yaralandı. 
     TCDD 6. Bölge Başmüdürlüğü yetkililerinden alınan bilgiye göre, İbrahim Koçyiğit ve Kadir Akay idaresindeki, Adana-Mersin arasında çalışan 61723 sefer sayılı toplam 4 bölümlü yolcu treninin son vagonu,Tarsus'a bağlı Yenice Beldesi'ndeki istasyondan ayrıldıktan bir süre sonra raydan çıkarak devrildi. İlk belirlemelere göre 5 kişinin öldüğü, 10 kişinin yaralandığı olaydan sonra kurtarma çalışmaları sürerken, yaralıların Tarsus'taki hastanelere kaldırıldığı bildirildi. 
     Yetkililer, kazanın çıkış makasında, üçüncü sıradaki vagon tekerleklerinin dingilinin kırılması sonucu ardındaki vagonun raylardan çımasına yol açması üzerine meydana geldiğini, Mersin-Adana arasında ulaşıma kapanan tren yolunun açılması amacıyla çalışmaların sürdürüldüğünü bildirdiler. 
     
     







</TEXT>
</DOC>
