<DOC>
<DOCNO> 45128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/ekonomi/aeko.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SABANCI TOYOTA’DA ÜRETİMDEN ÇEKİLDİ 
</HEADLINE>
<TEXT>

Türkiye’de Toyota’yı artık Japonlar üretecek. Sabancı Holding üretim şirketindeki hisselerinin tamamını Japonlara satarken, sadece pazarlama ve satışta devrede olacak 
     EKONOMİ SERVİSİ 

     Sabancı Holding, Toyota Otomotiv’deki Toyotasa son yüzde 25 hissesini, Japon ortağı Toyota Motor’a devretti. Böylece Sabancı Holding’in Türkiye’de Toyota otomobillerin üretim ve ihracatını yapan şirkette payı kalmadı. Şirketin unvanından Sabancı adı da çıkarıldı. Sabancı Grubu’nun, Toyota araçların iç piyasada satış ve satış sonrası servis hizmetlerini veren Toyotasa Pazarlama ve Satış AŞ’deki ortaklığının ise ortaklık yapısında bir değişiklik olmadan devam edeceği açıklandı. 
     Toyotasa’nın ortaklık yapısındaki değişiklik, şirketten akşam saatlerinde yapılan yazılı bir açıklamayla duyuruldu. Toyota Otomotiv Sanayi Türkiye AŞ imzasıyla yapılan açıklamada, Türk otomotiv sektöründe 1990 yılından bu yana devam ettirilen faaliyetlerin yarından itibaren "Toyota Otomotiv Sanayi Türkiye AŞ" adı altında devam edeceği bildirildi. 
     
     Pazarlamada ortaklığa devam 
     Açıklamada, "Şirket adında değişikliğe gidilmesi, yeni oluşan hisse dağılımından kaynaklanmıştır. Daha önce yüzde 65 Toyota Motor Corporation, yüzde 25 Sabancı Holding ve yüzde 10 Mitsui olan hisse dağılımı, 5 Ekim 2001 tarihi itibariyle yüzde 90 Toyota Motor Corporation ve yüzde 10 Mitsui olarak değişmiştir" denildi. 
     Sabancı Grubu’nun, 2 Ekim 2000 tarihinde kurulan ve Toyota marka binek ve ticari araçların Türkiye’de pazarlamasını yapan Toyotasa Pazarlama ve Satış AŞ’deki ortaklığının devam ettiği, bu şirkette yüzde 65 Sabancı Holding, yüzde 25 TMC ve yüzde 10 Mitsui ortaklık yapısının korunduğu ifade etildi. 
     Sabancı Holding’in üretim şirketindeki hisse devri için Toyota Motor Corporation’ın TMC ne kadar ödeme yapacağı belirtilmedi. 
     
Sabancı, Yangın var yangın’ demişti      Türkiye’de otomotiv pazarının hızla büyüdüğü 1990’lı yılların başında peş peşe gelen büyük yatırımların, 300 milyon dolarla en büyüğü olan Toyotasa’da sıkıntılar iki yıl önce başladı. 100 bin araç üretim kapasiteli şirket, faaliyete geçtikten sonraki yıllarda kapasitesini kullanamadığı gibi, son krizde, iç pazarın iyice daralması sonucu üretim durma noktasına geldi. 2001 yılının ilk sekiz ayında sadece bin 19 oto üretildi. Sabancı Holding Yönetim Kurulu Başkanı Sakıp Sabancı, Toyotasa’da bir adet bile üretim yapılmadığını belirterek, "Yöneticilerim bana sıfır üretim diyor. Robotlarla çalışan modern bir fabrikada üretim durmuş. Bu yangındır" diye konuşmuştu. 
     
Patates tarlasından oto üretimine      Temmuz 1990’da kurulan ve 1994’te üretime başlayan Toyotasa’ya en büyük emeği, Sabancı Center’da, Toyotasa’nın o dönemdeki genel müdürü Haluk Görgün ile birlikte bir suikast sonucu hayatını kaybeden Özdemir Sabancı vermişti. Sabancı’nın büyük hayali olan fabrikanın açılışını dönemin Cumhurbaşkanı Süleyman Demirel yapmıştı. 1 milyon metrekarelik bir tarla üzerinde kurulan fabrikanın açılışında Demirel, "Bu patates tarlalarında artık Corolla bitecek. Mısır ve patates ekilse, bunların hepsini yığsak bir Corolla alamayız. Şimdi 100 bin Corolla çıkıyor. İşte refah bu" demişti. 
     
     Ortaklık yapısı değişmişti 
     Toyotasa’nın ilk baştaki ortaklık yapısı Haziran 2000’de değişti. Hisse devri ile Japon ortak üretim şirketinde yüzde 65, Sabancı Grubu da pazarlama şirketinde yüzde 65 pay sahibi oldu. Böylece Sabancı’nın üretimden çekilmesinin birinci aşaması tamamlandı. Son operasyonla da üretimden tamamen çekilmiş oldu. 
     
     



 EKONOMİ 



















</TEXT>
</DOC>
