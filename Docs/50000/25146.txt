<DOC>
<DOCNO> 25146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun18.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de İngiliz Büyükelçi 26 turistin hayatını kurtardı 
</HEADLINE>
<TEXT>

     Nepal'de kraliyet ailesinin esrarengiz bir katliama kurban gitmelerinin ardından ülkede meydana gelen olaylar ve ilan edilen sokağa çıkma yasağı nedeniyle sokaklarda mahsur kalan 26 turistin, İngiliz Büyükelçi tarafından kurtarıldığı bildirildi. 
     İngiliz Dışişleri Bakanlığı'ndan yapılan açıklamada, Nepal'deki İngiliz Büyükelçi Ronald Nash'ın çıkan olaylar sırasında sokaklarda mahsur kalan 23'ü İngiliz, 2'si Kanadalı ve 1'i Hintli toplam 26 turistin hayatını kurtardığı belirtildi. 
     Açıklamada, Nepal polisinin, sokaklarda sıkışan turistleri emin bir yere götürmek üzere operasyon başlattığını, ancak polis operasyonunun 2-3 saat sürmesi üzerine Büyükelçilik'ten Land Rover marka ciplerden oluşan bir konvoy gönderildiği ve turistlerin kurtarıldığı kaydedildi. 
     Nepal Veliaht Prensi Dipendra, babası Kral Birendra ve annesi Kraliçe Aiswarya'nın da aralarında bulunduğu kraliyet ailesi üyelerini öldürdükten sonra kendisini vurmuştu. 
     Dipendra'nın da ölümü üzerine Kral Birendra'nın erkek kardeşi Gyanendra, tahta çıkmıştı. Gyanendra'nın karısı Komal Rajya Laxmi Devi Shah da kraliçe ilan edilmişti. 






</TEXT>
</DOC>
