<DOC>
<DOCNO> 15805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/ekonomi/eko05a.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada program heyecanı 
</HEADLINE>
<TEXT>

Hisse senetleri dün yüzde 4.16 prim yaparken, İMKB 100 Endeksi de 345 puanlık artışla 8.657’ye çıktı 
     EKONOMİ SERVİSİ 

     Uzun süre yeni ekonomik programı yatay bir seyirde bekleyen borsa, dün ikinci seansta hızlı ancak buna karşın düşük işlem hacimli bir yükseliş yaşadı. Bu akşam borsanın kapanmasından sonra açıklanacak olan yeni ekonomik programın içeriğine göre yön belirleyecek olan borsa, sokak eylemleri nedeniyle temkinli davranıyor. 
     Hisse senetleri dün yüzde 4.16 prim yaptı. İMKB - 100 Endeksi de psikolojik 8.500 direnç seviyesini ikinci seansta geçerek 8.657 puana ulaştı. Günlük toplam işlem hacmi 252.7 trilyon düzeyinde oldu. 
     
     Son iki hafta çıkışta 
     Borsa iki hafta önce dip seviyesine indikten sonra başlattığı yükselişi dün de devam ettirdi. 29 Mart’ta 7.159 puan seviyesinde bulunan endeks, aradan geçen iki haftalık süre içinde TL bazında yüzde 20.92’lik artış gösterdi. Ancak hisse senetleri, TL’nin dolar karşısındaki hızlı değer kaybı nedeniyle dolar bazında yüzde 2.85 düşüş gösterdi. 
     
     Spekülatif bir gün olur’ 
     Sabah açılışla birlikte 1 milyon 300 bin liranın üzerinde başlayan dolar, yurtdışı yatırımcılar ve Türkiye’deki yabancı bankaların alımlarıyla dengelendi. Serbest piyasada öğlen 1 milyon 310 bin liraya kadar tırmanan dolar günü 1 milyon 297 bin liradan tamamladı. 
     Bankacılar, programın açıklanmasını bekleyen bankaların dolar alım - satımı yapmak istemediği dikkat çekerken programda yeni birşeyler açıklanmaması durumunda doların tırmanışa geçeceğini belirtiyorlar. 
     Piyasalarda çok yoğun bir bilgi alışverişinin yaşanacağını iddia eden bankacılar, "Yarın bugün herkes duyduğu bilgiyle piyasada pozisyon alacak. Bu da piyasada bazılarını peşinden sürükleyecek. Hangi bilginin doğru olduğu program açıklanana kadar netlik kazanmayacağından çok yoğun spekülasyonun olacağı bir gün yaşayacağız" diye konuşuyorlar. 
     


 EKONOMİ 























</TEXT>
</DOC>
