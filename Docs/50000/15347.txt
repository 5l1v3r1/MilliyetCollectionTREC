<DOC>
<DOCNO> 15347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/spor/ygsbay.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi 
</HEADLINE>
<TEXT>

     TOGAY BAYATLI 

     Galatasaray’ın bu şekilde futbol oynamasını ne bekledik, ne de bugüne kadar rastladık. Evet, Cim - Bom yorgundu... Cim - Bom hala Real Madrid maçının heyecanını yaşıyor ve sadece formasıyla kazanacağını belki düşünüyordu ama işler hiç de böyle gitmedi. Henüz maçın başında savunmasının yaptığı iki konsantrasyon hatasının sonunda Ayew ve Preko’nun golleriyle şok bir bozgun yaşadı. Hepimiz bu bunalımdan konuk ekibin rahat çıkabileceğini zannediyorduk. Ama önce Serkan, sonra Fatih ve Hasan yüzde yüz gollük pozisyonlarda kaleyi bulamadılar. Sonra da Ümit’in penaltısını kaleci Diallo kurtarınca Galatasaray ilk yarıda oyundan koptu. 
     İkinci devrede yine Galatasaray’daki kopukluk devam etti. Özellikle takımın göbeğinde oynayan Popescu ve Bülent Korkmaz’ın hataları, Fatih’in ise ileri çıkıp kademeye girmemesi sonucu Preko’nun üçüncü golü geldi. Bu olay oyun boyunca devam etti. Teknik Direktör Lucescu’nun inatla önlem almayışı hayret edilecek bir noktaydı. İkisi de çakılı oynayan Jardel ve Serkan’ı çıkartıp Marcio ve Arif’i yerlerine aldı ama savunmadaki hataları düzeltmedi. Sarı - Kırmızılılar Yozgat defansının ileri çıkması sonucu Fatih’in vuruşuyla sürpriz bir gol buldular. Fakat defanstaki berbat görünüm devam edince Fatih’in Ayew’e yaptığı penaltı sonucu bu futbolcunun ayağından döndüncü golü de kalelerinde gördüler. Bundan sonra Cim - Bom’un oyun disiplini tamamen bozuldu. 
     Geride sadece üç kişi bırakarak Yozgat’ın üzerine yüklendiler. Maçın en büyük yıldızı olarak göze batan kaleci Diallo oyun başından itibaren sürdürdüğü yüksek performansıyla alkışları sonuna kadar hak etti. 
     Oyunun geri kalan bölümü yine müthiş bir mücadele içinde geçti. Galatasaray Hasan’ın ayağından ikinci golünü bulunca canlanır gibi oldu. Oyunun son dakikaları Sarı - Kırmızılı futbolcuların çabuk ama savruk hücumlarıyla geçti. 
     Hakem Mustafa Çulcu, iki kez Preko’yu düşüren Popescu’ya ikinci kartı göstermeyerek büyük bir iyilik yapmış oldu. Aynı şekilde penaltı yapan Fatih’e de ikinci sarı kartı vermedi. Tabi bunlar hakemin takdir haklarıydı. Ama bize göre oyunun sonucuna tesir eden hareketlerdi. 
     


 SPOR 



























</TEXT>
</DOC>
