<DOC>
<DOCNO> 25229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur13.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem Dede öğrencilere seslendi "Büyüklerin hatalarını tekrarlamayın" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Işıkara, depremle ilgili olarak söylentilere değil, bilim adamlarına inanılması gerektiğini söyledi. 
     Prof. Dr. Işıkara, Düzce'nin Kaynaşlı İlçesi'nde, ilköğretim okulu öğrencilerinin sorularını yanıtladı. Önce depremle ilgili çizgi film izleyen öğrenciler, daha sonra Işıkara'ya sorular yönelttiler. 
     Prof. Dr. Işıkara, 17 Ağustos ve 12 Kasım depremlerinin ardından Türkiye'deki tüm okulları gezerek öğrencilere depremden korunmanın yöntemlerini öğreteceğini belirtti. 
     ''Depremler ülkemizde devamlı varolacaktır'' diyen Işıkara, şöyle konuştu 
     ''Depremden korunmak mümkündür. Fakat depremin ne zaman olacağını bilmek mümkün değildir. Kesinlikle söylentilere inanmayın, bilim adamlarının söylediklerine inanın. Biliyorsunuz ki, 17 Ağustos Marmara depreminde 6 bin vatandaşımız dolapları duvarlara bağlı olmadığı için öldüler. İşte bizler depremden nasıl korunacağımızı öğrenmeniz için buradayız.'' 
     Işıkara, 1992 Erzincan depreminden bu yana bütün siyasileri ve büyükleri uyardıklarını, ancak kimsenin kendisini dinlemediğini anlatarak, ''İstanbul Ticaret ve Sanayi Odası'nda toplantıya çağırıldım. O toplantıda beni sadece 5 kişi dinledi. Şimdi burada olmamın sebebi, artık büyüklerimize değil sizlere anlatıyorum. Onların yaptığı hataları siz yapmayın'' dedi. 
     Prof. Dr. Işıkara, ''Çok katlı binalara neden izin veriliyor '' sorusunu ise şöyle yanıtladı 
     ''Biraz da hatayı kendimizde arayalım. Devlet elinden geleni yapıyor, ama her birey kendisine düşen görevi yapmalı. Belediye başkanlarını uyarıyorum. Her bir oy için kat vermesinler, her vatandaş da kat istemesin.'' 






</TEXT>
</DOC>
