<DOC>
<DOCNO> 2298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/soneko05.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım trilyonluk sigara kaçakçılığı 
</HEADLINE>
<TEXT>

     Mersin'de, belgelerinde saat olduğu beyan edilen konteynerden, yarım trilyon liralık kaçak Marlboro sigarası çıktığı belirtildi. 
     Devlet Bakanlığı'ndan yapılan açıklamaya göre, Mersin'de Gümrük Muhafaza görevlilerince, önceki gün yeni bir kaçakçılık olayı ortaya çıkarıldı. 
     Konşimento beyanında 920 kutu çalar masa saati olduğu belirtilen konteynerden şüphelenen Gümrük Muhafaza elemanları, yaptıkları kontrol sonunda, 800 kutu Tekel bandrollü Marlboro sigarası ile 5.886 adet çalar saat ele geçirdiler. 
     Gümrük Muhafaza Kaçakçılık İstihbarat elemanları yakalanan sigara ve saatlerin 402 milyar 793 milyon lira değerinde olduğunu açıkladılar. Kaçakçılıkla ilgili olarak Ramazan Şahin Elektronik Ticaret adlı firma ile gümrük işlemlerini yapan Belmar Dış Ticaret hakkında tahkikat başlatıldı. Ayrıca, ithalatçı firmanın adres gösterdiği Gaziantep'te de gerekli araştırma ve incelemenin yapıldığı ancak ilgili kişilerin adreslerinin hayali olduğunun ortaya çıktığı belirtildi. Olayla ilgili incelemelerin devam ettiği kaydedildi. 




</TEXT>
</DOC>
