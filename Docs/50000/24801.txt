<DOC>
<DOCNO> 24801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sondun04.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeniler Bush'u yuhaladı 
</HEADLINE>
<TEXT>

     Birinci Dünya Savaşı sonundaki Ermeni olaylarını ''soykırım'' olarak nitelendirmeyi reddeden ABD Başkanı George Bush, California eyaletini ziyareti sırasında Ermeniler tarafından yuhalandı. 
     California'nın enerji sorunlarını görüşmek üzere bu eyalete giden Bush, Ermenilerin yoğun olarak yaşadığı Fresno kentinin havaalanına, Washington'a dönmek üzere geldiğinde, bir grubun gösterisiyle karşılaştı. 
     Havaalanı yakınında, sözde soykırımın tanınmasını talep eden pankartlar açan göstericiler, Bush'u yuhaladı. Bush, uçağına binerken, göstericileri uzaktan gördü. Ermeni lobisinin yerel liderlerinden Richard Sanikian, Ermeni yayın organlarına yaptığı açıklamada, ''Başkan Bush'un bir akşam Fresno'da kalmasını ve soykırım meselesini onunla konuşmayı dilerdik. Ancak Başkan, kalmamayı tercih etti'' dedi. Bush'a 24 Nisan açıklamasında soykırım sözcüğünü telaffuz ettirebilmek için bu yıl büyük bir kampanya düzenleyen Ermeni lobisi, umduğunu bulamayınca, seçim öncesinde verdiği sözü tutmamakla suçladığı Bush'a karşı cephe aldı. 







</TEXT>
</DOC>
