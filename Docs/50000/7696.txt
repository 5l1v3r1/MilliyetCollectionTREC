<DOC>
<DOCNO> 7696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/yazar/tamer.html </URL>
<DATE> 2001/02/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sezen Aksu meselesi 
</HEADLINE>
<TEXT>

     Sevgili büyüğümüz Nezih Demirkent'in cenazesi, yıllardır görüşememiş eski dostları da buluşturdu. Yüzlerde derinleşmiş çizgiler, saçlara düşmüş aklar, 2 - 3 beden büyümüş cüsseler... 
     Sultanahmet Camii'nin avlusunda bana sıkça yöneltilen soru neydi biliyor musunuz 
     Şu Sezen Aksu meselesi ne oldu 
     Hani Türkiye'ye döndükten sonra peşini bırakmayacağım diye yazmıştın 
     Sezen Aksu bu işe ne diyor 
     İnsanların ilgileri, merakları ve takipçiliği konusunda şaşırmamak elde değil. Cenazede bile... Ama bu soruyu sormakta haksız da sayılmazlar. Çünkü ben Türkiye'ye dönünce bu konuyu araştıracağımı vaat etmiştim. 
     Hani Davos'taki Dünya Ekonomik Forumu toplantısının açılışındaki zenginlerle yoksullar arasındaki müthiş uçurumu anlatan nefis video gösterisinde fon müziği olarak karşımıza Sezen Aksu'nun sesi çıkıvermişti ya... Aksu'nun Goran Bregoviç'le birlikte yaptığı Düğün ve Cenaze adlı kasetin en güzel parçasını Sezen'in sesinden dinlemiş, ancak videonun sonundaki jenerikte ne Türkçe şarkının ne de Sezen Aksu'nun adına rastlayamamıştık ya... Onun yerine Bregoviç'in başka şarkıları ve başka sanatçıların adlarını görmüştük ya... 
     Video gösterisinin yaratıcısı ünlü fotoğraf sanatçısı Oliviero Toscani'nin Davos'ta peşine düşüp nedenini sorduğumuzda da "Bregoviç'in sekreteri bana hangi adları verdiyse onları koydum" yanıtını almıştık ya... 
     Aslında durum hiç de öyle değilmiş. Goran Bregoviç'in sekreterinin bu konu hakkında bilgisi bile yok. Türkiye'den telefonla aradığımda "Bu tür konuları ancak Bregoviç'in menajeri Maria Rankov'dan öğrenebilirsiniz. O da Amerika'da" dedi. Dolayısıyla bir 10 gün de Maria'nın dönüşünü bekledim. Ve olan biteni Maria'ya anlatınca şaşakaldı. "Biz Toscani'nin İtalyan RAİ televizyonu için çektiği 52 dakikalık benzeri bir film için müzikleri hazırladık. Ancak orada Sezen Aksu'nun şarkılarını kullanmadık. Dolayısıyla tabii ki başka sanatçıların isimleri ve başka müziklerin adları yazıyor jenerikte. Toscani'nin Davos için yaptığı videodan da haberimiz yok, bizim müziğimizin kullanıldığından da... Goran'a sorup sizi tekrar arayacağım" dedi. 
     Ertesi gün Bregoviç'le görüştükten sonra beni aradığında durum değişmemişti. Bregoviç "Oliviero ile bir ara böyle bir konu geçti aramızda, ama sonradan herhangi bir otorizasyon istemedi, ben de başka bir müziği kullandığını zannettim" demiş. 
     Maria Rankov'a göre Oliviero Toscani muhtemelen RAİ televizyonu için hazırladığı zengin - yoksul çelişkisinin bazı bölümlerini ya da RAİ için kullanmadığı bölümlerini 10 - 12 dakikalık kısa film olarak Davos için düzenlemiş, fona da Bregoviç'ten izin alma gereği duymadan Sezen Aksu'nun sesini ve şarkısını yerleştirnmişti. Maria'nın tahmini buydu. Benden Dünya Ekonomik Forumu yönetiminin telefonlarını istedi. Kendileriyle bağlantıya geçip video filminin bir kopyasını isteyecekti. 
     Sezen Aksu'nun bu olayla ilgili tepkisine gelince... 
     Menajeri Mustafa Oğuz'la görüştüm. Anladığım kadarıyla Sezen Aksu, bu işten bir şey çıkmayacağını bildiği için adının yazılmamasını fazla dert etmemiş. Oysa Davos'taki ortamı görseydi, muhakkak ilgilenirdi. 
     Anlaşılan Aksu da Oğuz da bu tür aşırmalar ve saygısızlıklarla karşılaşmaya alışıklar. Telif haklarına saygısızlık maalesef çok yaygın. Olayın peşine düşseler, yorgunluktan başka elde edecekleri bir şey de yok. 
     Haksız da sayılmazlar. Oliviero Toscani çok yaratıcı ve çılgın bir tip. Ama etik kuralların yanına uğramadığını da hemen ilk cümlesinden seziyorsunuz. 
     Yarın da sizlere biraz Oliviero Toscani'yi anlatayım 
     
ABD'de yol tamiratı nasıl haber verilir      Fatih Sultan Mehmet Köprüsü'nde geçen hafta sonu yapılan tamirat yüzünden İstanbulluların trafikte çektiği eziyet, Amerika'da yaşayan İlker Koçak'a dert olmuş. E - posta mesajı gönderen okurumuza göre Karayolları duyuru sistemini değiştirdiği takdirde, bu tür sorunlar yaşanmayabilir 
     "Geçen hafta sonu yaşanan eziyeti dikkate alarak, Karayolları'nın yaptığı çalışmayı duyurma yöntemiyle ilgili bir öneride bulunmak istiyorum. Amerika'da çalışma yapılacak yolların kenarına tam bir hafta öncesinden, ne zaman çalışma yapılacağını duyuran levhalar konarak sürücüler önceden bilgilendirilir. Levhalarda ayrıca alternatif yollar hakkında da bilgi veriyorlar." 
     Halk için hayatı kolaylaştıran çok mantıklı bir uygulama. Umarız bizim Karayolları da okurumuzun bu önerisini dikkate alır. 
     
     Düzeltme - Yeşim Korkmaz dün sabah erkenden aradı. Sistem Yayıncılık'ın Medyada Kadın ve Kadın Gazeteciler başlıklı araştırmayı kitaplaştıracağına ilişkin yazımla ilgili olarak, "Yazınız bize güç verdi. Ancak bir sorun var, kişiler ve kurumlar karışmış" dedi. Demesiyle başımdan aşağı kaynar sular döküldü sanki. Aradan 2 - 2,5 yıl geçtiği ve benzeri birkaç ankete katıldığım için başka biriyle karıştırmışım herhalde. Çok özür dilerim. Doğrusu şu Sistem Yayıncılık tarafından kitaplaştırılacak araştırma, Marmara Üniversitesi İletişim Fakültesi öğretim üyelerinden Prof. Yasemin İnceoğlu ile aynı üniversite araştırma görevlisi Yeşim Korkmaz'a ait. 
     
     





Küçük ilanlar 


Ecevit'in Bush kuşkusu 


İki arada bir derede 


Saddam'ın istihbaratçısı 


Ankara'ya çıkarma 


Ecevit'ten hocalara müjde 


CHP'nin gündemi hep kendisi 


Bir "kolaylaştırıcı" rol daha... 


Gala sahillerinde bekliyorum 


Kendinize gelin beyler .. 


Kadına tecavüz 


Ecevit ve Bush 


Her damın kamburu 


Sezen Aksu meselesi 


CHP üzerinde oyunlar 


Fatih'e "Hıristiyan ol" çağrısı 


</TEXT>
</DOC>
