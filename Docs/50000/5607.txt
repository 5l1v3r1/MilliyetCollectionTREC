<DOC>
<DOCNO> 5607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sondun09.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Deli dana paniği 
</HEADLINE>
<TEXT>

     Amerikalı uzmanlar, ''deli dana'' hastalığının ABD'ye sıçramasının an meselesi olduğu uyarısında bulundular ve bu konuda ciddi önlemlere başvurulmasını istediler. 
     Alınması istenen önlemler arasında, Avrupa ülkelerinden kan ve kan ürünleri ithalinin yasaklanması da bulunuyor. Amerikan basınında yer alan haberlerde, henüz hiç bir vakaya rastlanmamakla birlikte, söz konusu hastalığın şimdiden ABD'ye ulaşmış olabileceği endişesi dile getiriliyor. 
     Yetkililerin belirttiğine göre, ilk aşamada alınacak önlemler arasında şunlar bulunuyor 
     - Batı Avrupa ülkelerinden kan ve kan ürünleri ithalinin yasaklanması. Yasak kapsamına giren ülkeler arasında İngiltere, Fransa, Portekiz ve İrlanda var. 
     - Bu ülkeleri kısa süre önce ziyaret eden kişilerin kan alımında donör olarak kullanılmaması. 
     - Sığırlar üzerinde daha dikkatli testler yapılması. Teksas'taki bir çiftlikte geçen günlerde beslenen bini aşkın sığıra, Amerikan yasaları uyarınca yasak olmasına rağmen, içinde hayvan kemik ve eti bulunan yem verildiği, bunun üzerine çiftliğin karantinaya alındığı belirtildi. 
     - İçinde sığır jelatini bulunan ''Mamba'' adlı ürünün hayvanlara yedirilmemesi. Mamba'daki jelatinin içinde deli dana hastalığına yol açan mikropların bulunduğu öne sürülüyor. 
     




</TEXT>
</DOC>
