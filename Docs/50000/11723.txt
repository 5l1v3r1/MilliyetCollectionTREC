<DOC>
<DOCNO> 11723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sontur05.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik öğrenciler, ölen arkadaşları için yol kapattı 
</HEADLINE>
<TEXT>

     Nevşehir'de meydana gelen trafik kazasında arkadaşları ölen Yeniçeşme İlköğretim Okulu öğrencileri, Nevşehir-Ürgüp karayolunu 15 dakika trafiğe kapattı. 
     Alınan bilgiye göre, Ürgüp yolunda bisikleti ile yolun karşısına geçmek isterken Ömer Özbakır'ın kullandığı 06 KG 618 plakalı minibüsün çarpması sonucu ölen 11 yaşındaki Mehmet Köse, okul arkadaşlarını ve öğretmenlerini yasa boğdu. 
     Yeniçeşme İlköğretim Okulu 5-A sınıfında oturduğu sıraya çiçek bırakan arkadaşları, tepkilerini dile getirmek için Nevşehir-Ürgüp karayolunda toplanarak, trafiği 15 dakika süreyle ulaşıma kapattılar. Öğrenciler, bir daha aynı acıyı yaşamak istemediklerini ifade ederek, yetkililerden yol üzerine üst geçit yapılmasını istediler. 
     Öğrenciler, arkadaşlarının cenazesinin Adana'da toprağa verilecek olması nedeniyle Köse ailesine maddi yardımda bulunmak için aralarında para da topladı. Okul bahçesinde düzenlenen törende çember oluşturan öğrenciler, arkadaşlarını Barış Manço'nun ''gül pembe'' ve ''can bedenden çıkmayınca'' şarkılarını söyleyerek, uğurladılar. 
     



</TEXT>
</DOC>
