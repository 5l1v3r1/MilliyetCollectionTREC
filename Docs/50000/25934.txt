<DOC>
<DOCNO> 25934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sondun08.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basının kirli sırrı "Zakazuka" 
</HEADLINE>
<TEXT>

     Rusya'da yayımlanan The Moscow Times gazetesi, Rus basınının küçük, kirli, ama aslında herkesçe yıllardır bilinen bir sırrı olan ''para karşılığı haber yazmayı'' bütün boyutlarıyla ilk kez kamuoyunun gözleri önüne serdi. 
     Rus turistlerin Türkiye'ye gitmelerinin ''taşıdığı sakıncaların'' anlatıldığı haberlere her yıl turizm mevsimi öncesinde geniş yer verilmesinin veya ''Swissotel baskınını, Avrasya gemisinin kaçırılmasını aslında Türk resmi çevreleri düzenledi'' türünden iddiaları içeren haberlerin belirli kalemlerce sık sık yinelenmesinin arkasındaki sırrı da kısmen aydınlatan bu işe piyasada ''zakazuka'' deniliyor. 
     Argo bir deyim olan ve uyuşturucu, silah gibi yasadışı alanlarda sipariş yapılması anlamına gelen ''zakazuka''nın boyutları, bazı iddialara göre yılda toplam 25 milyon doları geçiyor, bazı iddialara göre bu rakamı kat kat aşıyor, bazılarına göre de Rus basınının yıllık toplam bütçesinin yüzde 50'sinden fazlasını kapsıyor. 
     Moskova'da görev yapan medya mensuplarının aslında yıllardır bildikleri bu küçük sırra, The Moscow Times gazetesi bugün manşetten yer verdi. Gazete, haberinde, Lobbynet adlı PR firmasının yayımladığı rakamları esas aldı. 
     ''Rusya'da bir gazetenin yazıişleri müdürü, bir haberin yayımlanıp yayımlanmayacağına neye göre karar verir '' sorusuna yer veren gazete şu ifadeyi kullandı ''Birçok kaynağa göre, hükümet yetkililerine, reklam ajanslarına, akademisyenlere, muhabirlere göre yanıt Destelerce Para...'' 
     Gazeteye göre bu iş de, ülkedeki hemen hemen tüm gazeteleri kapsayacak şekilde, belirli PR kuruluşları aracılığıyla yürütülüyor. Müşteri, bu PR kuruluşlarına giderek, nasıl bir yazı istediğini anlatıyor, kendisine ''Kaçıncı sayfada, hangi uzunlukta istersiniz '' sorusu soruluyor ve bunun parasal bedeli söyleniyor. Bu küçük, ama bilinen sır, politikacılara ''seçim kazanma, şirketlere pazar paylarını artırma, düşmanlara da birbirlerini yeme'' fırsatı sağlıyor. Bu PR kuruluşlarından biri olan Lobbynet'in iddiasına göre, bu işten, ülkenin önde gelen gazeteleri yalnızca geçen Nisan ayında sırasıyla şu gelirleri sağladılar ''Komsomolkaya Pravda 540 bin dolar, İzvestiya 310 bin dolar, Trud 280 bin dolar, Novaya Gazeta 280 bin dolar, MK 270 bin dolar, Versia 270 bin dolar, hükümete ait olan Rassiskaya Gazetta 230 bin dolar, Nezavisimaya Gazetta 120 bin dolar, Parlamentskaya Gazetta 40 bin dolar.'' 
     Bu piyasanın yıllık hacmi Lobbynet'e göre 25 milyon dolar, Sreda gazetesinin editörlerinden Aleksandır Pankin'e göre 25 milyon dolardan çok daha fazla. Expert dergisine göre ise Rus basınının toplam yıllık bütçesinin yüzde 50'den fazlasını ''zakazuka gelirleri'' oluşturuyor. 
     İtiraflar... 
     Moscow Times'ın sorularını yanıtlayan birçok gazete yekilisi, ''adlarının yazılmaması'' kaydıyla, ''Evet, bizim gazetemiz zaman zaman bu tür sipariş haberleri kabul ediyor'' dediler. Rusya Gazeteciler Birliği Başkan Yardımcısı İgor Yakovenko da, ''Resmi reklam piyasası çok küçük. Bu nedenle gazeteler bu tür yasadışı yollara başvurmak zorunda kalıyorlar'' diyerek, gerçeği zımnen kabul etmiş oldu. 
     Amerikan Ticaret Odası'nın Rusya'daki yetkililerinden olan Yuliana Slaşova da, ''Bundan beş yıl önce muhabirler, 200, 300 dolar karşılığı ısmarlama bir haberi yazar, yayımlatırdı. Ama günümüzde artık bu işi yürütenlerin başında yazıişleri müdürleri geliyor'' dedi. 
     Bu piyasada yalnızca yazı yazdırmak değil, yazdırmamak da mümkün. ''Belirli bir konuda, ülkenin önde gelen beş gazetesinin toplam 100 bin dolarla susturulabileceği'' belirtiliyor. 
     
     
     






</TEXT>
</DOC>
