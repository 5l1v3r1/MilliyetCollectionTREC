<DOC>
<DOCNO> 38124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sontur08.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir umut öyküsü... Küçük Öznur yaşama böyle tutunuyor... 
</HEADLINE>
<TEXT>

     Marmara Depremi'nin ardından önce Yeşilköy'deki ağır hasarlı evleri yıktırılan, daha sonra trafik kazası sonucu annesi ölen ve kendisinin de bacağı kesilen 12 yaşındaki Öznur Güven, kalp romatizması hastalığı da bulunmasına karşın yaşam mücadelesini büyük bir azimle sürdürüyor... 
     Florya sahilinde bulunan ve depremzedelere tahsis edilen Marmara Evleri'ndeki küçük dairede A.A muhabirine yaşadıklarını anlatan Güven ailesinin en küçük çocuğu Öznur, 17 Ağustos depremi sırasında anne ve babasıyla Isparta'da olduğunu, ancak felaketin büyüklüğünü bir gün sonra yıkılmak üzere olan evlerini gördüğünde daha iyi kavradığını söyledi. 
     Bakırköy Belediyesi tarafından depremden birkaç gün sonra yıktırılan 5 katlı binanın 4. katındaki kendilerine ait evin çok büyük olduğunu belirten Öznur, ''Burada ise alanın dar olması nedeniyle hareket ederken çok zorlanıyorum. Bu nedenle benim için en büyük eksiklik kendime ait bir odamın, hareket alanımın olmayışı'' dedi. 
     Öznur Güven, depremden sonra yaşadığı olumsuzlukları şöyle anlattı 
     ''Marmara depreminden 1 yıl sonra ailece başka bir felaket yaşadık. Bende kalp romatizması olduğu için sürekli kortizon ilacı kullanıyordum. Yüzümdeki şişkinlikler nedeniyle doktor bol bol yürümem gerektiğini söyledi. Trafik kazasının olduğu gün annem, ablam ve ağabeyimle birlikte sahile yürümek istedik. Kaldırımda yürüdüğümüz sırada bir araç hızla hepimize çarptı. Kazada annem öldü, ben de ağır yaralandım. Annemin öldüğünü 20 gün sonra öğrendim. Bakırköy Devlet Hastanesi'nde uzun süre tedavi gördüm ve 4 ameliyat geçirdim. Son ameliyatta sağ bacağım kesildi. Şu anda ancak değneklerle yürüyebiliyorum. 5 gün önce, kesilen sağ bacağımın yerine protez takıldı. Sürekli yürüme egzersizleri yapıyorum. En kısa sürede değneksiz yürümeyi başaracağım.'' 
     Florya'da bulunan Arif Şenel İlköğretim Okulu'nun 7. sınıfına geçen Öznur, ameliyatları nedeniyle okula uzun süre devam edemediğini belirterek, ''Her yıl takdir alıyordum. Ancak bu yıl takdiri birkaç puanla kaçırdım. Bu kez takdir yerine teşekkür alabildim. En büyük amacım kalp doktoru olmak. Protezin takılmasıyla artık çok daha fazla çalışacağım ve bu amacıma ulaşacağım'' diye konuştu. 
     Öznur Güven, kaldıkları evde diğer depremzede çocuklarla çok iyi anlaştığını ve zamanının büyük bir bölümünü arkadaşlarıyla geçirdiğini kaydetti. 
     Babası konut bekliyor 
     Öznur'un babası Salih Güven de depremin ardından evlerindeki eşyanın büyük bölümünün yağmalandığını ifade ederek, çok az eşyayı Florya'ya getirebildiklerini söyledi. 
     Depremden önce süt dağıtımı yaptığını, daha sonra da bir çay ocağında iş bulduğunu anlatan Güven, ''Çok büyük zorluklarla yaşadığımız bu evde yavaş yavaş bir düzen oturtmaya başlamış, alışmıştık. Ancak eşimin öldüğü kazadan sonra uzun süre toparlanamadık. Çocuklarımın ruh hali bozuldu'' dedi. 
     Marmara Evleri'nde deprem mağduru olmayan bazı ailelerin de kaldığının tespit edilmesiyle birçok sorun yaşandığını ve kendilerinden zaman zaman çıkmalarının istendiğini belirten Güven, depremzede olduklarının anlaşılmasıyla bu konuda bir daha problem yaşamadıklarını bildirdi. 
     17 Ağustos depreminden sonra, Dünya Bankası'nın desteğiyle Bayındırlık ve İskan Bakanlığı tarafından İkitelli Başakşehir'de depremzedeler için konut yaptırıldığını ifade eden Güven, bu konutların geçtiğimiz yılın sonunda teslim edileceğinin bildirilmesine rağmen, anahtar tesliminin en son 30 Eylül'e ertelendiğini kaydetti. 
     Yaklaşık 45 ailenin kaldığı Marmara Evleri'nde, küçük olması nedeniyle 4 kişilik bir ailenin bile yaşamasının çok zor olduğunu dile getiren Salih Güven, ''Buradaki depremzede ailelerde, konut problemi nedeniyle büyük bir huzursuzluk ve sorun var. Bazı evlerde 7-8 kişi yaşıyor. Başakşehir'deki bazı binalar ise tamamen bitti. Bir an önce bu evlerin teslim edilmesini istiyoruz'' dedi. 
     
     







</TEXT>
</DOC>
