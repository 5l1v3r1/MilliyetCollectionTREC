<DOC>
<DOCNO> 32195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur06.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Mirzaoğlu "Hükümetin uyumuna TSE belgesi veririz" 
</HEADLINE>
<TEXT>

     Devlet Bakanı Ramazan Mirzaoğlu, 57.koalisyon hükümetinin uyum içerisinde çalıştığını belirterek, 'Hükümetimizin uyumuna TSE belgesi veririz'' dedi. 
     Kırşehir Organize Sanayi Bölge Müdürlüğü tarafından düzenlenen panele katılmak için Kırşehir'e gelen Bakan Mirzaoğlu, toplantı öncesinde basın mensuplarının sorularını yanıtladı. 
     Mirzaoğlu, ''IMF'ye verilen tavizler ile son krizle birlikte Türkiye'den 25 milyar doların dışarıya çıktığı'' yönündeki iddialara ilişkin soruyu, şöyle yanıtladı 
     ''Bunların çoğu spekülasyondur. Hükümet gayet uyum içinde çalışıyor. IMF bize zorla program kabul ettirmiyor. Türk hükümeti IMF'ye başvurmuştur. Son başvurusu da 18'incisidir. Globalleşen dünyada uluslararası kuruluşların desteğini almak zorundayız. Bu finans kuruluşları, benden kredi alacaksanız şartlarım şunlar şunlar diyor. Biz hükümet olarak uyguladığımız ekonomik programın arkasındayız. Hükümetimiz de uyum içinde çalışıyor. Hükümetin uyumuna TSE Belgesi veririz. Çünkü, hükümet bunu hak etti, veriyorum.'' 
     Mirzaoğlu, Rusya Devlet Başkanı Putin'in dışarıdan gelecek nükleer atıkların ülkesinde gömülmesini kabul etmesinin, Türkiye'de büyük bir tedirginlik yarattığı şeklindeki bir soruyu da, şu karşılığı verdi 
     ''Nükleer atıkların bir yerden bir başka yere nakledilmesi, AB ve Birleşmiş Milletler'in sözleşmelerine göre yapılır. Bu atıklar Birleşmiş Milletler ile ilgili ülkelere bildirilerek onayı alınacak. 
     Biz kesinlikle boğazlarımızdan, kara sularımızdan geçişini tasvip etmiyoruz. Geçişine müsade etmeyeceğiz ve onay vermeyeceğiz. Bunu uluslararası kurallara göre yapacağız. İlgili ülke en az 3 ay önce bilgilendirilir ve onayı alınır. Rus halkının ve çevrecilerin de Rusya'yı nükleer çöplük yapma girişimine evet diyeceklerini zannetmiyorum. Gelişmiş ülkelerin, Rusya'ya gönderecekleri nükleer atık 20 bin ton. Bu miktar da 2 tane 10 katlı apartman büyüklüğündedir. İsviçre, Fransa gibi ülkeler bunu parayla veriyorlarsa, kendi ülkelerinde 2 apartman büyüklüğünde toprağı yok mu İleri teknoloji ile bunları kendi ülkelerine gömmüyorlar ve zararsız hale getirmiyorlar da, nükleer çöplük olarak para karşılığı başka ülkelere gönderiyorlar. Geçiş ülkelerini sıkıntıya sokuyorlar. Bunu ne insanlığa ve kendi ülkelerine, ne de bizlere anlatabilirler. Bu konuda Türk halkı rahat olsun. Türkiye'yi nükleer geçit ülkesi yapmayacağız.'' 
     Kıyı Emniyet Genel Müdürü Hücum Tulgar'ın ''Ankara denizi bilmiyor'' şeklinde basına yansıyan haberinin hatırlatılması üzerine de Mirzaoğlu, şunları söyledi 
     '' Ankara denizi bilmiyor demek yanlıştır. Ankara'da denizi bilen de, bilmeyen de vardır. Bu demeç doğru yansımışsa amacını aşmıştır, yoksa çarpıtılmıştır. Denizcilik politikasına yeteri kadar önem vermiyoruz. Denizlerimizi yeteri kadar tanımıyoruz. Belki bu kastedilmiştir. Gerçekten denizcilik sektörü reel sektördür. Türkiye'ye şu anda 5-6 milyar dolar girdisi vardır. Turizmden sonra en önemli sektör denizciliktir. Denizcilik sektörü gerçek anlamda teşvik edilmelidir.'' 







</TEXT>
</DOC>
