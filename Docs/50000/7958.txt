<DOC>
<DOCNO> 7958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/spor/spo05a.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabrın sonu Fener 
</HEADLINE>
<TEXT>

Sustu Yıldırım. Sessizce takımını, Denizli’yi destekledi. Ve sonuçta Sarı-Lacivert, zirveye yükseldi 
     Gürel Yurttaş 

     Son yıllarda pek görülmemiş bir tablo bu ... Fener, lider... Ligin en golcü takımı... 
     Nihayet şampiyonluk şarkıları söyleniyor. Fenerbahçe’de uzun süren kış uykusu bitmiş... Camia zafere hazırlanıyor. 
     Yarış bu... Belki kazanamayadabilir ama... Türk futbolunun lokomotif takımlarından Fenerbahçe, göze hoş gelen futboluyla zirvede duruyor. 
     
     Bugünlere nasıl gelindi Fenerbahçe nasıl irkildi, kendine geldi 
     Önce Aziz Yıldırım’ın hakkını verelim. Başkan ve arkadaşları ilk doğruyu geçen sezon bitiminde yaptılar... 
     Eleştiri yağmuruna tutulacaklarını, hatta suçlanacaklarını biliyorlardı... Kulaklarını tıkadılar. Mustafa Denizli’yi aldılar, takımın başına tam yetkiyle koydular. Sonra sordular 
     - Kimi istersin hocam 
     Evet... Kimi istediyse aldılar... Gönüllerini zaten çoktan açmışlardı Fenerbahçe’ye... Ceplerini de ardına kadar açtılar. 
     Takım Dereağzı’nda çok göz önündeydi... Samandıra’ya taşıdılar. Kimin ne yaptığı belli değildi. Denizli’yle disiplini sağladılar. 
     
     Her şey iyi gidiyordu da... Lig başlayınca terslikler de başladı. 
     Futbolun içinde varolan yenilgiler yaşandı. Sabırsızlar, başarısızlık için pusuya yatanlar ortaya çıktılar. Aziz Yıldırım ve arkadaşlarını köşeye sıkıştırıp, Denizli’nin ipini çekmeye bile çalıştılar. 
     İşte o zaman Yıldırım, başkanlığını gösterdi. Ne yaptı biliyor musunuz Sustu ... 
     Susmak, Denizli’ye destek çıkmak, takımına güvendiğini anlatmaktı aslında. Arif olan da anladı. 
     Asla, "Beni Şükrü Saracoğlu’na asın " demedi. Hocasını atlayıp, neşterden söz etmedi. Taraftarlara basını hedef göstermedi. 
     Sadece sustu ... Sustu, ikide bir ortaya çıkıp konuşmadı. Sessizce takımını ve Denizli’yi destekledi. 
     Ve sonuç... Sabrın sonu Fener lider. 
     Evet... İşte Türk futbolunun böyle bir Fenerbahçe’ye ihtiyacı vardı. Rekabeti Avrupa’ya da yayacak, çıtayı daha da yukarı taşıyacak. 
     Göreceksiniz sonuçta Türk futbolu kazanacak. 
     


 SPOR 




























</TEXT>
</DOC>
