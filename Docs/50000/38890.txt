<DOC>
<DOCNO> 38890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/spor/spo02.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Glasgow’u kutladılar 
</HEADLINE>
<TEXT>

     SARI - Lacivertli futbolcular ve teknik heyet, yöneticilerle birlikte yemek yiyerek, Glasgow Rangers galibiyetini kutladılar. Küçükyalı’daki bir restaurantta verilen yemeğe yönetim kurulundan Murat Özaydınlı, Mahmut Uslu ve Mithat Yenigün katıldı. Asbaşkan Murat Özaydınlı, Avrupa Şampiyonlar Ligi’ndeki şanslarını değerlendirirken, "Yüzeysel bakıldığında grup çok zor görünmüyor. 10 - 12 puan toplayan ekipler bir üst tura çıkar" dedi. 
     
Denizli endişeli      FENERBAHÇE Teknik Direktörü Mustafa Denizli, Ankaragücü maçından endişeli olduğunu söyledi. Şampiyonlar Ligi ile ilgili değerlendirmeyi önümüzdeki haftaya bırakan Denizli, "Şimdi bizim için Ankaragücü karşılaşması önemli. Bu yılın en enterasan maçı olacak. Bu göreve başladığımda Fenerbahçe’nin mücadele ettiği kulvar sayısı azdı. Şimdi çoğaldı. Gerekeni yapacağız" dedi. 
     
Türk klasiği Avrupa’da      MEHMET ÇİFTÇİ BARCELONA 

     İSPANYOL basını, Barcelona’nın Fenerbahçe ile aynı gruba düşmesini ilginç ifadelerle yorumladı. Barcelona Teknik Direktörü Carlos Rexach ise "Zayıf takım görüntüsü veriyor. Avrupa’da başarısı yok. Ama geçen sezonki Beşiktaş maçını unutmadık" dedi. 
     
     MARCA 
     Grubun en dengesiz takımı Fenerbahçe. Ne zaman ne yapacağı belli olmaz. Dikkat.’ 
     
     AS 
     Türkiye’nin klasiği nihayet Avrupa’da. Avrupa’nın en fazla seyircisine sahip takım.’ 
     
     EL MUNDO DEPORTİVO 
     İkinci Beşiktaş kazasına fırsat verme. F.Bahçe’ye dikkat. Hüsran bir daha olmasın.’ 
     
     SPORT 
     Barcelona tartışmasız favori. Fenerbahçe ise en zayıfı. Teoride böyle görünüyor.’ 
     
Rüştü Günü kurtarıyorum      SARI - Lacivertli takımın kalecisi Rüştü, sakatlığının kendisine büyük sıkıntı verdiğini, iğnenin herşeyi çözdüğünü, ancak bu yöntemle sadece günü kurtardığını söyledi. Rüştü, "Problemim büyük. İğne olduğum zaman bütün sorun bitiyor. Ancak sadece günü kurtarıp, uzun vadede zarar veriyorum. Eylül ayı da Fenerbahçe için çok kritik bir ay. Ne yapacağımı bilmiyorum " diye konuştu. 
     
Futbolcular iddialı      FENERBAHÇELİ futbolcular Şampiyonlar Ligi için iddialı konuştular. Revivo, "Kolay rakip yok. Ancak biz ikinci raunda çıkmak istiyoruz" derken, Mustafa Doğan, "Güçlüyüz, kendimize güveniyoruz. Leverkusen ile iki maçı da kendi sahamızdaymış gibi oynayacağız" ifadelerini kullandı. Ümit Özat ise, "İçerde maç vermiyoruz. Deplasmandan da puan alıp ikinci tura kalmalıyız" diye konuştu. 
     
Rakiplere takip      TEKNİK Direktör Mustafa Denizli, Şampiyonlar Ligi’ndeki rakipleri Bayer Leverkusen ile Barcelona’yı yakın takibe alacak. Denizli, bu amaçla yardımcısı Oğuz Çetin’i 8 Eylül’de Leverkusen’in lig maçına gönderecek. Çetin bir gün sonra da Barcelona’yı izleyecek. 
     
Ogün rahat      FENERBAHÇE Kaptanı Ogün, "Şampiyonlar Ligi’nde bulunduğumuz grupla ilgili olarak içimizde asla bir endişe ya da tedirginlik yok. Kimse merak etmesin, en iyisi neyse o olacaktır. Biz Fenerbahçe gibi oynadığımız sürece bir problem yaşamayız. Yeter ki kendi oyunumuzu oynayalım" dedi. Ogün, Glasgow Rangers maçında tribünden kendilerine destek veren taraftarlara da teşekkür etti. 
     



 SPOR 























</TEXT>
</DOC>
