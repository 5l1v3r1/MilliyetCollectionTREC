<DOC>
<DOCNO> 38677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/ekonomi/eko03.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük bankalar borçlarını yeniliyor 
</HEADLINE>
<TEXT>

Doların nerede duracağının belli olmaması ve kriz nedeniyle sendikasyon kredilerini yenilemekte zorlanan bankalar, borç için dışarıya çıkmaya başladı 
     REUTERS 

     Türk bankaları kriz nedeniyle kapanan sendikasyon kredilerini yavaş yavaş yenilemeye başladı. Sektörün büyük ölçekli bankalarından Garanti Bankası, Akbank, Yapı Kredi, Vakıfbank sendikasyonlarını yenilerken İş Bankası’nın önümüzdeki günlerde sendikasyona çıkabileceği belirtiliyor. 
     Kurların dalgalanmaya bırakılmasıyla yaşanan sert çıkışlar nedeniyle geçen yıl alınan sendikasyon kredilerini yenilemekten çekinen bankalar, yeniden uluslararası piyasalarda boy gösteriyorlar. Geçen yıl yüksek tutarlı sendikasyon kredisi kullanan bankalar, kredilerin en az yarısını yenilemeye başladılar. 
     
     Yapı Kredi’ye ilgi büyük 
     Temmuzda 200 milyon dolarlık sendikasyon kredisi için bir grup bankaya yetki veren Yapı Kredi Bankası’nın sendikasyonuna gelen talebin 300 milyon doları aştığı belirtiliyor. 
     Ekimde 350 milyon dolarlık bir ödemesi olan Akbank’ın da 2 Temmuz’da 250 milyon dolarlık bir kredi için yetki verdiği biliniyor. 
     Haziran ayı başında 130 milyon dolarlık sendikasyon ödemesi yapan Vakıfbank da geçen hafta 110 milyon dolarlık bir sendikasyon kredisi aldı. 
     Etibank’a resmen talip olduğunu açıklayan Koçbank’ın da 100 milyon dolarlık bir sendikasyon için çalışmaya başladığı kaydediliyor. Koçbank 13 Temmuz’da 220 milyon dolarlık sendikasyon borcunu kapattı. 
     Yılbaşından bu yana sendikasyon kredisi almayı sürdüren Garanti Bankası ise bugün 350 milyon dolarlık sendikasyon için Londra’da imza atacak. Garanti 17 Mart’ta da 350 milyon Euro kredi almıştı. 
     
     İş Bankası çalışmada 
     İş Bankası’nın ise önümüzdeki günlerde yeni bir sendikasyona çıkabileceği kaydediliyor. Banka, bu hafta içinde 500 milyon dolarlık bir sendikasyon ödemesi yapmış, ardından bir açıklama yaparak bu paranın piyasalardan dolar satın alarak karşılanmadığını duyurmuştu. 
     
     Açılım sağlar’ 
     Bankacılar, kimsenin dövizini bozdurmadığı için doların tırmanışının durdurulamadığını söyleyerek sendikasyonların piyasalarda bir açılım sağlayabileceğini belirtiyorlar. 
     Dövizdeki hareketin hep yukarı doğru olması nedeniyle bankaların sendikasyonların maliyetini kestiremediğini ifade eden bankacılar, bu nedenle yenilemek yerine kapatmanın tercih edildiğini dile getiriyorlar. 
     Sendikasyonların, ihracatın finansmanında kullanılmak üzere alındığını ancak çoğu zaman nakdin piyasalarda değerlendirildiğini kaydeden bankacılar, "Hangi piyasaya girerse girsin taze kaynak piyasalara canlılık kazandıracak" diye konuştu. 
     



 EKONOMİ 























</TEXT>
</DOC>
