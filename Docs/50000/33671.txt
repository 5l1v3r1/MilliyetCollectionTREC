<DOC>
<DOCNO> 33671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur12.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi Grup Başkanvekili "Erbakan bizim tabii liderimiz" 
</HEADLINE>
<TEXT>

     Saadet Partisi SP Grup Başkanvekili Veysel Candan, parti kurarken Necmettin Erbakan ile ''istişarede bulunduklarını'' belirterek, ''O bizim en tabii liderimizdir'' dedi. 
     Candan, Konya'da düzenlediği basın toplantısında, yeni kurulan Saadet Partisi'nin programını anlattı. Veysel Candan, programın ''Türkiye'nin sıkıntılarına ve sorunlarına çözüm bulacak nitelikte'' olduğunu söyledi. 
     Toplantı sonunda, basın mensuplarının sorularını yanıtlayan Candan, bir gazetecinin, ''Necmettin Erbakan, yeni partinizin kuruluş aşamasında etkili oldu mu '' sorusuna şu karşılığı verdi 
     ''Sayın Erbakan, 30 yıldır siyasetin içindedir. Tabii ki, parti kurarken onunla istişare ettik. Bu misyonun adamıdır. Bizim en tabii liderimizdir. Buna itiraz etmek mümkün değildir. Onunla ilgili yasak zaten yoktur. Avrupa İnsan Hakları Mahkemesi'nin vereceği karar onun siyasi yasağını zaten kaldıracaktır. Siyasette her türlü yasağa karşıyız. Erbakan'sız bir ülkede siyaset zaten düşünülemez.'' 
     Candan, bir başka soru üzerine de, kapatılan hiçbir partinin devamı olmadıklarını, yeni bir programla Türkiye'nin sorunlarını çözeceklerini bildirdi. 
     Candan, Recep Tayyip Erdoğan'ın liderliğinde parti kurma çalışmalarını sürdüren ''yenilikçiler'' hareketi konusundaki bir soruyu ise şöyle yanıtladı 
     ''Evet, bir rüzgar olduğu doğrudur. Rüzgarlar bazen batıdan, bazen doğudan eser. Rüzgarın kim tarafından, nasıl estirildiği önemlidir. Çok ilginçtir, şu an SP'de bulunan 50 milletvekili Recep Tayyip Erdoğan'ın aftan yararlanması için oy verdi. Ancak, şimdi beraber hareket ettiği bazı insanlar, bu konuda ret oyu vermişlerdir. Bu yenilikçi arkadaşlarımızla bir gönül bağımız var. Yenilikçi arkadaşları seviyoruz, ama yanlış yapıyorlar. Farklı çizgilerde olduğumuz netleşti. Artık bağlarımız koptu.'' 
     Candan, ''yenilikçiler''le ilgili bir başka soru üzerine de şunları söyledi 
     ''Bir aydır yaptıkları açıklamalardan sonra bu arkadaşları tanımakta güçlük çekiyorum. TÜSİAD'ın programlarını destekleyebileceklerini, IMF programına karşı olmadıklarını söylüyorlar. Beş tabanlı, Özalvari bir oluşum içindeler. Biz bunları tasvip etmiyoruz. Yaptıkları açıklamaları endişe verici buluyorum.'' 
     

</TEXT>
</DOC>
