<DOC>
<DOCNO> 16913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur05.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'ın suç dosyası...Çağlar 32 davadan yargılanıyor 
</HEADLINE>
<TEXT>

     ABD’de yakalanan eski Devlet Bakanı ve işadamı Cavit Çağlar, Egebank ve Etibank soruşturmaları kapsamında hakkında verilen 2 gıyabi tutuklama kararı uyarınca aranıyor. 
     Tasarruf Mevduatı Sigorta Fonu’na devredilen ve Yahya Murat Demirel’in eski sahibi olduğu Egebank’la ilgili soruşturmayı yürüten İstanbul DGM Cumhuriyet Savcısı Ercan Cengiz, Egebank’tan 7.5 milyon dolar usulsüz kredi almakla suçlanan İnterbank’ın da eski sahibi olan eski Devlet Bakanı, eski DYP milletvekili ve işadamı Cavit Çağlar’ı, ifade vermeye davet etti. 
     Savcı Cengiz, bu arada sağlık sorunlarını gerekçe göstererek yurtdışına çıkan ve bir daha Türkiye’ye dönmeyen Çağlar hakkında, İstanbul Nöbetçi 1 No’lu DGM’ye başvurarak 2 Ocak 2001 tarihinde gıyabi tutuklama kararı çıkartılmasını sağladı. 
     Bu karardan sonra İstanbul İnterpol Şube Müdürlüğü’nce "kırmızı bülten" çıkartılan Çağlar hakkında ayrıca, yurtdışında yakalanması halinde Türkiye’ye iadesini sağlamak amacıyla İstanbul DGM Cumhuriyet Başsavcılığı’nca "iade talepnamesi" hazırlanarak Adalet Bakanlığı’na gönderildi. 
     Etibank’la ilgili 36 sanık hakkında dava açan DGM Cumhuriyet Başsavcılığı, Cavit Çağlar’ın dosyasını ise ayırdı. 
     TMSF’ye devredilen ve Dinç Bilgin’in sahibi olduğu Etibank’la ilgili soruşturmayı da yürüten İstanbul DGM Cumhuriyet Savcısı Ercan Cengiz, yine bu bankayla ilgili ortaya atılan usulsüz işlemlerde adı geçen Cavit Çağlar hakkında, İstanbul Nöbetçi 6 No’lu DGM Yedek Hakimliği’nden 2 Nisan 2001 tarihinde gıyabi tutuklama kararı çıkartılmasını sağladı. 
     DGM Başsavcılığı, Çağlar hakkında 16 Nisan 2001 tarihinde de yurtdışında yakalanması halinde Türkiye’ye iadesini sağlamak amacıyla "iade talepnamesi" hazırlayarak Adalet Bakanlığı’na gönderdi. Başsavcılık, Etibank’la ilgili soruşturmayı halen sürdürüyor. 
     İnterbank’ın eski sahibi Cavit Çağlar ve Bank Ekspres’in eski sahibi Korkmaz Yiğit hakkında birbirlerine menfaat karşılığı usulsüz krediler verdikleri gerekçesiyle Kadıköy 6. Asliye Ceza Mahkemesi’nde açılan dava, hakimin Bankalar Kanunu’na dayanarak suçu "zimmet" kapsamında bulması ve "Görevsizlik kararı" vermesi üzerine İstanbul Adliyesi’ne gönderildi. 
     Dosyayı inceleyen İstanbul 5. Ağır Ceza Mahkemesi ise Bankalar Kanunu’nun suç tarihinden sonra çıkmasını gerekçe göstererek "Yetkisizlik kararı" vererek dosyayı Kadıköy Ağır Ceza Mahkemesi’ne yolladı. Şişli Cumhuriyet Savcılığı da İnterbank’tan çeşitli şirketler adına krediler alıp, bunları virman yoluyla kendi hesaplarına geçirdiği iddiasıyla Cavit Çağlar ile Mustafa Çağlar ve Şükrü Şankaya hakkında Şişli 8. Asliye Ceza Mahkemesi’nde başka bir dava daha açtı. 
     Hakkında bu suçtan dolayı 5 yıla kadar hapis cezası istenen Çağlar, ifade vermeye gelmediği için ifadesinin alınması amacıyla Bursa Asliye Ceza Mahkemesi’ne talimat yazısı gönderilmişti. 
     İstanbul Cumhuriyet Başsavcılığı da yönetici olmalarına rağmen İnterbank’tan kredi aldıkları gerekçesiyle Cavit Çağlar, Mustafa Çağlar ve Şükrü Şankaya hakkında dava açtı. 
     Başsavcılık ayrıca, aynı sanıkların da aralarında bulunduğu 37 kişi hakkında da "tabela şirketler" kurarak bunlara kredi verilmesi ve daha sonra hesaplarına geçirilmesiyle ilgili başka bir dava daha açtı. 
     Yargılama aşamasında İstanbul 3. Ağır Ceza Mahkemesi’nde birleştirilen bu dosyalarda, Çağlar’ın "Banka dolandırıcılığı yapmak" suçundan 6 yıl 9 ay ile 11 yıl 3 ay arasında ağır hapis cezasına çarptırılması isteniyordu. 
     Yargılamayı bir süre devam ettiren İstanbul 3. Ağır Ceza Mahkemesi, sanık avukatlarının talebi üzerine eylemin Bursa’da başlaması, İstanbul’da devam etmesi ve yine Bursa’da bitmesini dikkate alarak "Yetkisizlik kararı" ile dosyayı Bursa 3. Ağır Ceza Mahkemesi’ne gönderdi. 
     Çağlar, halen bu davada "tutuksuz sanık" sıfatıyla yargılanıyor. 
     




</TEXT>
</DOC>
