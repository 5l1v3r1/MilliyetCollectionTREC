<DOC>
<DOCNO> 49118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/soneko07.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO başkanı Aygün tüccarın sorunlarını dinleyecek 
</HEADLINE>
<TEXT>

     Ankara Ticaret Odası ATO Başkanı Sinan Aygün, Ankara'nın iş merkezlerini en ücra köşesine kadar dolaşıp sorunları tespit edecek ve buradan çıkacak raporu hükümete ileteceklerini bildirdi. 
     ATO Başkanı Aygün, yaptığı yazılı açıklamada, Ankara tüccarı nezdinde, dert dinleme, krizin etkilerini ve sorunları tespit etme turuna çıkacağını, yapılacak saha çalışması sonrasında buradan elde edilecek sonucun valiliğe, belediye başkanlarına, ilgili bakanlıklara ve hükümete iletileceğini belirtti. 
     Konuyla ilgili yazılı bir açıklama yapan ATO Başkanı Aygün, Ankara'da önemli iş merkezlerinde gerçekleştireceği reel sektör sorun tespit gezilerine Salı günü başlayacaklarını kaydetti. 
     Amaçlarının tüccar ve esnafın sorunlarını yerinde tespit etmek olduğunu belirten Aygün, Türkiye ekonomisinin zor günlerden geçtiği bu günlerde Ankara'daki iş dünyasının yanında oldukları mesajını vereceklerini bildirdi. 
     Tüccar ve esnafa Oda'nın imkanları çerçevesinde her türlü desteği vermeyi hedeflediklerini kaydeden Aygün, şunları kaydetti 
     ''Kapanan işyerleri sayısı çok ciddi boyutlara ulaştı. Günlerce tek kalem mal satmayan arkadaşlarımız var. Yangın yerine dönmüş piyasalarda, cirolarda, satışlarda, istihdamda ne oranda bir düşme var, üyelerimizin belediye, valilik, defterdarlıkla ilgili ne gibi sorunları var, bunları araştıracağız. Tüccar ve esnaf arkadaşlarımızdan işlerinin yoğunluğu ve fiziki imkansızlıklar nedeniyle Odamıza gelemeyen üyelerimiz olabilir. Bu üyelerimizin sorunlarını bilmekle beraber, bunları yerinde tespit etmek istiyoruz.'' Aygün, 30 Ekim 2001 Salı günü Karum-Atakule, 31 Ekim Çarşamba günü Siteler, 1 Kasım Perşembe günü Ulus-Kızılay, 2 Kasım Cuma günü ise Ostim'i gezerek iş dünyasının sorunlarını dinleyeceğini kaydetti. 
     






</TEXT>
</DOC>
