<DOC>
<DOCNO> 33265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/ekonomi/eko03.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'ın TÜRKİYE YORUMU 
</HEADLINE>
<TEXT>
Kimi Laila'da eğleniyor kimi çöpte yemek arıyor’ 
New York Times, Türkiye'deki gelir uçurumunu, 'Parlayan her Porsche'nin karşılığında, çöplükten yiyecek ayıklayan yaşlı insanlar var' gözlemiyle anlattı 
     New York Times gazetesi, Türkiye'nin gelir dağılımı ile ilgili olarak "Bir kısım insan çöpten yiyecek ararken diğer bir kesim Laila'da eğleniyor" ifadesini kullandı. Gazetede, "Ekonomi kötüye giderken, büyük uçurum genişliyor" başlığı ile yer alan yorumda, Türkiye'de yaşanan "zengin yoksul" uçurumu şöyle anlatıldı 
     "Siyah bir Porsche kaldırıma yaklaşır ve smokinli iki kapı görevlisi, ipek mini etekli ve yüksek topuklu müşterilerinin kapısına doğru koşar. Paparazilerin yanından hızla geçen müşteriler, Boğaz'daki Laila'da kaybolur. Yakında başka bir yerde de boğucu sıcakta geleneksel bir Türk restoranında günde 12 saat garson olarak çalışan Ünsal Akayoğlu, önlüğünü çıkarır, annesiyle yaşadığı küçük apartmana gitmek için üç otobüs değiştirir. Kazandığı 160 doların neredeyse yarısını kira için yatırdığından artık et veya taze meyve alamaz." 
     Krizin beşinci ayını doldurduğu ve zengin elit ile fakir arasındaki uçurumun arttığı kaydedilen haber- yorumda, "dünya şehri" olarak lanse edilen İstanbul'un, Anadolu'dan göçlerle karakterini değiştirdiği vurgulandı. Yazıda, "Asgari ücret 85 dolar civarında. Geçen yıl en zengin yüzde 5'inin geliri 10 bin 172 dolar iken, en fakir yüzde 5'inin geliri 396 dolardı" denildi. 
     Haberde, fakirlerin, içme suyu dahi bulunmayan gecekondularda yaşadıklarına dikkat çekildi ve "Parlayan her Porsche'nin karşılığında, çöplükten yiyecek kırıntıları ayıklayan yaşlılar var" gözlemi de aktarıldı. Yazıda, Laila barın müşterilerinde en ufak bir azalma olmazken, çok daha ucuz birçok bar ve restoranın sinek avladığına da işaret edildi. 
     



 EKONOMİ 

















</TEXT>
</DOC>
