<DOC>
<DOCNO> 19393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sonspo07.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular paneldeydi... 
</HEADLINE>
<TEXT>

     Beşiktaşlı futbolcular Mehmet, Tayfur, Nouma, Nihat ve Bayram, Özel Tarhan Koleji'nde düzenlenen panele katıldı. 
     Siyah-beyazlı takımın futbolcuları, panelde öğrencilerin sorularını yanıtladı. 
     Beşiktaş kaptanı Mehmet Özdilek, futbolu bırakma kararını sezon başında aldığını belirterek, ''Jübilemi 28 Temmuz'da yapacağım. Yani son maçımı BJK İnönü Stadı'nda oynayacağım'' dedi. 
     Mehmet, takımın bu sezon ortaya koyduğu performansa da değinerek, şöyle konuştu 
     ''Avrupa Şampiyonlar Ligi'nde güçlü bir gruba düştük. Zaten Leeds United şu anda yarı finalde mücadele ediyor. Başarısız olmamızın en büyük nedeni deneyimsizliktir. Sezon başında 7-8 yeni oyuncu takıma katıldı. Uyum sorunu yaşadık. Herhalde Avrupa Şampiyonlar Ligi'ne katılamayacağız. UEFA Kupası'na katılmak için de elimizden geleni yapacağız.'' 
     Siyah-beyazlı takımın Fransız futbolcusu Pascal Nouma ise, Türkiye'deki taraftarların zaman zaman aşırı tepki verdiğini söyledi. 
     Nouma, ''Beşiktaş'ı tercih etmenizdeki neden neydi'' sorusunu, ''Beşiktaş eski kulübüme teklifte bulundu. Bu bana iletildi. Ben de eşime danıştım. Kendisi burada tatil yapmış. Ondan da olur yanıtı aldım. Daha sonra Bayram ile görüştüm. Bayram da olumlu konuşunca Beşiktaş'a geldim. Sizlerle birlikte bulunmaktan da mutluluk duyuyorum'' diye yanıtladı. 
     Nouma, ligde kimin şampiyon olacağı yönündeki soruya da ''Lig henüz bitmedi. Arkadaşlarımla birlikte en iyisini yapmaya çalışıyoruz. Belki Altay veya Yimpaş Yozgatspor şampiyon olur'' diye yanıt verdi. 
     Fransız futbolcu, ''Avrupa'da Beşiktaş nasıl biliniyor'' sorusunu da şöyle yanıtladı 
     'Beşiktaş'ın aldığı iyi sonuçlar sonunda birçok Fransız televizyon kanalı benimle röportaj yaptı. Fransa'ya gittiğim zamanlarda da Türk futbolu ve Beşiktaş hakkında bana sorular soruluyor.'' Tayfur ise sezon başında iyi bir kadro kurulduğunu vurgulayarak, ''Ancak ilk yarının son haftalarında bir düşüş yaşadık. Buna da şu ana kadar dur diyemedik'' dedi. Siyah-beyazlı takımın genç oyuncusu Nihat da Mehmet ve Tayfur'u örnek aldığını söyledi. Bayram ise yurtdışından teklif gelmesi halinde gidebileceğini dile getirdi. 
     Beşiktaş'ın golcü futbolcusu Nouma, yaptığı hareketlerle ve konuşması ile öğrencilerin ilgi odağı oldu. Öğrencilerin büyük ilgi gösterdiği Nouma, İngilizce yaptığı konuşmada zaman zaman Türkçe kelimeler de kullanırken, yaptığı esprilerle de neşe kaynağı oldu. Panel öncesinde ve sonrasında Nouma'ya büyük ilgi gösterilirken, minik öğrenciler Fransız futbolcudan imza almak için adeta yarıştı. 
     Beşiktaş'ın diğer futbolcuları Fevzi, İlhan, Murat, Fazlı da başka bir okulda panele katıldı. Siyah-beyazlıların genç oyuncusu İlhan'ın mezun olduğu Özel Bayramlar İlköğretim Okulu'nda düzenlenen panele katılan futbolcular öğrencilerin sorularını yanıtladı. Beşiktaş'ın kalecisi Fevzi, ''Şu ana kadar birçok teknik adamla çalıştınız. En çok hangisiyle uyumlu oldunuz'' sorusunu, ''En uyumlu çalıştığım teknik adam Hans Peter Briegel oldu. Kendisi bize bir ağabey gibi davranıyordu'' diye yanıtladı. 
     







</TEXT>
</DOC>
