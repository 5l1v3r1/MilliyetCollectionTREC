<DOC>
<DOCNO> 22030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/ekonomi/eko01.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Kemal Derviş’i bunaltan borçlar 
</HEADLINE>
<TEXT>

Krizden sonra kamu borçları 56 milyar dolar artarak 141.6 milyar dolara yükseldi. Borçların milli gelire oranı yüzde 83’e çıktı 
     HARUN GÜREK Ankara 

     Uluslararası mali yardım almak için gereken önlemler konusunda büyük mücadele veren Devlet Bakanı Kemal Derviş’in bu mücadelede ayak diremesinin ardında yatan rakamlar da belli oldu. Güçlü Ekonomiye Geçiş Programı ve IMF’ye verilen niyet mektubuna göre, görevi devraldıktan bu yana geçen 2.5 aylık süre içinde ekonominin yangın içinde olduğunu belirten Derviş’i doğrulayan ve krizin devlete verdiği zararı da gösteren veriler şöyle 
     Kamu kesiminin toplam borcu 2001 yılında 85.8 milyar dolardan 141.6 milyar dolara yükseldi. Krizden sonra borçlardaki toplam artış 55.8 milyar dolar olurken borçların milli gelire oranı GSMH 58.8’ten bu yıl yüzde 83’e yükseldi. 20 puanlık artışın tamamı iç borçlardaki artıştan kaynaklandı. Toplam kamu borcunun milli gelire oranı bu yıl sonunda yüzde 79’a, gelecek yıl ise yüzde 78.3’e inecek. 
     
Bu yıl 85.4 katrilyon ödenecek      Sözkonusu borç içinde fon bankaları ile kamu bankalarının payı 44 katrilyon lira yaklaşık 43 milyar dolar olurken bu borcun büyük bölümü krizde yüzde 7500’e varan oranlardan borçlanmasından kaynaklandı. 
     Krizden önce, 2001 bütçesinde iç borçlar için toplam 20 katrilyonluk faiz ödemesi öngörülürken bu rakam krizden sonra 33 katrilyona çıktı. 2001’de ödenecek iç borç ana para ödemesi ise 39.9 katrilyon lira. Toplam iç borç servisi ise 72.9 katrilyon olarak hesaplandı. Bu yıl ödenmesi gereken toplam dış borç ana para ve faiz ödemesi ise 12.9 katrilyon lira olacak. 2001 yılının toplam iç ve dış borç servisi de 85.4 katrilyon lira olacak. 
     
Rezerv kriz döneminde 8.8 milyar azaldı      Devlet Bakanı Kemal Derviş, 19 Şubat’ta yaşanan mali krizin ardından rezervlerin yaklaşık 8.8 milyar dolar azaldığını bildirdi. 19 Şubat öncesinde 27.6 milyar dolar olan Merkez Bankası döviz rezervlerine ilişkin en son verinin 6 Nisan’da rezervlerin18.8 milyar dolar olarak açıklayan Derviş, "Kriz de rezervimiz, yaklaşık 8.8 milyar dolar azalmıştır" dedi. 
     
Tüpraş’ın arzı ikinci yarıda      Özelleştirme İdaresi Başkanlığı ÖİB , Tüpraş’ta bulunan kamu hisselerinin bir bölümünün yılın ikinci yarısında halka arz edilmesinin planlandığını bildirdi. ÖİB Başkanı Uğur Bayar, piyasa koşullarına bağlı olarak yılın ikinci yarısında Tüpraş’ ın bir kısmının daha halka arz edilmesinin planlandığını ve yeni hisse satışıyla halka açıklık oranının yüzde 51’in üzerine çıkmasının hedeflendiğini söyledi. 
     
Commerzbank İAB’de      Commerzbank International, İstanbul Altın Borsası’nın İAB ilk yabancı üyesi oldu. Bu üyelik İAB’nin uluslararası boyut kazanması yolundaki en önemli girişimlerden birisi oldu. 15 Mayıs’ta üyeliği gerçekleşen Commerzbank International, İAB aracı kuruluşu olarak faaliyette bulunabilecek, kıymetli madenler ve bunlara dayalı finansal enstrümanlara ilişkin yatırımlarını Türkiye’de gerçekleştirebilecek. 
     
Şeffaf devlete 1 milyar dolar      Dünya Bankası, Kamu Harcama Yönetimi Reformu raporunu tamamladı. Gözden geçirilmesi için geçen hafta ekonomi yönetimine verilen rapor taslağına göre, bütçe dışında bir kamu harcaması yapılmayacak. Tüm harcamaların yeri bütçede gösterilecek ve bu veriler şeffaf bir şekilde denetlenecek. 
     Kamu Harcama Reformu’nun gerçekleştirilmesi için Türkiye’ye yaklaşık 1 milyar dolar kredi kullandırması beklenen Dünya Bankası’nın, bu reformun uygulanması sürecinde, Türkiye’ye daha çok program kredisi de sağlayabileceği vurgulanıyor. 
     Bütçe yapısı ve harcama prensiplerini temelden değiştirmeyi amaçlayan reform, Türkiye’nin daha verimli bir harcama gerçekleştirmesini öngörüyor. 
     



 EKONOMİ 

















</TEXT>
</DOC>
