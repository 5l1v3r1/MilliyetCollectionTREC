<DOC>
<DOCNO> 43322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/guncel/gun09.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihara teşvik’e dava 
</HEADLINE>
<TEXT>

     ANKARA Milliyet 

     Ankara Cumhuriyet Başsavcılığı, "ölüm orucu"nda olan bir hükümlüye yapılan tıbbi müdahaleyi kınamak için basın açıklaması yaparak "intihara teşvik" suçunu işledikleri iddiasıyla Türk Tabipleri Birliği TTB Yüksek Onur Kurulu üyesi 9 kişi hakkında 10’ar yıla kadar ağır hapis istemiyle dava açtı. 
     İddianamede, İzmir Kapalı Cezaevi’nde, ölüm orucunda olan bir hükümlüyü yaşama döndürmek için yapılan doktor müdahalesini kınamak amacıyla TTB Yüksek Onur Kurulu’nun 17 Nisan 2001’de bir basın açıklaması yaptığı hatırlatıldı. 
     
     10 yıla kadar ceza isteniyor 
     Söz konusu açıklamada, "Bilinci açık bir açlık grevlisinin zorla beslenmesi, hem uluslararası hekimlik değerlerine aykırıdır, hem de sonuç vermeyen ve yaşamsal riskleri olan bir girişimdir... Böyle bir girişim sırasındaki ölümlerin sorumluluğunu hekimlerin paylaşması kabul edilemez" şeklinde ifadelere yer verildiği belirtilen iddianamede, yazılış amacı ne olursa olsun bu beyanların, sonucu itibariyle "intihara ikna" içerdiği kaydedildi. İddianamede, TTB Yüksek Onur Kurulu üyeleri Şükrü Hatun, Özen Aşut, Faik Çelik, Günel Gedik, M. Bahar Gökler, Cem Kaptanoğlu, Mahmut Ortakaya, Mustafa İhsan Özgün ve Faik Urbarlı’nın TCK’nın "suç ortaklığı" hükmünü içeren 64 1. maddesi yollamasıyla, TCK’nın "intihara teşvik ve yardım" fiilini düzenleyen 454. maddesine göre 3’er yıldan 10 yıla kadar ağır hapis cezası istendi. 
     
     



 GÜNCEL 






















</TEXT>
</DOC>
