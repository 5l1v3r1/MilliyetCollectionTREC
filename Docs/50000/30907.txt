<DOC>
<DOCNO> 30907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/dunya/dun01.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal’de katliam gibi baskın 
</HEADLINE>
<TEXT>

Katmandu’da Maocu gerillalar üç ayrı merkeze düzenledikleri baskında 40 polisi katletti 
     DIŞ HABERLER SERVİSİ 

     Son günlerde Saray’daki katliamla dünya gündemine gelen Nepal’in batısındaki 3 ayrı bölgede, Maocu gerillaların saldırısı sonucu 40 polisin öldüğü bildirildi. 
     Nepal İçişleri Bakanlığı tarafından yapılan açıklamada, ülkenin batısındaki Lamjung, Nuwakot ve Gulmi bölgelerinde, önceki gece Maocu gerillaların düzenlediği saldırının ardından polisle gerillalar arasında çatışma çıktı. 
     Saatlerce süren çatışmalarda 40 polisin öldüğü, onlarcasının da yaralandığı kaydedilirken gerillardan ölen olup olmadığı belirtilmedi. 
     Nepal’in başkenti Katmandu’da Başbakan Girija Prasad Koirala’nın konutu yakınlarında Çarşamba günü meydana gelen bombalı saldırının da Maocu gerillalar tarafından düzenlendiği bildirilmişti. 
     
     Toplam 1600 kişi öldü 
     Sayıları 25 bin olduğu sanılan ve 1996’dan bu yana ülkedeki anayasal monarşiyi devirmek için silahlı saldırılar düzenleyen Maocu gerillaların eylemlerinde bugüne kadar bin 600 kişinin hayatını kaybettiği belirtiliyor. 
     Maocu gerillalar yeni Kral Gyanendra’yı CIA’nın kuklası olmakla suçluyor. Son baskınların Nepal’de son 10 yıldaki en şiddetli gerilla eylemi olduğu belirtildi. 
     



 DÜNYA 













</TEXT>
</DOC>
