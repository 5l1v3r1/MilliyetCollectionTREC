<DOC>
<DOCNO> 24207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/spor/aspo.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Başkanı Aziz Yıldırım görevi bıraktı 
</HEADLINE>
<TEXT>
GÖZYAŞLARIYLA VEDA 
Yıldırım, şok bir açıklama yaparak başkanlıktan sağlığı ve ailesi nedeniyle ayrıldığını, kongrenin 25 Haziran’da yapılacağını söyledi 
     BEŞ yıl aradan sonra şampiyonlukla kucaklaşan Fenerbahçe’nin Başkanı Aziz Yıldırım dün gece görevi bıraktığını açıkladı. Yıldırım, sağlık sorunları ve ailesinin baskısı nedeniyle bu kararı aldığını belirtti. Aziz Yıldırım, olağanüstü kongre kararını yönetici arkadaşları için değil, kendisi için aldığını, yorgun olduğunu, Fenerbahçe’nin başkansız kalmayacağını söyledi. Taraftarların da kendisini bu kararından vazgeçirmek için uğraşmamasını istedi. 
     GÖZYAŞLARI içinde şok istifa kararını açıklayan Yıldırım, 25 Haziran’da yapılacak kongreye tek başkan adayı ve tek liste ile gidilmesi için uğraşacağını belirtti ve "Kongreye kadar her türlü transfer çalışmasını yapacağım. Yabancı oyuncuların transferinden doğan 25 milyon dolarlık kefaleti yerine getireceğim" diye konuştu. Yıldırım, bu sözlerine rağmen önümüzdeki dönemki projeleri de sanki görevde kalacakmışcasına anlattı ve söz verdi. 
     
Dündar Başkan yoksa biz de yokuz      FENERBAHÇE Başkanvekili Uğur Dündar, Aziz Yıldırım’ın görevi bırakmasından sonra yaptığı açıklamada, "Başkan yoksa biz de yokuz" dedi. Dündar, "Bugünkü başarıda en büyük pay hiç kuşkusuz Aziz Yıldırım’ın. Onunla göreve geldik. Onunla gideriz" diye konuştu. 
     
Futbolcular şaşkın      BAŞKAN Aziz Yıldırım’ın görevi bıraktığını açıklaması futbolcular arasında da büyük bir şok yaşanmasına neden oldu. Takım kaptanı Ogün "Aziz Yıldırım Fenerbahçe için her şey. Onsuz bir Fenerbahçe düşünülemez. Bu kulüp için sağlığını bile feda etti. Çok üzgünüz" ifadelerini kullandı. Mustafa Doğan ise "Böyle bir şeye inanmak bile istemiyorum. Çok eziyetler çekti. Çok para harcadı. Her zaman onun yanındayız" dedi. 
     



 SPOR 




























</TEXT>
</DOC>
