<DOC>
<DOCNO> 4671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sontur07.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Bakanı "Fransa'nın yaptığı yanına kar kalmayacak" 
</HEADLINE>
<TEXT>

     Milli Savunma Bakanı Sabahattin Çakmakoğlu, sözde ''soykırım'' yasasının Fransa Cumhurbaşkanı tarafından onaylanmasını değerlendirirken, Türkiye'nin tavrının, ''Fransa'nın yaptığının yanına kar kalmayacağı''yönünde sürdürüleceğini söyledi. 
     Çakmakoğlu, konuyla ilgili olarak TBMM'de gazetecilerin sorularını yanıtlarken, casus uydu ihalesinin iptalinden sonra Alcatel firmasından bir başvuru gelmediğini, ancak Fransız basınında yer alan ve bu ülke yetkilileri ve şirket yöneticilerinin endişelerini dile getiren haberlerin kendisine danışmanları vasıtasıyla iletildiğini ifade etti. 
     Çakmakoğlu, yasanın onaylanmasının bundan sonraki ihaleleri nasıl etkileyeceği yolundaki soruyu yanıtlarken de, ''geçen hafta da ifade ettiğim gibi ülke menfaatlerini dikkate alarak, Fransa'nın yaptığının yanına kar kalmayacağı yönünde tavrımızı sürdüreceğiz. Devam eden ihale görüşmelerinde Fransız şirketlerinin iştirakleri de var. Elbette bizim yapacağımız değerlendirmelerde de, sözde soykırım yasasının kabul edilmesi belirleyici olacaktır'' diye konuştu. 




</TEXT>
</DOC>
