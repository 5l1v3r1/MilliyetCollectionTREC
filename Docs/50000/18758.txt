<DOC>
<DOCNO> 18758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/spor/ytstan.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İlahi adalet 
</HEADLINE>
<TEXT>

     MEHMET TAN 

     Oktay’ın sağ adalesindeki çekme ısınırken nüksedince, Trabzonspor oyuna bir eksikle başladı ve 17. dakikadaki zorunlu değişikliğe gitti. Oktay’ın çıkışı, oyun kurgusunu da değiştirdi. Tekelioğlu, Hami - Sergen ikilisini santrfora sürerken, Sergen’in oyun kuruculuk ve derin top uygulamasındaki kilit görevini Gökdeniz’e verdi. 
     İşine baktığı dakikalarda Trabzonspor oyunun mutlak hakimiydi. Ancak, defansında dikkatli olan Trabzonspor’un ilk toplara müdahalesi ile mücadele azmi ne kadar yüksekse, pas yüzdesi aynı oranda düşüktü. Fenerbahçe’nin özellikle ikinci yarıda, gol için büyük risk aldığı dakikalarda topa basabilse ve iki pas üst üste yapabilse, işi daha kolay çözecekti. Yanchev, Erman sahanın en üretken, Hami ise en çok koşan ismiydi. Ancak sahanın yıldızı kaleci Metin’di. Ve çok kritik dört pozisyonda mükemmel bir zamanlamayla gole izin vermedi. Metin’in performansı, arkadaşlarının direncini arttırdı. 
     Fenerbahçe, 4 - 4 - 2 düzeninde sahaya çıktı ve ön liberosuz oynadı. Fenerbahçe’de akınları ilk karşılayacak oyuncunun olmayışı, ani çıkışlarda Trabzonspor’a son derece net pozisyonlar getirdi. Yusuf, Revivo ve Abdullah’la yapılan kanat bindirmelerindeki yüksek topları Cem ile Osman’ın yerinde ve zamanlamalı müdahaleleri önledi. 
     Son sözüm Metin Tokat’a... Kararlarında standart yoktu ve hakkaniyet kuralını hep Fenerbahçe’nin lehine ihlal etti. İpin ucunu son 20 dakikada iyice kaçırdı ve 5 Mayıs 96’nın ilahi adaleti, Metin Tokat’la tecelli etti. 
     



 SPOR 





























</TEXT>
</DOC>
