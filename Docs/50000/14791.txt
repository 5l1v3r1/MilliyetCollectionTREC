<DOC>
<DOCNO> 14791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo09.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş antremanında top tartışması 
</HEADLINE>
<TEXT>

     Beşiktaş'ta, ligde Erzurumspor ile hafta sonunda yapılacak maçın hazırlıkları sürüyor. 
     Fulya Tesisleri'nde yaklaşık 2 saat süren antrenmanda siyah-beyazlı takımın futbolcuları, kanatlardan yapılan ortalarla gol çalıştıktan sonra, çift kale maç oynadı. 
     Futbolcular, çift kale maç sırasında da kanat organizasyonları denedi. Beşiktaş Teknik Direktörü Christoph Daum, tesislerde bulunmasına rağmen antrenmana yaklaşık 30 dakika sonra katıldı. Siyah-beyazlı takımın bu sabahki antrenmanına, izin alıp Fransa'ya giden Pascal Nouma, sakatlıkları süren Münch, Shorunmu, Fazlı ile Genç Milli Takım kampında bulunan Tunç katılmazken, ayağında çekme olan Ali Eren çalışmayı yarım bıraktı. Beşiktaş'ın sabahki antrenmanına ümit takımdan Ali Cansun, Evren ve kaleci Yasin de katıldı. Bu arada, sakatlığı nedeniyle futboldan uzaklaşan Halilagiç de tesislere gelerek antremanı izledi. Beşiktaş, Erzurumspor maçı hazırlıklarını bu akşam yapacağı antrenmanla sürdürecek. 
     Beşiktaş'ın bu sabah yapılan antrenmanından sonra tesislerde görev yapan güvenlik elemanlarıyla basın mensupları arasında çalışma sırasında kaybolan top yüzünden tartışma çıktı. Basın mensupları tesisleri terk ederken, güvenlik elemanları, ''Top kayboldu'' gerekçesiyle gazetecilerin çantalarını aramak istedi. Buna izin vermeyen basın mensupları tepki gösterince tartışma yaşandı. Gazeteciler, menajer Sinan Engin ile de görüşerek çantaları arama uygulamasına tepkilerini ilettiler. Tesislerde çalışan diğer görevlilerin de araya girmesiyle tartışma büyürken, kaybolan topu bir taraftarın aldığı ortaya çıktı. Güvenlik görevlilerinin topu almasıyla konunun çözüme kavuşmasına rağmen, basın mensupları kendilerine yapılan suçlamalar nedeniyle olaya uzun süre tepki gösterdiler. 
     




</TEXT>
</DOC>
