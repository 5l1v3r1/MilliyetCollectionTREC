<DOC>
<DOCNO> 3344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/yazar/akyol.html </URL>
<DATE> 2001/01/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Şehit Kemal Bey 
</HEADLINE>
<TEXT>

     YOZGAT Mutasarrıf Vekili ve Boğazlıyan Kaymakamı Kemal Bey, "Ermeni tehciri ve taktili" suçlamasıyla, İngilizlerin emrindeki "Nemrut Mustafa Divan - ı Harb - i Örfisi"nin kararıyla, 10 Nisan 1919 Perşembe günü Beyazıt Meydanı'nda idam edilmişti. 
     Genç kaymakamın bu idamı bütün ülkede derin bir tepki yaratarak Milli Mücadele'yi ateşleyen sebeplerden biri olacaktı. Aynı şekilde Urfa Mutasarrıfı Nusret Bey de aynı mahkemenin kararıyla 5 Ağustos 1920'de idam edildi. 
     Ermeni komitecileri iki sadrazamımızı, Talat ve Sait Halim Paşa'ları, bir Bahriye Nazarımızı, Cemal Paşa'yı da terör yoluyla şehit ettiler. 
     Yıllar sonra ASALA terörü 41 hariciyecimizi şehit etti. 
     Şimdi, "Soykırım Yasaları" ile tazminat ve toprak taleplerine uzanan bir kin yolu açılmak isteniyor. 
     Nejdet Bilgi, bir boşluğu doldurarak, şehit Kaymakam Kemal Bey hakkında, "Ermeni Tehciri ve Boğazlıyan Kaymakamı Mehmed Kemal Bey'in Yargılanması" adıyla çok güzel bir eser yayımladı. İsteme adresi KÖK Sosyal ve Stratejik Etüdler Vakfı, Turgut Reis Cad. 7 5, Tandoğan, Ankara 
     
     BİRİNCİ Dünya Savaşı sürerken Ermeni komitelerinin Yozgat'ı da içine alacak şekilde Rus himayesinde bir Ermenistan kurmak için nasıl çalıştıklarını anlatan Nejdet Bilgi, Alman Generali Bronsart Schellendorf'un o zamanki beyanıyla "bölgedeki Müslüman halkı silip süpürmeye" başladıklarını anlatıyor. Sf. 28 
     Yozgat ve ilçelerinde, bu arada Boğazlıyan'da da nüfusun yüzde 15'ini oluşturan Ermeniler, komiteler tarafından silahlandırılmış ve köy baskınlarıyla Müslüman ahaliye karşı katliamlara girişmişlerdi. Eli silah tutan Müslümanların cephelerde olmasını fırsat sayıyorlardı. Müslüman ahali de karşı saldırılara geçmişti. Sf. 39 vd. 
     Olayları önlemek için hükümet Ermeni ileri gelenlerinin tehcir edilmesini istemiştir. İşte Kemal Bey bu tehcir ve Ziya Gökalp'in deyimiyle "mukatele"ler, yani karşılıklı katliamlar sebebiyle İngilizlerin emriyle yargılanıp idam edilmiştir. 
     Mustafa Kemal Paşa için idam kararını verecek olan da bu Nemrut Mustafa'nın başkanlığındaki mahkemedir. Nemrut Mustafa, sonra, Şeyh Sait isyanının tertipçilerinden biri olacaktır. Tam bir vatan hainidir. Bkz. Sf.134 - 136. 
     
     KEMAL BEY'in duruşmasında, göstermelik üç Müslüman şahide karşılık, iyi ayarlanmış 25 Ermeni şahit vardır. Sf. 103 vd. 
     Bin Müslüman şahit dinlenseydi de, Kemal Bey idam edilecekti, çünkü Kemal Bey'in de mahkeme huzurunda haykırdığı gibi, "mağluplar için uygulanan kurban siyaseti" kelle istiyordu. Sf. 147, 122 vd. 
     35 yaşında idam edilen Kemal Bey, vasiyetnamesinde "perişan ve ve sefil zevcem Hatice, yavrularım Müzehher ve Müşerref'e yardım edilmesini ve yavrularımın tahsil ve terbiyesine özen gösterilmesini millettaşlarımın himmet ve hamiyetinden beklediğini" diyerek ve "Allah millet ve memlekete zeval vermesin, Türk milleti inşallah yaşayacaktır" diye haykırarak can vermiştir. 
     Ay yıldıza sarılı cenazesine katılan muazzam kalabalık Milli Mücadele ruhunu ortaya koymuştu. 
     TBMM eş ve çocuklarına maaş bağlamıştır. 
     Vasiyetnamesinde istediği şekilde, mezar taşında şunlar yazılıdır 
     "Millet ve memleket uğruna şehid Boğazlıyan kaymakam - ı esbakı Kemal'in ruhuna fatiha..." 
     
     





Şehit Kemal Bey 


Dil, ulusal bilinç ve egemenlik 


Ecevit’in hovardaları 


"Gazetelerin vatanı..." 


Kalkan asil balık 


İki başkanın hikayesi... 


Demirel Paris'e .. 


Fransa kabile midir 


"Türk düşmanları " demekle olmuyor 


ABD'de mühendis başkan yok 


Gerçek farklı çıktı 


Çok kavga, az ekmek, moralimiz felaket 


İzleyici olmayın "sorumlu yurttaş" olun 


</TEXT>
</DOC>
