<DOC>
<DOCNO> 48186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun24.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Cumhurbaşkanlığı Sarayı'na şüpheli mektup... 
</HEADLINE>
<TEXT>

     Fransa Cumhurbaşkanlığı Sarayı'na gönderilen şüpheli mektup nedeniyle bazı görevliler bugün hastaneye kaldırıldı. 
     AFP muhabiri, bugün ''alarma geçirilen'' Elysee Sarayı'na itfaiyecilerin geldiğini ve şüpheli mektubun ''karantinaya'' alındığını bildirdi. 
     Mektubu elleyen bazı saray görevlilerinin hastanede gözlem altına alındığı öğrenildi. 
     Elysee'ye 18 Ekim Perşembe günü gelen mektubun, polis laboratuvarında yapılan ilk analizler ışığında şarbon mikrobu taşımadığı açıklanmıştı. 
     Sri Lanka'daki Fransız Büyükelçiliği'ne bir mektup içinde şüpheli bir beyaz toz gönderilmesinin ardından, büyükelçiliğin bir odasının kapatıldığı ve bir çalışanın da antibiyotik tedavisi altına alındığı bildirildi. 
     Başkent Colombo'daki büyükelçilik yetkilileri, zarfı açan personele önlem olarak antibiyotik verildiğini ve çalıştığı odanın da kullanıma kapatıldığını belirtirken, mektubun nereden geldiğini açıklamadılar. 
     ABD'nin ve Avustralya'nın Colombo büyükelçiliklerine Cuma günü içinde şüpheli tozlar bulunan paket ve mektuplar gönderilmişti. 
     Öte yandan, ABD'nin Kuveyt Büyükelçiliği'ne de diplomatik personelin endişesine neden olan şüpheli mektup gönderildi. 
     Amerikan Büyükelçiliği'nden yapılan açıklamada, çalışanlarda büyük endişeye yol açan mektubun incelendiği belirtilerek, şüpheli mektupta şimdilik şarbon bakterisinin izine rastlanmadığı kaydedildi. 
     Kuveyt basını, Amerikan diplomatik temsilciliğinin mektuptaki şüpheli tozu tahll için Doha'daki Amerikan askeri üssüne gönderdiğini bildirdi. 
     Kuveyt gazeteleri ayrıca, Bahreyn'deki American Express firmasına bir şüpheli mektup gönderildiğini, mektubun içindeki tozun süt tozundan ibaret olduğunun anlaşıldığını yazdılar. 
     






</TEXT>
</DOC>
