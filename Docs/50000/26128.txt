<DOC>
<DOCNO> 26128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur22.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Tantan'ın CHP'ye gelmesinden mutluluk duyarım" 
</HEADLINE>
<TEXT>

     CHP Genel Başkanı Deniz Baykal, Türkiye'de gerçekçi bir sosyal demokrasi uygulamasına ihtiyaç olduğunu belirterek, ''Bunu da uygulayacak parti, CHP'dir'' dedi. 
     Baykal, CHP İzmir İl Başkanlığı tarafından Gaziemir İlçesi Sarnıç beldesinde düzenlenen pikniğe katıldı. Burada gazetecilerin sorularını yanıtlayan Baykal, 2 yıl içinde 6 bakanın istifa etmesinin, hükümetin, sorunların içinden çıkamadığının göstergesi olduğunu öne sürdü. 
     Baykal, eski Devlet Bakanı Yüksel Yalova'nın, samimi duygularla, uygulanmak istenen ekonomik programa karşı ikna olmadığını açıkladığını ve haberi olmadan hazırlanan yasadan dolayı istifa ettiğini belirtti. 
     İçişleri Bakanı Saadettin Tantan'ın da yolsuzluklarla ciddi anlamda mücadele ettiğini, geniş halk desteğini arkasına aldığını, ancak hükümetin bu Bakanı'nı uzaklaştırdığını öne süren Baykal, ''Bunlar kamuoyuna, yolsuzlukla mücadeleyi çok ciddiye almış gibi davranıyorlar. Kararlılıkla işini yapan Bakanı, onurlu devlet adamını istifa ettiriyorlar'' diye konuştu. 
     ''Milletin alternatif yaratma zamanı gelmiştir'' diyen Baykal, bir soru üzerine, Tantan'ın CHP'ye gelmesinden memnunluk duyacağını ifade ederek şunları kaydetti 
     'Türkiye'de yolsuzluklarla mücadele çok önemli bir olaydır. Ciddiye alınıp, kararlılıkla üzerine gidilmesi gerekli. CHP'nin daha önce yolsuzluk yaptıklarını öne sürdüğü partiler, Meclis'te birbirlerini akladılar. Ciddiyet ve kararlılıkla bu işi çözecek, CHP'dir. Yolsuzlukla mücadeleyi önemsiyoruz. Bu konuda elele vermeliyiz. Tantan böyle bir karar alırsa çok memnun olurum. Türkiye'de yolsuzlukla mücadelenin üzerine gitmek istiyorsak, herkesin birbirine el vermesi lazım. '' 
     Baykal, ''Adalet Bakanı Hikmet Sami Türk, seçim barajının yüzde 5'e indirilmesini öneriyor. Siz ne düşünüyorsunuz '' sorusu üzerine, CHP'nin barajlarla ilgili bir talebi olmadığını belirtti. Baykal, iktidardakilerin sıkışınca barajı düşürdüklerini, güçlenince çıkardıklarını, bunun sorunu çözmeyeceğini söyledi. 
     Deniz Baykal, sağda ve soldaki yeni oluşumlarla ilgili bir soruyu ise şöyle yanıtladı 
     ''CHP, Türkiye'de son 10 yıldır iflasa sürüklenen politikaların alternatifidir. CHP hep bunu halka söyledi, tavır geliştirdi, mücadele verdi. CHP, çürümüş siyaset anlayışıyla yolsuzluklara karşı bedel verdi. Şimdi ortada tek seçeneğin CHP olduğu görüldü.'' 
     
     CHP tekrar Türkiye'nin umudu oldu 
     Gazetecilerin, ''ÖDP Genel Başkanı Ufuk Uras, soldaki partilerin gökkuşağı oluşturmasını istiyor'' diyerek Uras'ın sözlerini hatırlatması üzerine de, tüm dünyada sol ve sosyal demokrat partilerin seçimlerde birlikte hareket ettiklerine işaret eden Baykal, şöyle konuştu 
     ''Türkiye'de de gerçek sosyal demokrasi uygulamalarına ihtiyaç vardır. Bunu da yapacak olan CHP'dir. Çok başarılı olunacak bir modeldir. Halkın da ezici çoğunluğu bunun yanında yer alır. Halk siyasetten soğudu diyorlar. Bu pikniğe katılan vatandaşlar halk değil mi Bunlar niçin bugün buradalar Ortada seçim çalışması var mı '' Hükümetin Türkiye'yi iktidarda tutacak gücü olmadığını savunan Baykal, Meclis'te bulunan muhalefet partilerinin de denendiğini ve yolsuzlukların bir parçası olduklarını iddia etti. Baykal, ''CHP'ye kimse bunları söyleyemeyecek. CHP, tekrar Türkiye'nin umudu oldu'' dedi. 
     Deniz Baykal, ''Devlet Bakanı Kemal Derviş'in tenis maçından sonra kameralar önünde eşiyle öpüşmesini nasıl değerlendiriyorsunuz'' sorusu üzerine ise herkesin kendine göre bir üslubu olduğunu söyledi. Baykal, siyasette içtenliğe ve dürüstüğe ihtiyaç olduğunu vurgulayarak, ''Bazen bir olay ön plana çıkıyor ama bugün Türkiye'nin dürüst ve içten politikacılara ihtiyacı var'' diye konuştu. 
     
     Baykal'ın falında iktidar çıktı 
     Pikniğe, CHP Genel Başkan Yardımcısı İnal Batu, Genel Sekreter Yardımcısı Bülent Baratalı ve Parti Meclisi Üyesi Bülent Tanla'nın yanı sıra İzmir, Aydın, Burdur, Denizli, Manisa, Muğla ve Uşak İl başkanları da katıldı. Piknikte Baykal'ın kahve falına bakan CHP'li Semra Aksakal, falda iktidar gördüğünü söyledi. Sarnıç'taki piknik sırasında ANAP'lı Sarnıç Belediye Başkanı Şeref Bozkurt, Baykal'ın masasına gelerek çiçek verdi. Bu arada partililer, Baykal'la fotoğraf çektirmek için sıraya girdi. Baykal, daha sonra piknik yapılan alanda masaları tek tek gezerek partililerle sohbet etti. Pikniğe katılanları Grup Ezgi coşturdu. 







</TEXT>
</DOC>
