<DOC>
<DOCNO> 43927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/ekonomi/eko05.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobile vergi dopingi 
</HEADLINE>
<TEXT>

Otomotivdeki kan kaybını önlemek için, silindir hacmi 1600 cc’ye kadar olan otomobillerde ek taşıt alım vergisi yüzde 12’den yüzde 6’ya düşürülüyor 
     EKONOMİ SERVİSİ 

     Türkiye’deki otomotiv sektörünü canlandırmak amacıyla ek taşıt alım vergisinde indirime gidiliyor. Edinilen bilgiye göre, hazırlanan kararnameyle motor hacmi 1600 cc ve altında olan otomobillerin halen yüzde 12 olan ek taşıt alım vergisi, yüzde 6’ya çekilecek. İndirimli tarife kararnamenin yayımı tarihinde yürürlüğe girecek ve 31 Aralık 2001 tarihinde sona erecek. Motor silindir hacmi 1601 ile 2000 cc arası olan otomobillerdeki yüzde 18, 2000 cc’nin üzerindeki otomobillerde ise yüzde 24 olarak uygulanan ek taşıt alım vergisinde ise herhangi bir değişikliğe gidilmeyecek. Böylece Türkiye’de üretilen yerli otomobillere olan talebin, vergi indirimiyle artırılması hedefleniyor. 
     Sektör temsilcileri otomobillerin değeri üzerinden alınan ve sadece 1600 cc otomobillerde yüzde 12’den yüzde 6’ya çekilecek olan ek taşıt alım vergisi indiriminin bu otomobilleri yüzde 3 - 4 ucuzlatabileceğine dikkat çektiler. Bunun da sektörü canlandırmaktan uzak olduğunu vurgulayan uzmanlar, asıl indirimin, geçen yıl yüzde 75 - 80 civarında artırılan taşıt alım vergisinde yapılması gerektiğini savundular. 
     
     Zaten tahsil edilemiyordu 
     TÜRMOB Başkanı Mustafa Özyürek ise bu yılın ilk sekiz ayında 1.5 trilyon lira ek taşıt alım vergisi tahakkuk ettiğini, ancak bunun sadece 296 milyar lirasının tahsil edilebildiğini dile getirdi. Yapılan indirimin küçük olmakla birlikte, sektöre moral verebileceğini ifade eden Özyürek, şunları söyledi 
     "Ekonominin canlandırılması isteniyorsa önemli olan genel olarak KDV oranlarını düşürmek. Ancak bunun bir başlangıç olduğu ve yeni indirimler yapılacağı düşünülebilir. Bu, hükümetin ekonomiyi canlandırmak için vergi indiriminin şart olduğunu anladığını gösteriyor." 
     



 EKONOMİ 
















</TEXT>
</DOC>
