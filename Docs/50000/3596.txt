<DOC>
<DOCNO> 3596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/ekonomi/eko05.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom görücüye çıkıyor 
</HEADLINE>
<TEXT>

ÖİB yetkilileri, önce Deutsche Telekom’un daveti ile Almanya’ya daha sonra da İngiltere’ye giderek tanıtım turlarına başlayacak 
     Türk Telekom’un yüzde 33.5’lik hissesinin blok satışıyla, Deutsche Telekom’un yanı sıra İngiltere’deki büyük yatırım danışmanlık kuruluşları da ilgileniyor. İngiltere’deki yatırım danışmanlık kuruluşları, uluslararası alanda faaliyet gösteren telekomünikasyon operatörleri adına Türk Telekom ile ilgilenirken, bu konuda ayrıntılı bilgi istedikleri belirtildi. 
     
     IMF’nin isteği 
     Türk Telekom’un danışmanlık kuruluşu Merrill Lynch’in organizasyonları çerçevesinde, Özelleştirme İdaresi Başkanlığı ÖİB yetkililerinin, Almanya’dan sonra İngiltere’ye de gidebilecekleri ifade ediliyor. Bu arada ÖİB yetkilileri, bazı ihale komisyonu üyelerinin de katılımıyla, bu hafta sonunda ya da gelecek hafta, Deutsche Telekom’un daveti çerçevesinde Almanya’ya gidecekler. 
     Öte yandan, Türkiye masası şefi Carlo Cottarelli başkanlığındaki IMF heyetinin, geçen hafta Ankara’da gerçekleştirdikleri ziyaret çerçevesinde, Türk Telekom’un özelleştirilmesinin hukuki yapısı üzerinde ağırlıklı olarak durdukları öğrenildi. IMF’nin ileride hukuki bir sorun çıkmaması için Türk Telekom’un 33.5’lik hissesinin blok satışına izin veren yasal düzenlemenin kanun haline getirilmesi önerisinde bulunduğu belirtildi. 
     IMF’nin, Türk Telekom’un tanıtımıyla ilgili road show’ların uluslararası tanıtım turları hızlandırılmasını da tavsiye ettiği bildirildi. 
     
     İhale takvimi 
     Türk Telekom’un özelleştirmesinde, ihale şartnamesinin alımından sonraki süreçte ilgilenen yatırımcılar arasından seçilenlere şirkette hazırlanan veri odasına giriş izni verilebilecek. Yatırımcılara şirket tarafından yönetim sunuşu gerçekleştirilecek. 
     Yapılacak yazılı ve sözlü iştişareler neticesinde, kesin ihale koşulları belirlenecek. Son teklif verme tarihi olan 14 Mayıs 2001’de tekliflerin alınmasını takiben, yatırımcıların hazırladığı iş planları incelenecek. Daha sonra verilen finansal teklifler değerlendirilecek, son aşamada ise en yüksek ilk iki teklif sahibi açık artırmaya davet edilecek. 
     
     
     
     


 EKONOMİ 
























</TEXT>
</DOC>
