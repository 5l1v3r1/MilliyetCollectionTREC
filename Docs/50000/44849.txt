<DOC>
<DOCNO> 44849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun06.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bayrak yakanlar artık tutuklanıyor 
</HEADLINE>
<TEXT>

     ABD'de daha önce, ''ifade özgürlüğü'' çerçevesinde serbest olan Amerikan bayrağını yakma eylemi, 11 Eylül terörist saldırılarından sonra, tutuklanma nedeni oldu. 
     ABD'nin Indiana eyaletinde, evinin arka bahçesinde Amerikan bayrağı yakan bir adam, ABD'nin en yüksek yargı makamı olan Federal Yüksek Mahkeme'nin, ''Bayrak yakmak, ifade özgürlüğü çerçevesinde mümkündür'' kararına karşın, tutuklandı. 
     Noblesville kentinde yaşayan 49 yaşındaki David Stout, bayrağa saygısızlık ve kanunlara karşı gelmekle suçlanıyor. Hamilton ilçesi hapishanesinde tutulan Stout için mahkeme, 9 bin dolar kefalet ücreti belirledi. 
     Amerikan Federal Mahkemesi'nin aksi yöndeki kararına rağmen, Indiana eyaleti kanunları arasında bayrağa zarar vermek suç sayılıyor. 
     Stout'un, bayrak yaktığı sırada kendisini durdurmak isteyen komşusuna da, ''İstersem senin evinin önündeki bayrağını da yakarım'' dediği ve komşusunun ihbarı üzerine tutuklandığı belirtiliyor. 
     David Stout'un, kendisini tutuklamaya gelen polise de havai fişekle yanıt verdiği kaydedildi. Stout, eğer suçlu bulunursa, 1 yıl hapis ve 5 bin dolara kadar para cezasına çarptırılacak. 
     Polis, 11 Eylül terörist saldırılarının, bayrağa saygısızlığa karşı özel bir duyarlılık meydana getirdiğini ve içinde bulunulan koşullarda, ABD'de bayrak yakmanın, daha önce olduğundan daha ciddi şekilde değerlendirilmesi gerektiği görüşünü dile getirdi. 
     






</TEXT>
</DOC>
