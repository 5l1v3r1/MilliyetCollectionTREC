<DOC>
<DOCNO> 4551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/ekonomi/eko05a.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzlukta dünya dördüncüsüyüz 
</HEADLINE>
<TEXT>

     MİLLİYET Davos 

     Price Waterhouse Coopers PWC tarafından geliştirilen endekse göre Türkiye, yolsuzluklar ve yolsuzlukların ülke ekonomisine verdiği zararda 35 ülke arasında dördüncü sırada bulunuyor. 
     Davos'ta PWC'nin yayımladığı ''Opacity'' isimli çalışmaya göre, dünya genelinde ekonomik ve coğrafi özelliklere göre seçilmiş 35 ülke sıfırdan 150 puana kadar puan verilerek değerlendirildi. Bu sıralamada 74 puan alan Türkiye dördüncü olurken, yolsuzlukların en fazla olduğu ve şeffaf olmayan Çin birinci sırada yer aldı. 
     Çin'i, Rusya, Endoznezya ve Türkiye'nin izlediği endekse göre, yolsuzlukların en az olduğu ülke Singapur. Bu listenin üst sıralarında bulunan, aralarında Türkiye'nin de bulunduğu ülkeler, uluslararası borçlanmalarda fazladan risk maliyeti ödüyorlar. 
     Sıralamada dördüncü olan Türkiye, yolsuzluklar nedeniyle yüzde 36 oranında fazladan vergi ödemek durumunda kalıyor. Çalışmaya göre, devletin gelir kaybı ve kaynak ısrafı nedeniyle yolsuzluklar, ekonomilerde gizli bir vergi gibi mali yük oluşturuyor. 
     
     Fatura vergi ödeyenlere 
     Şeffaflığın ve kurumsal düzenlemelerin geçerli olması dolayısıyla yolsuzluğun yüksek olmaması durumunda, Türkiye gibi ülkeler her yıl yüzde 36 oranında daha az vergi yükü ile karşı karşıya kalacak. 
     Çalışmaya göre, 1998 ve 1999 yıllarında yolsuzlukların listedeki ülkelere maliyeti 160 milyar dolardan fazla bir rakama ulaştı. 
     


 EKONOMİ 




















</TEXT>
</DOC>
