<DOC>
<DOCNO> 23362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/soneko06.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de yabancı sermayeli 20 banka faaliyet gösteriyor 
</HEADLINE>
<TEXT>

     Türkiye'de yabancı sermayeli 20 bankanın faaliyet gösterdiği ve bu bankaların geçen yıl, 855 trilyon 472 milyar Türk Lirası ve 1 katrilyon 981 trilyon 863 milyar lira karşılığı döviz mevduatı topladıkları bildirildi. 
     FP Erzincan Milletvekili Tevhit Karakaya'nın Başbakan Bülent Ecevit'in yanıtlaması istemiyle verdiği soru önergesini, Başbakan adına Devlet Bakanı Kemal Derviş'in o tarihte yurt dışında bulunması nedeniyle yerine vekalet eden Orman Bakanı Nami Çağan yanıtladı. 
     Çağan'ın verdiği bilgiye göre, Türkiye'de 3'ü yatırım bankası, 2'si sermayenin tamamı yabancılara ait mevduat bankası, 2'si yabancı sermaye payı bulunan mevduat bankası ve 13'ü banka şubesi olmak üzere toplam 20 yabancı sermayeli banka faaliyet gösteriyor. Bu bankalardan 3'ü ABD'de kurulu bankaların şubesi olarak faaliyet gösteriyor. 
     Yabancı sermayeli bankalar, 1999 yılında 530 trilyon 423 milyar Türk Lirası, 1 katrilyon 626 trilyon 282 milyar lira karşılığı döviz mevduatı topladılar. 2000 yılında ise bu bankaların topladığı Türk Lirası mevduatı 855 trilyon 472 milyar lira, Türk lirası karşılığı döviz miktarı ise 1 katrilyon 981 trilyon 863 milyar lira olarak gerçekleşti. 







</TEXT>
</DOC>
