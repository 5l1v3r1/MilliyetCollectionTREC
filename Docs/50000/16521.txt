<DOC>
<DOCNO> 16521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/yazar/toker.html </URL>
<DATE> 2001/04/16/ </DATE>
<TIME>  </TIME>
<AUTHOR> Metin TOKER  </AUTHOR>
<HEADLINE>
"Ebedi iktidar"ın iksiri bulundu 
</HEADLINE>
<TEXT>

     Şimdiye kadar sanılır ve kabul edilirdi ki siyasiler için iktidarda kalmanın yolu ülkeyi iyi yönetmektir. Ecevit ortaya yeni bir teori koydu Ülkeyi öyle felakete sürükleyeceksiniz ki işi bırakmanız daha büyük felaket korkusu uyandırsın. Felaketin o çapına eriştiniz mi, sizin için karada ölüm yoktur. "Daha büyük felaket" her daim "felaket"e ağır basacak, siz de "ehven - i şer" olarak iktidarınızı sürdüreceksiniz. 
     Akıl almaz bir teori ama 2001 Türkiye'sinde uygulama alanı arıyor. Karı koca Ecevit'lerin söyledikleri budur. Bir çok kimse de - yağdanlıklardan bahsetmiyorum, yalakaları söz konusu etmiyorum "aklı başında bir çok kimse" de - samimiyetle, buna kafa sallamaktadır. 
     İş aleminde, basında.. 
     "Samimiyet" elbette ki "basiret" anlamına gelmez. 
     Teoriden başarısız Bakanlar da yararlamanın yolunu bulup çıkarmışlardır Öylesine başarısız - yahut, başka kusurlarla dolu - olacaksınız ki Hükümetin sizlerden kurtulması yolunda kamuoyunda mutabakat oluşacak ve herkes sizin uzaklaştırılmanız gereğini söyleyecektir. Bu, o zaman, Hükümet tarafından "surda delik açtırtma" olarak değerlendirilecek ve siz, yerinizde kalacaksınız. 
     Mantıkta "abes yoluyla ispat" diye bir usul vardır. Bir tezin doğruluğu, aksi tezin saçmalığıyla ispat edilir. Ecevit'in teorisi, o usuldeki saçma tezdir. 
     Onun için, Hükümeti gidecektir. 
     Bu, "program" adı altında Kemal Derviş tarafından okunmuş "niyetler beyannamesi" - haydi bilemediniz, "hedefler beyannamesi" - ile daha iyi anlaşılmıştır. Başarının "vazgeçilmez şart"ını Kemal Derviş'in kendisi koymuştur O, bu şartı "halkın güveni" olarak açıklarken halk, alanları bırakınız, asıl önemlisi kendi arasında, evinde veya kahvehanesinde, onun uygulayacılarına güvensizlik söylüyordu. Alanlarda yükselen ses ise "İstifa " idi. "Hükümetin desteği"ne gelince, bunun ne kadar - Erbakan'ın siyaset sözlüğümüze hediye ettiği deyimle - kerhen olduğunu "üç tenor"u ekranda seyreden herkes farketmiştir. 
     
"İyiden almak" iyidir de..      Böyle hallerde bazı çevreler "köstek olmayalım", "karamsarlık yaymayalım", "fırsat tanıyalım" diye diye, aslında yeni hayal sukutları hazırladıklarını farketmezler. Gene öyle bir hava üflenmekte. Halbuki "esas mesele"yi, yani seçim kanunu ile siyasi partiler kanununu süratle değiştirip yeni bir anayasa için genel seçime gitme gereğini uyutmayı amaçlayanlar bundan sadece cesaret alacaklardır. Bir süre sonra da her şeyi "eski tas, eski hamam" hale getirmenin ayak oyunlarına başlayacaklardır. 
     Allahtan ki kamuoyunda "Rubikon" aşılmışa benziyor. Baksanıza daha bir kaç gün önce "İstifa"yı ağızlarına almaktan çekinip "Revizyon"u telaffuz edenler şimdi bunun "Başbakan ve Yardımcıları"nı kapsaması gereğini öneriyorlar. 
     Çölde bir deve, dağda ateş... ve gerçekler, kim ne yaparsa yapsın, gizlenemezlermiş. 
     





Ekonomik kalkınma 


Yaktık gemileri... 


Yakışır 


Washington, Program ve Derviş 


22 Yıl önceki bir yazı... 


Çağdışı infaz 


"Ebedi iktidar"ın iksiri bulundu 


Halk bu programı benimser mi 


Bugün "yeni" bir gün 


</TEXT>
</DOC>
