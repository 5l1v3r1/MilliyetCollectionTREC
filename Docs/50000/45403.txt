<DOC>
<DOCNO> 45403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/yazar/pulur.html </URL>
<DATE> 2001/10/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Şiirler üzerine... 
</HEADLINE>
<TEXT>

     HERKES terörün ve savaşın nasıl önleneceğini düşünüyor ve konuşuyor. 
     Ama düşünmekten ve konuşmaktan öteye geçilemiyor. 
     Okurlarımızdan Osman Nuri Çelik, kimin olduğunu belirtmediği bir şiir gönderdi, "Bu şiir, terörün ve savaşın nasıl önleneceğini çok güzel anlatıyor" diyor 
     "Kavgayı, ağacın yaprağına yaz, 
     Sonbahar gelsin, yapraklar kurusun, diye. 
     Öfkeyi, bir bulutun üstüne yaz, 
     Yağmur yağsın, bulut yok olsun, diye. 
     Nefreti, karların üzerine yaz, 
     Güneş açsın, karlar erisin diye. 
     Ve dostluk ve sevgiyi 
     Yeni doğmuş bebeklerin yüreğine yaz, 
     Onlar büyüsün, dünyayı sarsın diye." 
     Belki bu şiiri okuduğunuz zaman Yahya Kemal'in şiirini Münir Nurettin'den dinler gibi olacaksınız ama 
     "Dönülmez akşamın ufkundayız, vakit çok geç 
     Bu son fasıldır ey ömrüm, nasıl geçersen geç " 
     
     ŞİİRDEN söz açmışken sürdürelim, gitsin... 
     Zaman zaman "Ah nerede o eski enginarlar " misali geyik muhabbeti yapıp, "nostalji takılmak" modası var. 
     Prof. Dr. Nevzat Gözaydın, bir halk ozanının şiirini bulmuş, şiir TRT, Türk Halk Müziği repertuvarında 464 numara ile kayıtlıymış... 
     Ankaralı Yağcıoğlu Fehmi Efe, bu şiiri, bu taşlamayı, 1920 - 1930'lu yıllarda yazmış 
     "Asalet bir altın idi, pul oldu 
     Türlü türlü bedenlere çul oldu 
     İnsanın yolu keseden geçeli 
     Kimi pul'a, kimi kul'a kul oldu. 
     
     Kim biliyor ilim ile irfanı 
     Hamiyeti, vicdanı, vatanı 
     Endamın güzel, kesen doluysa 
     Sensin, herkeslerin beyi sultanı." 
     Halk bilimi uzmanı Prof. Gözaydın bunu şöyle yorumluyor 
     "O günlerden beri pek bir şeylerin değişmediği görülüyor. Ankaralı Efe, bu günleri görseydi, aynı sözleri, belki biraz daha sert söyleyeceğini sanıyorum." 
     
     OKURLARIMIZDAN yüksek mühendis Sabahattin Yaraman ise bir yanlışımızı düzeltiyor. 
     Hani Ziya Paşa'nın 
     "Asiyab - ı devleti bir har eşek da olsa döndürür" demişti de Neyzen Tevfik'in de buna 
     "O kadar har koştular ki, asiyab - ı devlete 
     Çiğnemekten birbirin dolab - ı devlet dönmüyor" diye nazire yaptığını yazmıştık ya 
     Okurumuza göre, son mısra şöyle 
     "Birbirini çiğnemekten dönmez oldu asiyab" 
     Okurumuz bunun aruz'un "failatün, failatün, failatün, failün" 
     kalıbına uygun olduğunu belirtiyor. 
     







Varyag üzerine 


Milletvekili maaşı 


Türkiye hep önemli bir ülke ama... 


Hayat gerçeği 


Savaşta ilk kurban, gerçektir 


Kitap okumayı yasaklayan bakanlık 


Yeni bir coğrafya 


Terk edilmenin dayanılmaz ağırlığı 


Süperman aramayalım’ 


Şiirler üzerine... 


Bindiği dalı kesmek 


Kapıcı dairesi satılamaz 


Anayasanın Hikayesi - 1 


Ayşe Hanım Teyzem ne yapacağını şaşırdı 


Umudunu yitirmemiş bilgisayarcılar Milliyet TIR’ında 


</TEXT>
</DOC>
