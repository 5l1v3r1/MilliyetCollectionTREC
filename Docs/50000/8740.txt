<DOC>
<DOCNO> 8740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/son/sonspo09.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 5 futbolcusundan yoksun 
</HEADLINE>
<TEXT>

     Galatasaray, yarın ligde yapacağı Kocaelispor karşılaşmasında mutlak 3 puanı hedefliyor. 
     Ligde geçen hafta Samsunspor deplasmanında 1-1'lik skorla kaybettiği 2 puan sonrası liderliği ezeli rakibi Fenerbahçe'ye kaptıran Galatasaray, kendi seyircisi önünde Kocaelispor'u mağlup ederek, taraftarlarını sevindirmek istiyor. 
     Sarı-kırmızılılarda, sakatlıkları nedeniyle Hakan Ünsal, Suat, Ümit ve Bülent Korkmaz ile kırmızı kart cezalısı Jardel, Kocaelispor karşısında forma giyemeyecek. Ayrıca, hafif sakatlığı bulunan Bülent Akın'ın durumunun da maç saatinde netlik kazanacağı öğrenildi. 
     Ali Sami Yen Stadı'nda saat 19.00'da başlayacak ve hakem Metin Tokat'ın yöneteceği karşılaşmaya Galatasaray'ın Taffarel, Fatih, Popescu, Emre Aşık, Ergün, Okan, Emre Belözoğlu, Hagi, Hasan, Serkan, Arif muhtemel 11'i ile çıkması bekleniyor. 
     Öte yandan Galatasaraylı futbolcuların, uzun bir aradan sonra İstanbul'da yapılan resmi bir maç öncesi kampa alınmayacakları açıklandı. Futbol Şube Koordinatörü Cüneyt Tanman, sarı-kırmızılı futbolcuların bu akşam yapacakları idmanın ardından kampa alınmayacaklarını söyledi. 
     



</TEXT>
</DOC>
