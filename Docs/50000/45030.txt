<DOC>
<DOCNO> 45030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/yazar/uras.html </URL>
<DATE> 2001/10/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Enflasyon üzecek 
</HEADLINE>
<TEXT>

     Enflasyonun kaderini bundan sonra döviz fiyatı belirleyecek. Eylül ayı başında ABD doları 1 milyon 370 bin liradan işlem görüyordu. Eylül ayının son günü 1 milyon 533 bin liradan alındı, satıldı. Aradaki fark yüzde 12’ye yakındır 11.89 . 
     Dolar fiyatının yüzde 12 arttığı bir ayda Türk lirası ile fiyatların toptan eşyada yüzde 5.4 oranında artması tüketici fiyatlarının yüzde 5.9 oranında artması normaldir. 
     Eskiden döviz fiyatı, üretim ve hizmet maliyetlerindeki ithal mallarının katkısı nedeniyle enflasyonu yukarıya iterdi. Örneğin döviz ile satın alınan akaryakıt, döviz ile ithal edilen ham ve yardımcı madde nedeniyle maliyetlerin çok az bir bölümü döviz fiyatındaki artıştan etkilenirdi. 
     Günümüzde "dolarizasyon" arttıkça maliyetler sadece ithal malı girdiler nedeniyle döviz fiyatından etkilenmekle kalmıyor, yerli girdiler de dövize bağlanmış durumda. Kira döviz, kredi faizi ve kur riski döviz. Birçok yerli girdi ve hizmet döviz karşılığı satın alınıyor. Çiftçi bile döviz fiyatındaki günlük değişimden etkilendiğinden maliyetleri döviz fiyatına göre tırmanıyor. 
     Sayın okuyucularım, sayın halkım... Bilelim ki, bundan sonra döviz fiyatı sadece Tahtakale’yi, sadece döviz alıp satanları ilgilendirmeyecek. Döviz fiyatı arttıkça, ekmek fiyatı da, soğan fiyatı da, yoğurt fiyatı da artacak. 
     Döviz fiyatından sadece halk etkilenmeyecek, devlet de etkilenecek. Çünkü Hazine Türk lirası borçlarını dövize çevirdi. Türk lirası ihtiyacı için döviz ile borçlandı. İç borçların yüzde 30’u döviz borcu haline geldi. Döviz fiyatı arttıkça Hazine’nin iç borcunun Türk lirası karşılığı yıl içinde olduğu yerde durduğu yerde artacak. Hazine iç borcun artan Türk lirası karşılığı için KDV’ye, Akaryakıt Tüketim Vergisi’ne zam yaparak bu parayı bulmaya çalışacak. O zaman da dolaylı olarak enflasyonu körükleyecek... 
     Bu genel tabloyu bir yana not ediniz. Gelelim eylül enflasyonunun özel şartlarına. 

</TEXT>
</DOC>
