<DOC>
<DOCNO> 38185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/spor/spo04.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu beğenmedi 
</HEADLINE>
<TEXT>

Trabzonspor’un hocası, Gaziantep karşısında sadece galibiyetin kendisini sevindirdiğini belirtti, "Dokuz kişi kalan rakibe gol fırsatı verdik" diye konuştu 
     BORDO - Mavili kulüpte Beşiktaş’ın ardından ligin diğer güçlü ekiplerinden Gaziantepspor karşısında da alınan üç puan yüzleri güldürdü. İki maçta da son dakikada galibiyeti bulan takımda Teknik Direktör Sadi Tekelioğlu eksikleri olduğunu vurguladı. Tecrübeli hoca, "İki önemli maçtan galibiyetle ayrılmak sevindirici. Ancak Gaziantep, 9 kişiyle bizden puan çıkarıyordu. Lig çok zorlu geçecek" dedi. 
     TEKELİOĞLU, "Büyük takım olacaksak, böyle durumlarda rakibe pozisyon vermemeliyiz" ifadesini kullandı. Övgülerin abartılmaması gerektiğini de ifade eden Trabzon’un hocası, "Bir kişiyi veya takımı zayıflatmanın en kolay yolu övgüdür. Beşiktaş maçından sonra hak etmediğimiz şekilde abartıldık. Az daha Gaziantep’ten sert tokat yiyorduk. Brezilyalılar’a gösterilen ilgi de sıkıntı yarattı" diye konuştu. 
     
Hafta içinde aileleri Trabzon’a gelen Sambacılar’ın keyfi yerine geldi. Gaziantep galibiyetinin ardından eğlenen Brezilyalılar’dan Eduardo, eşinden kutlama öpücüğü aldı. 

     Hami baştacı 
     BORDO - Mavili takımın Gaziantep ile oynadığı maçta galibiyetin mimarı olan Hami, gol sayısını da 215’e taşımanın mutluluğunu yaşıyor. İki golde de payı bulunan tecrübeli futbolcu, hedefini 240 gollü Tanju Çolak’ı geçmek olarak belirledi. Hami, "Metin Oktay’ın 217 golüne yaklaştım. Bu gidişle lig tarihinin gol krallığını elime geçireceğim" dedi. 
     
     G.Antep kızgın 
     GAZİANTEPSPOR’DA Trabzonspor yenilgisinin faturası maçın hakemi Muhittin Boşat’a kesildi. Futbol Şube Sorumlusu Asım Atmaz, "Takdir haklarını aleyhimize kullanıp, kartlarıyla oyuncularımızın hızını kesti. Bizi hakem yendi" dedi. Atmaz, Mehmet Polat’a çıkan kırmızı kartta Hami’nin yan hakemle iki kez konuşmasının etkili olduğunu da sözlerine ekledi. 
     



 SPOR 




























</TEXT>
</DOC>
