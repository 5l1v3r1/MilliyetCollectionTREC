<DOC>
<DOCNO> 37638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sonspo17.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rüştü paniği 
</HEADLINE>
<TEXT>

     Fenerbahçe'nin milli kalecisi Rüştü Reçber'in sağ omuzunda zedelenme belirlenmesi, sarı-lacivertli camiayı telaşlandırdı. 
     A Milli Takım'ın Norveç ile yaptığı özel maçta forma giyen Rüştü'nün, omuzundaki ağrı nedeniyle bugün Özel Acıbadem Hastanesi'nde MR'ı çekildi. 
     Kulüpten alınan bilgiye göre, sağ omuzunda kemiklerde zedelenme belirlenen Rüştü'nün, 19 Ağustos Pazar günü yapılacak İstanbulspor maçında yüzde 50 oynama şansı bulunuyor. 
     Milli kalecinin tedavisine hemen başlandığı ve maç gününe dek durumunun kontrol edileceği kaydedildi. 
     Rüştü'nün, İstanbulspor maçında oynayamasa bile, 22 Ağustos Çarşamba günü İskoçya'nın Glasgow Rangers takımıyla yapılacak Avrupa Şampiyonlar Ligi 3. ön eleme turu rövanş maçına yetiştirilmeye çalışılacağı bildirildi. 
     Teknik direktör Mustafa Denizli'nin, Rüştü'yü İstanbulspor maçında oynatıp riske etmeyeceği, milli kaleciye Glasgow Rangers maçında görev vereceği öğrenildi. 






</TEXT>
</DOC>
