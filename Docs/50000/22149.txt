<DOC>
<DOCNO> 22149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur04.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Yusuf Özal'ın defin kararının iptal istemini reddetti 
</HEADLINE>
<TEXT>

     Danıştay 10. Dairesi, eski bakanlardan Yusuf Bozkurt Özal'ın Süleymaniye Camii Haziresi'ne defnine izin verilmesine ilişkin Bakanlar Kurulu Kararı'nın iptali istemiyle açılan davayı, ''ehliyet yönünden'' reddetti. Daire, davacı Avukat Tezcan Çakır ile işlem arasında, ''ciddi, makul bir menfaat ilişkisi'' görmedi. Çakır, Daire'nin kararını temyiz etti. 
     Ankara'da ikamet eden Avukat Tezcan Çakır, Yusuf Bozkurt Özal'ın İstanbul'daki Süleymaniye Camii Haziresi'ne defnine izin verilmesine ilişkin 9 Ocak 2001 tarihli Bakanlar Kurulu Kararı'nın iptali istemiyle dava açtı. Çakır, kararın Anayasa'nın eşitlik ve laiklik ilkelerine aykırı olduğunu belirtti. 
     Danıştay 10. Dairesi, söz konusu Bakanlar Kurulu Kararı'nın esasına girmeden Avukat Çakır'ın dava açma ehliyetini tartıştı. 
     İptal davalarıyla güdülen amacın, idari işlemlerin hukuka uygunluğunun yargı yoluyla denetlenmesi olduğu belirtilen Danıştay 10. Dairesi'nin kararında, bunun için yargı merciine başvurarak dava açan kişinin menfaatinin iptali istenen işlemle ne ölçüde ihlal edildiği veya ihlal edilip edilmediğine bakılması gerektiği kaydedildi. Kararda, şöyle denildi 
     ''Anayasa'ya, yasalara ve hukuku aykırılığından bahisle iptali istenilen ve Yusuf Bozkurt Özal'ın Süleymaniye Camii Hazresi'ne defnine izin verilmesine yönelik dava konusu Bakanlar Kurulu Kararı ile davacının kişisel bir menfaatinin ihlal edilmediği, bu işlemle davacı arasında ciddi ve makul bir menfaat ilişkisinin bulunmadığı anlaşıldığından davacının avukat ve vatandaş olması da yasanın aradığı anlamda bir menfaat bağının kurulmasında yeterli olmayacağından, açılan bu davada, davacının dava açma ehliyetinin bulunduğunu kabule olanak yoktur.'' 
     
     Her vatandaş dava açabilir 
     10. Daire'nin bu kararına iki üye muhalif kaldı. Bu üyeler karşı oy yazılarında, Süleymaniye Camii ve çevresinin 1995'de ''kentsel ve tarihi SİT, kentsel ve arkeolojik SİT alanı'' kabul edildiğine işaret ettiler. Bu üyeler, ''Söz konusu Bakanlar Kurulu Kararı'na karşı taşınmaz kültür ve tabiat varlıklarının korunması açısından her vatandaşın dava açmada menfaatinin bulunduğunun kabulü gerekmektedir'' dediler. 
     Avukat Tezcan Çakır, 10. Daire'nin bu kararını temyiz etti. Temyiz istemini önümüzdeki günlerde Danıştay İdari Dava Daireleri Genel Kurulu karara bağlayacak. 
     Yusuf Bozkurt Özal'ın annesi Hafize Özal da aynı yere Bakanlar Kurulu Kararı ile defnedilmişti. Danıştay 10. Dairesi, o zaman bu kararın iptali istemiyle açılan davayı da yine ''ehliyet yönünden'' reddetmişti. Ancak bu karar temyiz edilmemişti. 






</TEXT>
</DOC>
