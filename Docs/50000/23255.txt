<DOC>
<DOCNO> 23255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/ekonomi/aeko.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarabya’da Zarifi’ oyun 
</HEADLINE>
<TEXT>

Üzerinde Galata bankeri Zarifi’nin köşkü de bulunan, 20 milyon dolarlık arsa, rapor oyunuyla’ daire fiyatına kapatılmak isteniyor 
     NEDİM ŞENER 

     İçinde, Osmanlı’nın çöküş dönemindeki borç krizinin baş aktörlerinden birisi olan ünlü Rum banker Zarifi’nin tarihi evi de bulunan Tarabya’daki 15 dönümlük arazi üzerinde büyük bir hukuk mücadelesi yaşanıyor. 
     Mücadelenin bir tarafında, Boğaz’ın en değerli yerlerinden birisi olan araziyi sahiplenen ve şimdi de daire fiyatına kapatmaya çalıştığı’ ileri sürülen İsmail Günaydın var. Diğer tarafında ise araziye 20 milyon dolar değer biçen Milli Emlak var. 
     
Bilirkişinin bildiği yanlış      Milli Emlak’ın araziyi satmak istemesi üzerine, Sarıyer Asliye İkinci Hukuk Mahkemesi’ne başvuran İsmail Günaydın, Medeni Kanun’da "Hazine arazilerinin satışında, üzerinde arsadan değerli binası olanlara öncelik verilir" şeklindeki 650. Madde’ye dayanarak, "Üzerinde, arsadan daha değerli binalarım var. Öncelikle satış bana yapılmalı" iddiasında bulundu. 
     Mahkemenin tayin ettiği inşaat mühendisleri Mahmut Ali Kaya, Mustafa Berberoğlu ile mimar Filiz Özdemir’den oluşan bilirkişi heyeti, 17 Nisan 2001 tarihinde raporunu verdi Arsanın metrekare fiyatı 80 milyon lira, toplam değeri de 1 trilyon 180 milyar lira Üzerindeki binaların değeri de 1 trilyon 193 milyar lira Böylece Günaydın’ın binalarının değeri, arsa metrekare fiyatı da bölgede 84 milyon lira olan asgari Emlak Vergisi bedelinin bile altında kaldı. 
     Ancak Milli Emlak bu rapora itiraz etti. İTO eksperi Reşat Dalar’a yeniden tespit yaptırdı. 21 Nisan 2001 tarihli raporda, arsanın metrekare fiyatı 1 milyar 100 milyon lira, toplam fiyatı da 16 trilyon 225 milyar lira olarak hesaplandı. Köşk’ün de Günaydın tarafından değil Zarifi tarafından yaptırıldığı ortaya çıkarıldı. Böylece Günaydın’ın bilirkişilerinin bütün rakamlarının gerçek dışı olduğu, arsaya Günaydın tarafından yapılan bina harcamalarının da 108,5 milyar olduğu belirlendi. 
     
Kalbi Boğaz’da kalan banker      Bir zamanlar Osmanlı’ya borç veren en ünlü Galata bankeri Yorgo Zarifi’nin evinin de yer aldığı koru, yine iç borç krizi yaşayan Türkiye bütçesine katkı sağlamak için satılıyor. Galata’da en çok sözü geçen Yahudi bankerlerden sonra yetişen Rum bankerlerin en ünlüsü olan Yorgo Zarifi, Sultan 2’nci Abdülhamit’in danışmanlığını yapacak kadar Osmanlı’ya yakındı. Hazine’ye kalan gayrimenkul varlığı Tarabya’daki 15 dönümlük araziyle sınırlı değil. Yine Tarabya’da beş dönümlük arsa, bir ev ve konak sahibi olan Zarifi, kendisi adına Yeniköy’de bir de kilise yaptırmıştı. İstanbul’u çok seven Yorgo Zarifi, 27 Mart 1884’te öldükten sonra, kalbi çıkartılarak yaptırdığı kilisenin duvarında özel bir bölüme yerleştirildi. Üzerine de isminin baş harfleri olan bir arma yapıldı. Zarifi, Büyükada ile Burgazada da çok sayıda arsa ve ev sahibiydi. 
     



 EKONOMİ 

























</TEXT>
</DOC>
