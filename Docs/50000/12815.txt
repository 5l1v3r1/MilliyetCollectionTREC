<DOC>
<DOCNO> 12815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/siyaset/siy09.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenilere 'soykırım' tokadı 
</HEADLINE>
<TEXT>

Alman hükümeti, Demokratik Sosyalizm Partisi'nin PDS sözde Ermeni soykırımı hakkındaki verdiği yazılı soruya "Bu konu tarihçilerle Türkiye ve Ermenistan'ı ilgilendirir" yanıtını verdi. Almanya, "soykırım" kelimesini de kullanmadı 
     FRANKFURT Milliyet 

     Sözde Ermeni soykırımının Alman Federal Meclisi'nde de tanınması için bazı muhalefet milletvekillerinin "çaba gösterdiği" bir dönemde Alman hükümeti, görüşünü, "Konu tarihçileri ilgilendirir, bizi ilgilendirmez" şeklinde açıkladı. 
     Alman hükümeti, Demokratik Sosyalizm Partisi'nin PDS sunduğu soru paketine cevaben yaptığı yazılı açıklamada, "1915 - 16 yıllarındaki sözü edilen katliamın, tarih bilimi ve tarihçiler tarafından ele alınması gerektiği, ayrıca konunun Türkiye ile Ermenistan'ı ilgilendirdiği" belirtildi. Aynı açıklamada, "soykırım" kelimesine yer verilmezken, "soykırımın resmen tanınması" yönünde herhangi bir girişimin söz konusu olmayacağı da ortaya konuldu. Bilindiği gibi, hükümetteki partilerin yanı sıra, biri hariç, muhalefetteki diğer partiler de, böyle bir girişime sıcak bakmıyor. 
     
İşte resmi açıklama      PDS Meclis Grubu'nca hükümetin yanıtlaması isteğiyle Federal Meclis'e verilen yedi maddelik yazılı soru paketinde, "Federal hükümet, Alman İmparatorluğu'nun da sorumlu olduğunu gözönüne alarak, Ermenilere soykırımın Almanya'da da resmen tanınması için girişimlerde bulunmak istiyor mu " diye sordu. Buna yanıt, hükümet adına Dışişleri Bakanlığı'ndan geldi. Açıklamada, bu yönde herhangi bir girişimden söz edilmeden sadece şu yanıt verildi 
     "Federal Hükümet, Ermenilere 1915 - 16 yıllarındaki katliamın değerlendirilmesi sorusunun, esas itibarıyla tarihi bir soru olduğu, böylece tarih bilimini ilgilendirdiği ve öncelikle ilgili ülkeler Ermenistan ile Türkiye'yi alakadar eden bir konu olduğu görüşündedir." 
     PDS, aynı paket çerçevesinde "Belçika, Fransa, Yunanistan, İtalya, İsveç parlamentoları veya parlamento komisyonlarınca Ermeni soykırımının tanınmasıyla ilgili alınan kararlardan Alman hükümetinin haberi olup olmadığı, şayet haberi varsa, bu kararları nasıl değerlendirdiğini de" sordu. Hükümetin kısa yanıtında, bu kararların bilindiği ifade edildi, ama kararların herhangi bir değerlendirmesi yapılmadı. 
     


 SİYASET 

















</TEXT>
</DOC>
