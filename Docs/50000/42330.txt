<DOC>
<DOCNO> 42330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sonspo06.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Hasan Şaş'a 2002 için rezervasyon yaptırıyor... 
</HEADLINE>
<TEXT>

     ''Milan her zaman daha fazla Türkçe konuşuyor'' diyen Corriere dello Sport Gazetesi, Galatasaray'dan Hasan Şaş'ın gelecek yıl kırmızı-siyahlı kulübe geleceğini ileri sürdü. 
     Gazetede bugün yer alan, ''Milan ve Terim, Hasan Şaş'a sahip olacak'' başlıklı haberde, 25 yaşındaki Şaş'ın menajerinin AC Milan ile ''centilmenlik anlaşması'' yaptığı öne sürüldü. 
     Haberde, ''Galatasaray ve milli takımın sol kanat oyuncusunun sözleşmesi, 30 Haziran 2002 tarihinde sona eriyor. Milan, Ümit ile birlikte Hasan Şaş'ın da menajeri olan kişiyle bir centilmenlik anlaşması yaptı. Hasan, 2002'den 2007 yılına dek Milan ile sözleşme imzalayacak, daha sonra tazminata FIFA karar verecek Hakan Şükür'de olduğu gibi '' denildi. 
     Bu arada AC Milan'ın Fransa'nın AS Monaco takımından Marco Simone'yi renklerini katmak için görüşmelerin son aşamaya geldiği ve kulüp başkan yardımcısı Adriano Galliani'nin istediği gibi yalnızca takas usulüyle bu futbolcunun alınacağı belirtildi. 
     AC Milan'ın AS Monaco'ya Chamot veya Brocchi'yi vermesi bekleniyor. Udinese maçına hazırlanan AC Milan'da, yeni transfer Ümit'in yarın akşamki maçta kırmızı-siyahlı formayla yedekler arasında yer alacağı bildirildi. 
     AC Milan'ın yıldız futbolcusu Shevchenko da, Tutto Sport Gazetesi'nde yayımlanan demecinde, ''Terim'in oyun sistemini ve özellikle antremanları çok seviyorum. Belki antremanlar az sürüyor ama çalışma tam yoğunlukta yapılıyor'' dedi. 
     Ukraynalı 24 yaşındaki futbolcu, AC Milan'ın bu yıl lig şampiyonluğu veya UEFA Kupası'ndan birini kazanmak istediği ifade ederken, kendisinin de ''Altın Top'' ödülünü almak istediğini söyledi. 
     Öte yandan ABD'de meydana gelen terörist saldırılarda yaşamını yitirenleri anmak için İtalya Futbol Federasyonu, bu haftaki lig maçlarının 15'er dakika geç başlayacağını açıkladı. 
     3 Türk temsilcisinin bulunduğu FC Inter, kendi sahasında ligde son sırada bulunan Venezia'yı konuk edecek. Teknik direktör Hector Cuper'in, olası maç kadrosunda Emre ve Okan'ın yedekler arasında olup, Hakan Şükür'ün kadro dışında bırakılması bekleniyor. 






</TEXT>
</DOC>
