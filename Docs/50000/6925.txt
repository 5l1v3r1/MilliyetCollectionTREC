<DOC>
<DOCNO> 6925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/ekonomi/eko02.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu sözleşmelere IMF sorgusu 
</HEADLINE>
<TEXT>

Toplu sözleşmelerede zam oranının düşük tutulmasını isteyen IMF, reel sekrörün talepleri için de 'Kaynak var mı ' diye sordu 
     HARUN GÜREK Ankara 

     Üç yıllık program kapsamında, 6. gözden geçirme çalışması için Ankara'da bulunan IMF heyeti, dün, Türkiye İşveren Sendikaları Konfederasyonu TİSK Genel Sekreteri Bülent Pirler ile görüştü. Hazine Müsteşarlığı'nda yapılan görüşme yaklaşık 1 saat 15 dakika sürerken görüşmede, IMF Türkiye Masası Şefi Carlo Cottarelli ağırlıklı olarak toplu sözleşmeler üzerinde durdu. Cottarelli, 2000 yılındaki toplu sözleşmelerdeki zam oranının hedef enflasyonun çok üzerinde gerçekleştiğini belirterek, 2001 - 2002'ye yönelik toplu sözleşme görüşmelerinin gidişatını sordu. Pirler ise 2000 yılındaki bazı sektörlerdeki toplu sözleşmelerin, karlılık ve verimlilikten işçilere verilen pay nedeniyle yüksek göründüğünü belirterek, zam oranlarının genel olarak enflasyon ile uyumlu olduğunu söyledi. Pirler, 2001 - 2002 yıllarını kapsayan toplu sözleşmelerdeki zam oranlarının hedef enflasyona göre bağıtlandığını belirtti. 
     
     'Reel sektöre kaynak yok' 
     Edinilen bilgilere göre, Hazine yetkilileri, reel sektörün içinde bulunduğu durumu ve zirveden çıkan talepleri de olduğu gibi heyete aktardı. Heyetin ise programın bu aşamasında böyle bir durgunluğun yaşanmasının normal olduğunu dile getirdiği ifade edildi. Heyetin, reel sekrtörün talepleri konusunda ise "Kaynağınız var mı " sorusunu yönelttiği ve taleplere soğuk yaklaştığı ifade edildi. 
     


 EKONOMİ 















</TEXT>
</DOC>
