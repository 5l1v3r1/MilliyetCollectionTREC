<DOC>
<DOCNO> 22816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur04.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da bir rekor, Ahmet Altan'ın son kitabı 5 günde 40 bin sattı 
</HEADLINE>
<TEXT>

     Ünlü yazar Ahmet Altan'ın son kitabı ''İsyan Günlerinde Aşk'' satış rekoru kırdı. Okuyucuyla 17 Mayıs'ta buluşan kitap, 5 gün içerisinde 40 bin sattı. 
     Altan, 31 Mart ayaklanmasının bilinmeyen, gizli kalmış yönlerine ışık tutarken, bir yandan da o dönemi yaşayan insanların yaşamlarını, duygularını, birbirleriyle olan ilişkilerini anlatan romanıyla uzun bir aradan sonra yeniden okuruyla kucaklaştı. 
     Yazarın 3 senelik çalışmasının meyvesi olan kitap, Can Yayınları'ndan çıktı. Toplam 450 sayfadan oluşan kitabın ilk baskısı 50 bin adet yapıldı. 
     Can Yayınları Genel Yayın Yönetmeni İlknur Özdemir, bandrollü olarak hazırladıkları 50 bin kitabın 17 Mayıs Perşembe sabahından beri kitabevlerinin raflarında yerini aldığını söyledi. 
     Birinci baskıdan 40 bin adedinin kitabevlerinde tükendiğini ifade eden Özdemir, ''Yani, 50 bin kitap çıktı, şu an 40 bin satış rakamına ulaştık. Zaten, kitabımız ilk 2 günde 30 bin adet sattı'' dedi. 
     Ekonomik kriz ortamında kitabın 50 bin adet basılmasının ''cesaret örneği'' olduğunu ifade eden Özdemir, şunları söyledi 
     ''Biz, bu kitaba güvendiğimiz için 50 bin tane hazırladık. Haklı da çıktık. Kitaplar, şu günlerde en fazla bin adet civarında basılıyor. Ama, kitap iyi, yazar iyi. Hem, insanlara da şu ortamda moral kaynağı olur, iyi bir kitap insanları çeker diye düşündük. İnsanlar bu sıkıntının içinde değişik bir renk, tat buldular. Ahmet Altan ile 3 yıl aradan sonra buluşan okuyucu büyük ilgi gösterdi. Kitabevlerinde insanlar isimlerini yazdırıp beklemişler. 
     Biz, kitap çıkmadan önce geçen hafta Salı ve Çarşamba günleri dağıtıcılara vermeye başladık. Dağıtıcılar, kapımızın önünde kuyruğa girdiler. Yani, Türk okuru, 3 yıl aradan sonra sevdiği yazara kavuştu. Hayranları, nasıl sevdiği bir şarkıcının albümü çıktığında para verip bunu alıyorsa, okuyucu da bu kitabı aldı.'' 
     Yazarın da satışlardan çok memnun olduğunu kaydeden Özdemir, ''Yazarımız da çok memnun. Kriz olmayan dönemlerde bile bu kadar hızlı satılmamıştı kitaplar. Uzun süredir piyasada olan durgunluk, bu kitapla sona erdi'' diye konuştu. 
     Özdemir, hazırlıklarına başladıkları 50 binlik ikinci baskının da 10 gün içerisinde kitabevlerine gönderileceğini bildirdi. 
     
     







</TEXT>
</DOC>
