<DOC>
<DOCNO> 2077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/ekonomi/eko01.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Üst Kurul’a kamp kurdu 
</HEADLINE>
<TEXT>

Daha önce beş uzmanla incelemelerde bulunan IMF bu kez 10 kişilik ekip gönderdi. Dört uzman ziyaretin büyük bölümünü Üst Kurul ve Merkez Bankası'nda geçirecek 
     ANKARA Milliyet 

     Uluslararası Para Fonu IMF heyeti, cuma gününden itibaren Türkiye'deki incelemelerine başladı. Heyette bu sefer bankacılık uzmanları da bulunuyor. Bankacılık uzmanlarının bundan sonraki heyetlerde de yer alacağı kaydedildi. 
     Mali piyasalarda kasım ayında yaşanan krizin ardından ek niyet mektubu ile üzerinde anlaşmaya varılan üç ay yoğunlaştırılmış bir program uygulanmasının karşılığında 10.4 milyar dolarlık kaynak sağlayan IMF, bu kez daha kalabalık bir heyet gönderdi. 
     Ek niyet mektubu kapsamında ilk, stand - by anlaşması kapsamında da beşinci gözden geçirme çalışması için gelen heyet, 10 kişiden oluşuyor. IMF Türkiye Masası Şefi Carlo Cottarelli'nin başkanlığındaki heyette daha önceki gözden geçirme çalışmalarında sürekli yer alan beş uzmanın yanı sıra bu kez dört bankacılık uzmanı bulunuyor. 
     
Ağırılık bankacılıkta      Söz konusu uzmanların, bankacılık sektörünün durumuna ilişkin çalışma yapacağı, niyet mektubunda yer alan bankacılığa ilişkin vaatlerin yerine getirilmesi için yapılan çalışmalar konusunda bilgi alacağı ve bir haftalık ziyaretin büyük bölümünü Bankacılık Düzenleme ve Denetleme Kurulu BDDK ile Merkez Bankası'nda geçireceği belirtildi. 
     Ankara'ya geçen perşembe günü gelen IMF Türkiye Masası uzmanları ile bankacılık uzmanları cuma gününden itibaren çalışmalara başlarken, cuma günü akşam saatlerinde gelen Cottarelli'nin pazartesi gününden itibaren görüşmelere başlayacağı kaydedildi. 
     Hafta sonunu teknik düzeyde görüşmelerle sürdüren Cottarelli'nin pazartesi sabahı önce Hazine Müsteşarı Selçuk Demiralp, ardından ekonomiden sorumlu Devlet Bakanı Recep Önal ile görüşmesi bekleniyor. 
     

</TEXT>
</DOC>
