<DOC>
<DOCNO> 30997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sondun01.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç'in durumu "çok iyi" 
</HEADLINE>
<TEXT>

     Yugoslavya'nın eski Devlet Başkanı Slobodan Miloşeviç'in, Hollanda'daki BM'ye bağlı cezaevinde durumunun ''çok iyi'' olduğu bilirildi. 
     Miloşeviç'in avukatı Zdenko Tomanoviç, Hollanda'nın Lahey kentinde, eski Yugoslavya ile ilgili savaş suçlarını kovuşturma ve failleri yargılamakla görevli BM'ye bağlı Ağır Ceza Mahkemesi'ndeki ilk duruşmasına 5 gün önce çıkan Miloşeviç'in, moralinin ''üst düzeyde olduğunu'' haber verdi. 
     Lahey'den dönüşünde Yugoslavya'nın başkenti Belgrad'ın havalimanında açıklama yapan Avukat Tomanoviç, ''Sayın Miloşeviç, kendisini çok iyi hissediyor. Hangi açıdan bakarsanız bakın durumu çok iyi'' dedi. Avukatsız savunmada kararlı olan Miloşeviç ilk duruşmada bir konuşma yapmış ve mahkemeye resmi itiraz hakkını dahi kullanmamıştı. 
     Avukat Tomanoviç, ''Miloşeviç halen avukat istememekte kararlı mı '' şeklindeki soruyu, ''Evet, savunma yapmayacak, yalnız başına saldırıya geçecek'' diye yanıtladı. Tomanoviç, Fransız ve Kanadalı avukatların yanı sıra ABD'nin Başkan Jimmy Carter döneminde adalet bakanı olan ve Irak halkı için birkaç kez Bağdat'a giden Ramsey Clark'ın yönetiminde üç Alman hukuk bürosunun da Miloşeviç'i savunmak için salı günü Lahey'e gelmesinin beklendiğini söyledi. 
     Yeni kurulan ''Uluslararası Miloşeviç'i Savunma Kurulu''nun hukuk kolu başkanı Kanadalı avukat Christopher Black de, Miloşeviç'i görmek istediğini söyledi. Bu uluslararası kurulda 200 hukukçu, yazar, düşünür bulunuyor ve Miloşeviç'in ''siyasi tutuklu'' olduğunu savunuyor. 
     24 Eylül 2000 genel seçimleriyle iktidarı Demokratik Sırbistan Muhalefeti'nin DSM adayı anayasa hukuku doçenti Voyislav Koştunitsa'ya karşı kaybeden Miloşeviç, savaş suçları ve bazı yolsuzluk iddiaları yüzünden 1 Nisan'da Belgrad Merkez Cezaevi'ne konulmuştu. Miloşeviç, uluslararası baskıyla da Lahey'e teslim edildi. Miloşeviç'in eşi Mira Markoviç de eşini görmek için Belgrad'da Hollanda Büyükelçiliği'ne vize için başvurmuş bulunuyor. 







</TEXT>
</DOC>
