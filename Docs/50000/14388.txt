<DOC>
<DOCNO> 14388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sondun03.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakan Yardımcısı Finn "Türkiye krizden çıkacak" 
</HEADLINE>
<TEXT>

     ABD'nin kültürel ve eğitim işlerinden sorumlu Dışişleri Bakan Yardımcısı Helena Finn, Türkiye'deki ekonomik sıkıntının, Amerikan Dışişleri ve Hazine bakanlıklarında en üst düzeyde ele alındığını ve Türkiye'nin bu krizden çıkmasını sağlayacak yolun bulunacağına kuşkusu olmadığını söyledi. 
     ABD'nin Ankara Büyükelçiliği'nde de daha önce görev yapan Finn, Amerika'nın Sesi radyosunda, Robert Reilly'nin ''On the Line'' programına katıldı. Finn, şöyle konuştu 
     ''Türkiye'deki kriz, en yüksek ciddiyette ve en yüksek düzeylerde ABD Dışişleri ve Hazine bakanlıklarında tartışılıyor. Ben, yakın dost ve müttefik olduğumuzdan kuşku duymuyorum. Eminim ki, Türkiye'nin bu krizden çıkacağı yolları bulacağız. Türkiye'nin bu krizden çıkacağına dair güvenimiz tam. Uzun zamandır Türkiye'ye gidip geliyorum. Türk insanı çok zor zamanlardan geçti. Türkler, cesur ve dayanıklıdırlar. Yapısal reformları uygulamak güç olabilir, fedakarlık gerektirebilir, ancak ben kesinlikle Türkiye'nin başaracağına inanıyorum.'' 
     Türk-Amerikan dostluğu ve stratejik işbirliğinin çok eskiye dayandığını vurgulayan Finn, Kore'de ve Körfez Savaşı'nda beraber verilen mücadeleyi anlattı. Finn, Körfez Savaşı çıkar çıkmaz, dönemin Başkanı George Bush'un, hemen Türkiye'de dönemin Cumhurbaşkanı Turgut Özal'ı aradığını, Özal'ın da kendisine yanıt vererek, beş dakika sonra CNN'de, Türkiye'nin bu noktada belli fedakarlıklara hazır olduğunu söylediğini belirtti. 
     Bosna'da, Kosova'da, her ihtiyaç duyulduğunda ABD ve Türkiye'nin, birbirinin yardımına koştuğunu belirten Finn, Türkiye'nin AB üyeliğinin de ABD tarafından desteklendiğine işaret etti. AB'nin gündeme getirdiği insan haklarında ilerleme konusunda anahtarın eğitimde olduğunu vurgulayan Finn, ''Her ülkenin insan hakları problemleri var. Hiçbir ülke mükemmel değil. Eğitim, standartları yükseltiyor'' dedi. 
     Helena Finn, tarihçi Bernard Lewis'in kitaplarında Türklerin zaten eskiden beri Avrupalı olduğuna ilişkin işaretlere dikkat çekerek, Osmanlılar döneminde parlamenter hükümet, kadınlara eğitim ve Avrupa'da elçilerin olduğunu kaydetti. 




</TEXT>
</DOC>
