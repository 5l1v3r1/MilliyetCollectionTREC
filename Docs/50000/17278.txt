<DOC>
<DOCNO> 17278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur13.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koltuk Sevdası' özel TV'lerle flört ediyor 
</HEADLINE>
<TEXT>

     TRT'de yayınlanan ''Koltuk Sevdası'' adlı dizinin yapımcısı Umur Bugay, oyunun yayından kaldırılması konusunda kurumun değil siyasilerin etkisi olduğunu belirterek, ''Bazı özel televizyonlarla temas halindeyim. Şimdi diziyi daha özgür, siyasileri daha da alaya alarak yapabiliriz'' dedi. 
     Türkiye Yazarlar Sendikası'nca TYS ''sansür'' olarak tanımlanan bu olayı protesto etmek amacıyla Yıldız'daki merkezde düzenlenen basın toplantısında konuşan Bugay, TRT, böyle bir diziyi yapma talebiyle gelince ''Bu bazı çevreleri rahatsız etmez mi '' diye sorduklarını ve ''Hayır, biz artık yüzümüzü batıya çevirdik, eleştirilerden korkmuyoruz'' yanıtı aldıklarını belirtti. 
     Bugay, ''Artık TRT değişti dediler, ama görüyoruz ki, hala siyasi baskılar var'' şeklinde konuştu. 
     Dizinin yayından kaldırılmasının nedeninin TRT'de değil kurumun dışında aranması gerektiğini ve TRT'yi suçlamadığını dile getiren Bugay, şunları söyledi 
     ''26 bölümün sinopsisi TRT'nin denetiminden geçmişti. Hatta, 26 bölüm az mı olur acaba denmişti. Ancak ben 5'inci bölümde yayından kaldırılacağının sinyallerini almaya başladım. Son olarak 11'inci bölümü 12'inci bölümle birleştirmemiz istendi. Bu dizinin bitirileceği anlamına mı geliyor dedim. Evet dendi. Ama bu yasak TRT içinden değil. Bazı özel TV'lerle temas halindeyim. Şimdi diziyi, daha da özgür, siyasileri daha da alaya alarak yapabiliriz. Şimdi davulun tokmağı bizde...'' 




</TEXT>
</DOC>
