<DOC>
<DOCNO> 33360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sontur04.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devekuşları pastırma olacak... 
</HEADLINE>
<TEXT>

     Kolesterol, deli dana gibi hastalık riski olmadığı için Avrupa'da tercih edilen devekuşu eti, 2002 yılının sonlarına doğru yurt genelindeki marketlere girecek. Türkiye'nin ilk devekuşu et entegre tesisini Kayseri'de kuran Alp Deniz, üretimin önemli bölümünü pastırma yapacaklarını bildirdi. 
     Kayseri'nin Melikgazi ilçesine bağlı Ağırnas beldesinde 35 bin metrekarelik alana devekuşu üretim ve entegre tesisi kuran Alp Deniz, Türkiye'de çoğunun anaç ihtiyacını kendisinin karşıladığı 720 devekuşu çiftliği olduğunu kaydetti. 
     Deniz, ülkemizde şu an 20 bin civarında yavru ve anaç devekuşu olduğunu belirterek, ''Çiftlikler halen anaç üretme aşamasında olduğu için halkın büyük bölümü devekuşu etini tadamadı. Üretim bu şekilde devam ederse 2002 yılının sonlarına doğru devekuşu sayısı 100 bine ulaşacak. Böylece marketlerden devekuşu etini alabileceğiz'' dedi. 
     
     Avrupa'nın üçte biri fiyatına 
     Deniz, Avrupa'daki marketlerde devekuşu etinin kilosunun 22 dolardan satıldığını, ülkemizde ise 7-8 milyon liradan satışa sunulabileceğini ifade ederek, şunları söyledi 
     ''Türkiye'nin ilk devekuşu et entegre tesisini Kayseri'de kuruyoruz. İlk etapta 300 bin dolarlık bir harcama yapacağımız tesis, modern teknoloji ile donatılacak. Bu girişimim hem vatandaşların sağlıklı et yeme ihtiyacını giderecek, hem de yurt genelindeki üreticilere korkusuzca üretim yapma fırsatı verecek. Ben anaç verdiğim tüm üreticilerin yumurta, et ve derisini almayı garanti ediyorum.'' 
     
     Pastırma için ideal... 
     Deniz, devekuşu etinin sinirsiz, yağsız olması görünümünün kırmızı etten ayırt edilememesi ve kendine özgü çok güzel tadının bulunması nedeniyle özellikle pastırma üretimi için son derece elverişli olduğunu kaydederek, et entegre tesisinde üretimin önemli bölümünü pastırma olarak değerlendireceklerini bildirdi. 
     Devekuşu pastırmasında donuk yağ kokusu ve sinir bulunmadığını kaydeden Deniz, şöyle konuştu 
     ''Deli dana, şap, kolesterol derdi de olmayan devekuşu etlerinden yapılan pastırma, ağızda adeta dağılıyor. Devekuşu pastırmasının fiyatı da çok aşırı olmayacak. Bugünkü rakamlarla 15 milyon liradan pazarlayabileceğiz. Ayrıca, devekuşunun kuyruk kısmında bulunan ve çok dengeli olan iç yağın karışımıyla yapılacak salam, sosis ve sucuk gibi et ürünleri de iç ve dış pazarda çok sayıda müşteri bulabilecek.'' 
     Deniz, entegre tesisinde gelecek yıl aylık 300 ton devekuşu eti işlemeyi hedeflediğini kaydetti. 






</TEXT>
</DOC>
