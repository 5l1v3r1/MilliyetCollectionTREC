<DOC>
<DOCNO> 35286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/soneko14.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu kurumlarındaki tedavi giderlerine yüzde 20 zam... 
</HEADLINE>
<TEXT>

     Maliye Bakanlığı, tedavi birim fiyatlarını yeniden belirledi. Tedavi giderleri yüzde 20, laboratuvar tetkikleri ise yüzde 25 oranında artırıldı. 
     Maliye Bakanlığı'ndan yapılan yazılı açıklamada, her yıl hedeflenen enflasyon oranları dikkate alınarak kamu kurum ve kuruluşlarında yapılan tedavilere ilişkin olarak Sağlık Bakanlığı'nın önerisi üzerine Maliye Bakanlığı'nca tedavi birim fiyatlarının belirlendiği hatırlatıldı. 
     Yapılan tetkik ve tahlil girdilerin büyük bir bölümünün dövize bağlı olması ve yılbaşında öngörülen enflasyon oranının revize edilmesi nedeniyle, bu yıla ait birim fiyatların yeniden belirlenmesinin zorunlu hale geldiği vurgulandı. Açıklamaya göre, bu çerçevede revize edilmiş enflasyon oranları da dikkate alınarak, tedavi giderlerinde yüzde 20, laboratuvar tetkiklerinde ise yüzde 25 oranında artış yapıldı. Açıklamada, ''bu artış yapılmadığı takdirde sağlık hizmeti veren kamu kurumlarının mali yükümlülüklerini yerine getirememeleri ve finansman darboğazına girmelerinin söz konusu olabileceği'' kaydedildi. 
     Maliye Bakanlığı'ndan yapılan açıklamada şöyle denildi 
     'Öte yandan, kamu görevlilerinin tedavi giderleri tamamen devlet tarafından karşılandığından, yapılan artışlar kamu görevlilerine herhangi bir mali külfet getirmiyor.Bu itibarla, söz konusu artışlar genel ve katma bütçeli kuruluşlarının memurları için ödeyeceği tedavi ücretlerine ilişkin olup genel bir ücret artışı anlamına gelmiyor.'' 







</TEXT>
</DOC>
