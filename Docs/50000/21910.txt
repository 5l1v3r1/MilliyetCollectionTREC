<DOC>
<DOCNO> 21910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/yasam/yas10.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Müzesi sonunda ezildi 
</HEADLINE>
<TEXT>

Bugüne kadar çok kazadan kurtulan Beşiktaş'taki Deniz Müzesi, sonunda freni patlayan kamyonun altında kaldı’ 
     ŞAKİR AYDIN İstanbul 

     İstanbul'da Beşiktaş'a inen Barbaros Bulvarı, bugüne kadar pekçok 'freni patlayan kamyon, tanker ve TIR' kazası yaşadı. Bu kazalarda ölümler, yaralanmalar oldu. Ama hemen bulvarın sonunda bulunan kıyıdaki Deniz Müzesi, önceki geceye kadar tüm bu kazalardan kurtulmuştu. İçinde Türk denizciliğiyle ilgili paha biçilmez eserlerin bulunduğu müze binası, sonunda bir kamyondan 'kaçamadı'. 
     
     Gündüz facia olurdu 
     Müze binasında ciddi hasara yol açan kaza, şöyle yaşandı Müdet Aslan'ın kullandığı parke taşı yüklü kamyonun frenleri, saat 04.00 sıralarında patladı. Kamyon, önce ters yönden Dolmabahçe Caddesi'ne girdi. 150 metre ilerledi ve büyük bir hızla Deniz Müzesi'ne çarptı. Müzenin beton kolonlarından birini yerle bir eden kamyon hurda haline gelirken, sürücü Aslan ve ağabeyi, kazayı hafif yaralı atlattı. Kazanın, trafiğin olmadığı bir saatte meydana gelmesi, olası bir faciayı önledi. 
     



 YAŞAM 




























</TEXT>
</DOC>
