<DOC>
<DOCNO> 5263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/siyaset/siy01a.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekillere 10 saatte özgürlük 
</HEADLINE>
<TEXT>

Yasama kavga etti, yargı çalıştı, savcı "tahrik" buldu. Milliyet gazetesindeki fotoğraflar delil sayıldı, 3 yıl 9 ay hapsi istenen iki MHP'li tutuksuz yargılanacak 
     ERSAN ATAR, GÖKÇER TAHİNCİOĞLU Ankara 

     DYP'li Fevzi Şıhanlıoğlu'nun yaşamını kaybettiği TBMM'deki ölümlü kavgayla ilgili soruşturma, suçüstü hükümleri uygulanınca hızla tamamlandı. MHP'li Cahit Tekelioğlu ile Mehmet Kundakçı, mahkemeye çıkarılarak yargılandı ve toplam 10 saatte tutuksuz yargılanmak üzere serbest bırakıldı. Sanık vekiller hakkında önce 10 yıl isteyen Başsavcı Vekili Bekir Selçuk, indirim hükümleri uygulandıktan sonra 3 yıl 9'ar ay hapis talep etti. 
     Haklarında yakalama emri çıkarılan Kundakçı ve Tekelioğlu, dün sabah ifade vermek üzere Adliye'ye geldi. Savcılık ifadeleri yaklaşık iki saat süren vekillere destek için gelen MHP'li milletvetvekillerinden beşi de tanık olarak dinlendi. Selçuk, hazırladığı iddianame ve diğer delillerle, sanık vekilleri Nöbetçi Ankara 9. Ağır Ceza Mahkemesi'ne sevketti. 
     Selçuk, üç sayfalık iddianamesinde, protestolarla yaşanan arbedeleri anlattıktan sonra, ön otopsi raporundaki bulgulara de yer verdi ve şu tespitlerde bulundu 
     "Komisyon üyelerine saldırıda bulunan Şıhanlıoğlu'na grup sıralarında oturmakta olan Tekelioğlu'nun, yumrukla alnının ortasına vurduğu, bilahare yumruklarını sürdürdüğü, bu sırada Kundakçı'nın da Şıhanlıoğlu'na yumrukla saldırdığı, bu saldırılar sonucu Şıhanlıoğlu'nun rahatsızlanması üzerine Meclis Genel Kurulu'ndan çıkarıldığı, kuliste fenalaşması üzerine kendisine tıbbi müdahalede bulunulduğu, tedavi için Güven Hastanesi'ne kaldırıldığı, hastanede yapılan tıbbi müdahalelere karşın öldüğü belirlenmiştir. Soruşturma sürecinde tespit edilen maddi delillerle, dinlenilen tüm tanık anlatımlarına ve sanıkların savunmalarına göre öldürme kastı yoktur. Her iki sanık, 'müessir fiil' kastıyla hareket etmiş, ancak ölüm meydana gelmiştir." 
     
Cezada büyük indirim      Selçuk, iddianamesinin sonunda, sanıklar için önce TCK'nın "kastı aşarak adam öldürme" suçunu tanımlayan 452 2 maddesine göre, en az 10'ar yıl hapis cezası istedi. Ardından ölüm olayına karışanların birden fazla olması nedeniyle 463, Şıhanlıoğlu'nun tahriki nedeniyle de 51 1 maddeleri uygulandıktan sonra, iki vekile 3 yıl 9'ar ay hapis cezası talebinde bulundu. 
     
Kargaşa olmuş      Sanık vekiller, altı DYP'li milletvekilinin de tanık olarak dinlendiği duruşmada suçlamaları reddederek kendilerini özetle şöyle savundu 
     Tekelioğlu Hayretle ve heyecanla bakıyordum. Kavga olunca ayırmak için uzandım. Refleksle bana gelen yumruğun tarafına doğru kendimi koruma hareketi yaptım. O sırada bir kişi, elini beline doğru götürüyordu. Alıp dışarı çıkardılar. 6 - 7 milletvekili içeri girdi. 'Şıhanlıoğlu kriz geçiriyor' dediler. Kendisini tanımıyorum. Aramızda husumet de yok. Vurduğumu hatırlamıyorum. Zannederim temas olmuştur. Tam bilemiyorum. 
     Kundakçı Türk siyaseti adına utanç duyduğumuz ayıp şeyleri görürken, tanımadığım biri bana vurmaya çalıştı ama vuramadı. Bu esnada ben Kamer Genç'e 'Ağabey, geçin oturun zaten sarhoşsunuz' dedim. Emin olun, her zaman sarhoş. 1982'den beri ne zaman tutanaklara baksanız, her oturumda tartışma çıkartır. Bunun nedeni sarhoşluğudur. Rahmetlinin bana vurmaya çalıştığını biliyorum, ama vuramadı. 
     
Katliam davası sorusu      Kundakçı, ifade vermeden önce de ilginç bir diyalog yaşandı. Yedi TİP'li gencin öldürüldüğü Bahçelievler katliamında altı ay tutuklu yargılandıktan sonra beraat eden Kundakçı, yargıcın "Daha önce hiç yargılandınız mı" sorusuna "Evet" yanıtını verdi. Ancak Kundakçı, avukatının uyarısı üzerine bu yanıtı geri aldı. 
     
Oy çokluğuyla gelen özgürlük      Müdahil avukatlarının tutuklanmalarını istediği sanık vekiller, duruşma sonunda tutuksuz yargılanmak üzere serbest bırakıldı. Mahkemenin bu kararına karşı çıkan üye Nihat Varol, Tekelioğlu'nun tutuklanması gerektiğini savundu. 
     Duruşmayı erteleyen 9. Ağır Ceza Mahkemesi, nihai otopsi raporunun beklenmesini, video görüntülerinin karelerinin tek tek fotoğraf haline dönüştürülmesini ve bunların bilirkişi tarafından incelenmesini karara bağlarken, Milliyet ve Hürriyet gazetelerindeki fotoğrafları da delil kabul etti. 
     Bu arada, sanık MHP'liler hakkında yurtdışına çıkış yasağı getirilmesi yönünde bir talep bulunmadığı öğrenildi. 
     


 SİYASET 




















</TEXT>
</DOC>
