<DOC>
<DOCNO> 9579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sontur13.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Sezer'e "Türkiye'ye desteğimiz sürüyor" mektubu 
</HEADLINE>
<TEXT>

     ABD Başkanı George W. Bush, Cumhurbaşkanı Ahmet Necdet Sezer'e bir mektup göndererek, "ABD'nin yeni dönemde de Türkiye'ye desteğini sürdüreceği" mesajını iletti. 
     Bush'un bu hafta başında Sezer'e ulaşan mektubunda "stratejik ortaklık ve ekonomik destek" unsurları ön plana çıkarılarak, "Stratejik ortaklığımız ve her alanda sahip olduğumuz ortak değerleri bizim dönemimizde de geliştireceğiz" ifadesine yer verildi. Başbakan Bülent Ecevit'le yaptığı telefon konuşmasının ardından Cumhurbaşkanı Ahmet Necdet Sezer'e de mektupla ulaşan Bush, "Türkiye'nin ekonomik ve stratejik öneminin farkındayız" mesajını verdi. Bush'un mektubunun çok yeni olduğu için Sezer tarafından henüz yanıtlandırılmadığı ancak, önümüzdeki günlerde Cumhurbaşkanı'nın da Bush'a bir mektup göndereceği öğrenildi. 
     Sezer, Azerbaycan Cumhurbaşkanı Haydar Aliyev'i 12 - 16 Mart tarihleri arasında Türkiye'de ağırlamaya hazırlanıyor. Cumhurbaşkanlığı görevine geldikten kısa bir süre sonra Azerbaycan'a giden Sezer'in Aliyev'le görüşmesinde, Tiflis - Bakü - Ceyhan Boru hattı birincil konuyu oluşturacak. Sezer ve Aliyev Ankara'da geçirecekleri iki günün ardından birlikte İstanbul'a geçecek. Harp Akademileri'nin 14 Mart'ta yapılacak olan Yıllık Toplantısı'nda konuşacak Sezer'e burada Aliyev de eşlik edecek. 
     Türkiye ile Azerbaycan Cumhurbaşkanları arasındaki görüşmelerde henüz teknik aşamada tartışılan Tiflis - Bakü - Ceyhan Boru Hattı'nın Kazakistan'ın Aktav şehrine uzanması projesi de ele alınacak. 
     Öte yandan Çankaya Köşkü'nden dün yapılan açıklamada bazı gazetelere yansıyan Aliyev'in Sezer'e yazdığı bir mektupla boru hattı projesine ilişkin sitemlerini ilettiği yolundaki haberlerin gerçekleri yansıtmadığı belirtildi. 
     Tacan İldem, Sezer'in 17 Mart'ta günübirlik bir ziyaret için Almanya'nın Stuttgart kentine giderek Cumhurbaşkanı Rau ile birlikte, Truva Düşler ve Gerçekler isimli serginin açılışını yapacağını belirtti. Sezer'in gezisinde Rau'yla ikili bir görüşme yapacağı ve bu görüşmede Türkiye'nin Almanya ve AB ile ilişkilerinin ele alınacağı vurgulandı. Cumhurbaşkanı'nın Kraliçe Beatrix'in davetlisi olarak 3 - 5 Nisan tarihleri arasında yapacağı Hollanda gezisine Dışişleri İsmail Cem'in de katılacağı da İldem tarafından açıklandı. 




</TEXT>
</DOC>
