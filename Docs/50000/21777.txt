<DOC>
<DOCNO> 21777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/soneko30.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2.seans böyle geçti... 
</HEADLINE>
<TEXT>

     İMKB Ulusal-100 Endeksi, 1. seansa göre 138.82 puan kayıpla 2. seansı 12,373.47 puandan tamamladı. 
     Hisse senetleri ilk seansa göre ortalama yüzde 1.11 oranında değer yitirdi. Borsa'da ilk seans gerçekleşen 213 puanlık çıkışın ardından, günün ikinci yarısında kar realizasyonları yaşandı. Seans 12,492 puan seviyesinde dengeli açıldı. Daha sonra yavaş yavaş satışa dönen piyasa, en düşük 12,268 puanı gördü. Hafif tepki alımlarıyla ilk bir saat 12,302 puanla geçildi. 
     İkinci yarıda da durgun ve daha çok satış ağırlıklı bir seyir izlenirken endeks, 12,210 puana kadar geriledi. Ancak, kapanışa doğru gelen alımlarla Ulusal-100 Endeks, günü 12,373.47 puandan tamamladı. 
     Hisse senetlerinin günlük değer artışı ise yüzde 0.61 olarak gerçekleşti. Kapanışta mali endeks 231.40 puanlık kayıpla 17,767.57 puana, sınai endeksi 63.92 puanlık kayıpla 9,351.08 puana, hizmet endeksi de 83.47 puanlık kayıpla 7,067.61 puana geriledi. Böylece mali grup hisseler ilk seansa göre ortalama yüzde 1.29, sınai gurubu hisseler yüzde 0.68, hizmet gurubu hisseler de yüzde 1.17 oranında değer yitirdi. 2. seansta işlem gören toplam 304 hisse senedinden 170'i değer yitirdi. 60 hisse senedi değer kazanırken, 74 hissenin fiyatında ise değişiklik olmadı. Seansta 223 trilyon 395 milyar 674 milyon liralık işlem hacmi oluştu. İki seansın işlem hacmi toplamı da, 615 trilyon 81.8 milyar lira olarak gerçekleşti. 2. seansta Yapı Kredi Bankası, Garanti Bankası, Sabancı Holding, Koç Holding ve Vestel en yoğun işlem gören hisseler oldular. 







</TEXT>
</DOC>
