<DOC>
<DOCNO> 21348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun12.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Büyük Felaket" gününde Batı Şeria ve Gazze karıştı 24 yaralı 
</HEADLINE>
<TEXT>

     İsrail'in kuruluşunun yıldönümü olan ve Araplarca El Nakba Büyük Felaket olarak nitelendirilen gün dolayısıyla Filistin toprakları ve Lübnan'da gösteriler yapıldı, Gazze Şeridi ile Batı Şeria'da çıkan çatışmalarda 24 kişi yaralandı. 
     El Nakba gününde Ramallah'ta toplanan, ellerinde Arafat'ın posterleri ve Filistin bayrakları bulunan binlerce kişi, ''Çocuklarımızı öldürmeyi durdurun'', ''Cinayetlere son'' yazılı pankartlar taşıdı. Ramallah'taki gösterinin izcilerin geçidiyle sakin bir ortamda aşladığı belirtilirken, toplanan kalabalık arasında yüzleri siyah maskeli ve silahlı kişilerin bulunduğu da kaydedildi. Gazze Şeridi ve Batı Şeria'da ise Filistinli göstericilerle İsrail güvenlik güçleri arasında çatışma çıktığı, çatışmada en az 24 kişinin yaralandığı bildirildi. 
     Lübnan'daki mülteci kamplarında da binlerce Filistinli, El Nakba günü dolayısıyla gösteri yaptı. Sayda liman kenti yakınlarındaki Ayn El Hilve mülteci kampındaki Filistinliler, ''Zeytin dalını bir yana bırakalım ve topraklarımızı geri almak için silahlarımızı kuşanalım'' diye bağırdılar. Okul ve dükkanların kapatıldığı El Nakba gününde, göstericiler Amerikan ve İsrail bayrakları yaktılar. Benzeri gösteriler diğer mülteci kamplarında da yapıldı. Filistinliler, BM'nin Sur'daki Lübnan Geçici Gücü'nün UNIFIL merkezi önünde de protesto gösterisi yaptılar ve uluslararası kurumlardan Batı Şeria ve Gazze'deki Filistinlileri korumak için müdahalede bulunmalarını istediler. 
     Büyük Felaket günü dolayısıyla Batı Şeria ve Gazze'de 3 dakika boyunca sirenler çaldı. Öğle saatinde sirenler çalarken, Filistinliler de topraklarından çıkarılanları anmak için caddelerde ve dükkanlarının önünde saygı duruşunda bulundular. 
     Sirenler sustuktan sonra Filistin ulusal marşı çalındı. Marş çalınırken insanlar elleriyle, İsrail işgaline karşı ayaklanmada zafere ulaşılmasını simgeleyen zafer işareti yaptılar. Devlet Başkanı Yaser Arafat'ın gün dolayısıyla yaptığı ve radyo-televizyonda yayınlanmak üzere banda alınan konuşmasını dinlemek için 15 bin kişi Gazze Şehri'nin Filistin Meydanı'nı doldurdu. Arafat'ın konuşması dinlendikten sonra, Filistin'in ünlü şairi Mahmud Derviş bir konuşma yaptı. Nablus'ta da 40 kadar çocuk, anavatanlarını kaybetmenin anısına köylerinin ve kentlerinin isimlerinin yazılı olduğu pankartlar taşıdılar. İsrail devletinin Filistin topraklarında 1948'de kurulmasının ardından çıkan çatışmalarda, 700 bin kadar Filistinli mülteci durumuna düşmüştü. 







</TEXT>
</DOC>
