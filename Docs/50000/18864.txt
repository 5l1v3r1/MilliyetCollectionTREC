<DOC>
<DOCNO> 18864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sontur13.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP milletvekili Yaşar Topçu ve ailesinden Çağlar'a ziyaret 
</HEADLINE>
<TEXT>

     İstanbul DGM tarafından önceki gün tutuklanarak Kartal Özel Tip Kapalı Cezaevi'ne konulan eski bakan ve işadamı Cavit Çağlar'ı, ailesi ve ANAP Sinop Milletvekili Yaşar Topçu ziyaret etti. 
     Cavit Çağlar'ın avukatı Erol Durukan ile oğlu Mustafa Çağlar, Kartal Adliyesi'ne gelerek, Cumhuriyet Başsavcısı Hüseyin Boyrazoğlu ile bir süre görüştü. Avukat Durukan, ziyaretin ''nezaket'' amacıyla yapıldığını söyledi. 
     Bu görüşmeden sonra Cavit Çağlar'ın eşi Nursel, oğlu Mustafa, kızları Yasemin Çağlar ve Yeşim Hattat ile yakınları Şükrü Şenkaya, saat 14.00'de Kartal Cezaevi'ne geldiler. Çağlar ailesi, yaklaşık 1 saat süren görüşmenin ardından basın mensuplarının Cavit Çağlar'ın durumuyla ilgili sorularını yanıtlamazken, Şükrü Şenkaya ise ''Çok iyi'' karşılığını verdi. Bu arada Çağlar ailesinin ziyareti devam ederken, ANAP Sinop Milletvekili Yaşar Topçu da avukat Fuat Akkoyunlu ile cezaevine geldi. 
     Topçu cezaevine girerken, Fuat Akkoyunlu basın mensuplarına yaptığı açıklamada, Topçu ile Çağlar'ın hem TBMM'den hem de özel hayatlarında eski dost olduklarını anlatarak, Yaşar Topçu'nun dostluk ve vefa örneği gösterip bu ziyareti gerçekleştirdiğini bildirdi. Fuat Akkoyunlu, Topçu'nun ziyaretinin Kartal Cumhuriyet Başsavcısı'nın izniyle gerçekleştiğini kaydetti. Öte yandan, sabah saatlerinde görüş günü olmadığı gerekçesiyle ağabeyi Gürbüz Çapan'ı ziyaret edemeyen Günay Çapan da, yeniden cezaevine geldi. Gürbüz Çapan ile bir süre görüşen Günay Çapan, görüşmenin Kartal Cumhuriyet Başsavcılığı'nın izniyle gerçekleştiğini belirterek, ağabeyine giysi verdiğini, ancak kitaplarının kabul edilmediğini söyledi. 







</TEXT>
</DOC>
