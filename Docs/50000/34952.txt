<DOC>
<DOCNO> 34952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur09.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, dünyaca ünlü turizm dergisi Traveler'e kapak oldu 
</HEADLINE>
<TEXT>

     ''Martılar, Ayasofya, Sultan Ahmet, havadaki yasemin kokusu ve yemeklerindeki egzotik baharat kokusuyla huşu uyandıran istanbul... Roma biraz taşra, Kudüs artık enkaz, istanbul ise şimdiki zamanı, heyecanı ve hırsıyla Avrupa'nın egzotik köşesi.'' Dünyanın en büyük dergilerinden biri olan ''Traveler'' İstanbul'u dünyaya bu sözlerle tanıttı. 
     Traveller dergisi Ağustos 2001 sayısında İstanbul'u kapağına taşıyarak Türkiye'ye 10 tam sayfa ayırdı. 
     Turizm Bakanlığı'ndan edinilen bilgiye göre, dergi, İstanbul'u dünya uygarlık tarihinin 3 şehrinden biri olarak gösterdi. Turizmcilerin ve seyahatseverlerin en çok okuduğu dergilerden olan 750 bin tirajlı ''Traveler'' dergisi, İstanbul'un tarihi turistik mekanlarına yer verirken, Türkiye'de ki sosyal hayat, siyasi gelişmeler ve ekonomik gündemi de inceledi. 
     Ünlü fotoğrafçı Brigitte Lacombe'nin muhteşem İstanbul fotoğraflarına da yer veren dergide, İstanbul'la ilgili yazıyı G.Y. Dryansky kaleme aldı. 
     Dryansky, haberinde, İstanbul'un, Roma ve Kudüs'ün İsa'dan önceye dayanan zengin tarihi katmanlarıyla dünya medeniyetinin en eski üç büyük şehrinden biri olduğunu ifade ederek, İstanbul'un eskiyle yeniyi birlikte yaşayan bir şehir olduğuna dikkati çekti. 
     Dryansky, dergide istanbul'a ilişkin olarak şu görüşlere yer verdi 
     ''Martılar, Ayasofya, Sultan Ahmet, havadaki yasemin kokusu ve yemeklerindeki egzotik baharat kokusuyla huşu uyandıran istanbul... Roma biraz taşra, Kudüs artık enkaz, istanbul ise şimdiki zamanı, heyecanı ve hırsıyla Avrupa'nın egzotik köşesi. Ortaköy'de Havana adlı gece kulübünde yüzlerce İstanbul genci alacakaranlığa doğru dansediyor. Dünya modasını yansıtan kıyafetlerini giyen insanlar kulüplere gidiyor. Boğaz Köprüsü'nün altında parlayan kalabalık dans ederken, Asya tarafından camiler ve saraylarla istanbul fenerlerinin parlaklığı suya yansıyor. 
     Tüm bunlar olurken boğazdan sessizce geçen gemiler geceye ayrı bir hava katıyorlar. Taksim'in aşağı taraflarındaki rock barlar ve caz kulüplerden dansçılar çıkıyor, dünya müziğinin son versiyonları yankılanıyor buralarda. 
     Geleceğe açık olan İstanbul halkı geçmişin de her zaman yaşatılmasını istiyor.'' 
     
     







</TEXT>
</DOC>
