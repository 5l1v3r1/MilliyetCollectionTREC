<DOC>
<DOCNO> 39112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur09.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS Şampiyonu bile ileride iş bulma umudu taşımıyor.. 
</HEADLINE>
<TEXT>

     Öğrenci Seçme Sınavı'nda yerleştirme puanında sayısal Türkiye ikincisi olan Atatürk Anadolu Lisesi'nden Tuğcan Aktaş, ilk tercihi ODTÜ Mühendislik Fakültesi Elektrik Elektronik Bölümü'ne girdi. Aktaş, ''tek hedefim'' dediği Elektrik Elektronik Mühendisliği bölümünden mezun olduktan sonra Türkiye'de iyibir iş bulamazsa ABD'de master ve doktora yapmayı düşünüyor. 
     Aktaş, öncelikle lisenin ilk yıllarında hedefini belirlediğini, bunun da başarısına büyük katkı sağladığını söyledi. 
     ''Hayale kapılmadan hedefimi seçtim, ondan sonra arkası geldi'' diyen Aktaş, tek hedefinin Elektrik Elektronik Mühendisi olmak olduğunu belirtti. 
     Ankara Atatürk Anadolu Lisesi'nden bu yıl mezun olan Tuğcan Aktaş, ODTÜ Mühendislik Fakültesi Elektrik Elektronik Bölümü'nün ilk tercihi olduğunu belirterek, ''Çok mutluyum'' dedi. 
     Başarısını, planlı ve programlı çalışmasına borçlu olduğunu anlatan Aktaş, ''Okulun son yılı iş artık iyice ciddileşmişti. Ben de hobilerimden, bilgisayardan, basketboldan uzak kalarak, planlı ve programlı ders çalıştım'' diye konuştu. 
     Annesi emekli öğretmen olan, babası ise Bayındırlık ve İskan Bakanlığı'nda çalışan Tuğcan Aktaş, ailesinin başarısında önemli katkısı olduğunu da vurguladı. 
     Aktaş, okulunu bitirdikten sonra Türkiye'de iyi bir iş bulamaması halinde Amerika Birleşik Devletleri'nde master ve doktora yapmayı düşündüğünü söyledi. 
     

</TEXT>
</DOC>
