<DOC>
<DOCNO> 9706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sondun16.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kohl hakkındaki dava para cezası karşılığında durduruldu 
</HEADLINE>
<TEXT>

     Almanya'nın Bonn kentindeki Eyalet Mahkemesi, eski Başbakanı Helmut Kohl hakkında, Hıristiyan Demokrat Birlik Partisi'ne CDU bağış skandalıyla ilgili olarak açılan davanın 300 bin mark para cezası ödenmesi karşılığında durdurulmasına karar verdi. 
     Mahkemenin kararına göre, Kohl hakkındaki dava, para cezasının tümüyle ödenmesinden sonra durdurulacak. 
     Kuzey Ren Vestfalya Eyaleti Adalet Bakanlığı ve Köln Başsavcılığı, davanın para cezası karşılığında durdurulması konusunda 8 Şubat'ta Bonn Başsavcılığı'na onay vermişlerdi. Kohl'ün ödeyeceği para cezasının yarısı eski Cumhurbaşkanı Roman Herzog'un ölen eşi Christiane Herzog'un kurduğu bir sağlık vakfı, diğer yarısı da dava masraflarının karşılanması için harcanacak. Bonn Başsavcılığı, Kohl hakkında, 1993-1998 yılları arasında partisi CDU adına yaklaşık 2 milyon mark bağış toplamak ve bunu parti kayıtlarında göstermemek suçundan 3 Ocak 2000 tarihinde resmen dava açmış, daha sonra davanın para cezası karşılığında durdurulmasını talep etmişti. 




</TEXT>
</DOC>
