<DOC>
<DOCNO> 5986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/dunya/dun02.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mektupçu’ azledildi 
</HEADLINE>
<TEXT>

PKK’ya AB antetli kağıtla mektup yazarak şimşekleri üzerine çeken AB’nin Genişleme Dairesi Türkiye Masası Şefi Alain Servantie görevden alındı 
     Güven Özalp Brüksel 

     Avrupa Birliği AB Komisyonu’nun Genişlemeden Sorumlu Genel Müdürlüğü’ne bağlı olarak çalışan Türkiye Masası’nın, geçtiğimiz aralık ayında benzerine az rastlanan bir skandala imza atarak PKK Başkanlık Konseyi’ne, AB antetli kağıtla resmi mektup gönderen şefi Alain Servantie görevinden alındı. Türkiye Masası "şeflik" düzeyinden "genel müdür yardımcılığı" düzeyine çıkarıldı. 
     
İngiliz müdür geldi      AB Komisyonu kaynakları Servantie’nin görevden alınmasının Türkiye Masası’ndaki yeni yapılanmadan kaynaklandığını belirtiyorlar. Üst düzey bir AB yetkilisi bu gelişmeyi, "Türkiye ile Birlik arasında sürekli ivme kazanan ve ileride daha da derinleşecek bir ilişki söz konusu. Bu nedenle Türkiye Masası’nın güçlendirilmesi önem taşıyor. Bu çerçevede Türkiye Masası artık genel müdür yardımcılığı düzeyine yükseltilerek Michael Leigh’e bağlandı" yorumunu getirdi. İngiliz olan Leigh halen Genişlemeden Sorumlu Genel Müdürlük’te Bulgaristan, Kıbrıs, Malta, Romanya ve Türkiye konusunda yetkili genel müdür yardımcılığını yürütüyordu. 
     Komisyon’dan yapılan açıklama Servantie’nin görevden alınmasını yeniden yapılanmaya bağlasa da kulislerde Ankara’nın mektup olayının ortaya çıkmasıyla gösterdiği son derece sert tepkinin bu sonucu beraberinde getirdiği belirtiliyor. 
     
Peşi bırakılmadı      Milliyet’e bilgi veren AB yetkilisi, Servantie’nin 20 Kasım’da "Kürdistan Enformasyon Merkezi - PKK Başkanlık Konseyi - La Fayatte Sokağı 147, Paris" adresine gönderdiği mektuba Ankara’nın gösterdiği "akıl ve izan dışı" şeklindeki tepkinin ve ardından bu konunun peşinin bırakılmayacağı yönündeki mesajların etkisinin büyük olduğunu ancak değişiklik için uygun ortamın oluşmasının beklendiğini ifade etti. 
     Servantie yazdığı mektupta PKK’ya AB Komisyonu Başkanı Romano Prodi adına teşekkür etmiş ve mektubunu "Derin saygılarımı lütfen kabul ediniz" ifadeleriyle bitirmişti. 
     


 DÜNYA 











</TEXT>
</DOC>
