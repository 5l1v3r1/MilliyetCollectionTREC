<DOC>
<DOCNO> 25873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/siyaset/siy06.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm gemileri geçemez 
</HEADLINE>
<TEXT>

Devlet Bakanı Mirzaoğlu nükleer atık tehlikesi için, "Biz bütün dünyayı ayağa kaldıracağız" dedi 
     ÖNDER YILMAZ ANKARA 

     Türkiye, Rusya’nın Türkiye’den geçirmeyi planladığı nükleer atık konusunda harekete geçti. Denizcilikten sorumlu Devlet Bakanı Ramazan Mirzoğlu, Dışişleri Bakanlığı’na acil kodlu bir mesaj göndererek, Rusya’nın boğazdan nükleer atık geçirmek için ikinci ülkelerle anlaşma yapma hakkı olup olmadığını sordu. Mirzaoğlu, Dışişleri’nden konuya taraf ülkelerin uyarılmasını istedi. 
     Mirzoğlu’nun, dün sabah erken saatlerde acil bir toplantı yapmasının ardından, Dışişleri’ne gönderilmek üzere bir yazı hazırlandı. Yazıda Dışişleri Bakanlığı’na Rusya’nın ikinci ülkelerle anlaşarak nükleer atıkları boğazlardan geçime hakkı olup olmadığı sorulurken, bu ülkenin uyarılmasını istendi. Nükleer atık veren ülkelerin de uyarılmasının istendiği yazıda, boğazların nükleer atıklar nedeniyle ağır kirlilik ve trafik gibi büyük sorunlarla karşı karşıya kalacağı ifade edildi. 
     Mirzaoğlu, "Nükleer atıklar hem boğazı hem Karadeniz’i kirletir. Biz öncelikle Rusları caydıracağız. Veren tarafları da. Almanya, İngiltere satacağı atıkları kendi ülkesinde saklasın. Rusya nükleer atık çöplüğü mü Rusya bunu kabul edebilir ama biz edemeyiz. Uluslararası hukuk çerçevesinde eğer boşluk varsa bu atıkları geçirmeyiz. Eğer yoksa da biz bütün dünyayı ayağa kaldıracağız" diye konuştu. 



 SİYASET 















</TEXT>
</DOC>
