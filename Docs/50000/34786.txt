<DOC>
<DOCNO> 34786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur05.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite adayları dikkat... Bunları okumadan tercih yapmayın 
</HEADLINE>
<TEXT>

     Üniversitelerin bazı bölümlerine girebilmek için Öğrenci Seçme Sınavı'ndan ÖSS alınan puan ne kadar yüksek olursa olsun, mesleğin gerektirdiği özellikleri taşımak gerekiyor. 
     Özellikle meslek yüksekokulları, mesleğin gerektirdiği koşulları taşıyan üniversite adaylarını tercih edeceğini duyuruyor. 
     2001-Yükseköğretim Programları ve Kontenjanları Kılavuzu'nda yer alan bilgilere göre, arı sokmasına karşı alerjisi olanlar Arıcılık, 1.65 metreden kısa ve peltek erkekler Otobüs Kaptanlığı, yüzme bilmeyenler Balıkçılık Teknolojisi Mühendisliği, konuşma özrü bulunanlar Turist Rehberliği, Zihinsel Engelliler Öğretmenliği ve İşitme Engelliler Öğretmenliği, renk körü olanlar Tütün Eksperliği, yükseklik korkusu olanlar da İtfaiyecilik ve Yangın Güvenliği bölümlerini tercih edemeyecekler. 
     Kılavuzdaki bazı meslek yüksekokulları ile fakültelerin bazı bölümlerine girebilmek için, üniversiteye girişte sağlanması gerekli koşulların yanı sıra, aranan ve aranmayan özellikler şöyle 
     ARICILIK BÖLÜMÜ Arı sokmasına karşı alerjisi olanlar başvuramayacak. 
     OTOBÜS ŞOFÖRLÜĞÜ KAPTANLIĞI BÖLÜMÜ Türkiye Cumhuriyeti vatandaşı ve erkek olmak gerekiyor. 1.65 metreden kısa olanlar başvuramayacak. Boy uzunluğunun santimetre olarak ifade edilen değerinin son iki rakamından en çok 5 fazla veya 15 noksan kilo ağırlıkta olması, dilde kekemelik, pelteklik, tutukluluk bulunmaması koşulu aranıyor. Ayrıca, tam teşekküllü hastaneden sürücü belgesi almaya engel olmayan bir beden yapısı ve ruh sağlığına sahip olunduğunu belgeleyen bir rapor isteniyor. Bunun yanı sıra, öğretim programı gereği ikinci sınıfta araç kullanma zorunluluğu nedeniyle, öğrencilerin kayıt tarihinde 20 yaşını tamamlamış olması şartı aranıyor. 
     MİMARLIK, ŞEHİR VE BÖLGE PLANLAMA BÖLÜMLERİ Bu programda başarılı olabilmek için cisimlerin birbirine göre değişik durumlarını zihinde canlandırabilme, çizim yapabilme, estetik görüş ve yaratıcılık önemli. 
     DİŞ HEKİMLİĞİ Bu programda da başarılı olabilmek için cisimlerin birbirine göre değişik durumlarını zihinde canlandırabilme, elleri ve parmakları ustalıkla kullanabilme önemli. 
     SONDAJCILIK Yerleşmeye hak kazanan adayın kayıt yaptırabilmesi için söz konusu üniversitenin sevk edeceği tam teşekküllü resmi bir hastaneden, sondörlük yapmayı engelleyecek fiziki, ruhsal ve bedensel engelleri olmadığını belgeleyen rapor isteniyor. 
     HAVACILIK ELEKTRİK VE ELEKTRONİĞİ, SAĞLIK MEMURLUĞU, EBELİK BÖLÜMLERİ Kayıt için tam teşekküllü resmi bir hastaneden bu mesleği uluslararası standartlarda yürütmeyi engelleyecek fiziki, ruhsal ve bedensel engeli olmadığını belgeleyen heyet raporu alınması gerekiyor. 
     TÜTÜN EKSPERLİĞİ BÖLÜMÜ Bu programa kayıt olacakların eksperlik mesleğini yapmaya engel teşkil eden renk körlüğü, bedensel ve ruhsal sakatlığı olmaması gerekiyor. 
     TURİST REHBERLİĞİ İLE İŞİTME VE ZİHİN ENGELLİLER ÖĞRETMENLİKLERİ Bu programlara kayıt için konuşma özrü bulunmaması gerekiyor. 
     GEMİ MAKİNELERİ İŞLETME MÜHENDİSLİĞİ İLE GÜVERTE BÖLÜMLERİ Bu programa başvurabilmek için ilgili yükseköğretim kurumunun aradığı bütün koşullara ek olarak 1 Ocak 2002 tarihi itibarıyla 22 yaşından gün almamış olmak, evli veya dul olmamak, erkek öğrencilerde 1.65'den kız öğrencilerde 1.62'den kısa olmamak, boy uzunluğunun santimetre olarak ifade edilen değerinin son iki rakamından en çok 5 fazla veya 15 kilo noksan ağırlıkta olmak, dilinde kekemelik, pelteklik, tutukluluk bulunmamak, yapılacak mülakat ve beden eğitimi sınavında başarılı olmak ve sağlık durumunun denizciliğe elverişli olduğunu, renk körlüğü ve şaşılık bulunmadığını, her iki kulağının arızasız olduğunu sağlık raporuyla belgelemek gerekiyor. 
     Ayrıca, bu bölüme girmeye hak kazananlardan, yaptırılacak soruşturmada tutum ve davranışları ile yasadışı siyasi, yıkıcı, irticai, bölücü, ideolojik görüşleri benimsememiş, bu gibi faaliyetlerde bulunmamış veya karışmamış olması, herhangi bir suçtan dolayı mahkum olmamış ve başvuru tarihinde hakkında soruşturma ya da kamu davası ile şahsi bir ceza davası açılmamış olması koşulu aranıyor. 
     İTFAİYECİLİK VE YANGIN GÜVENLİĞİ Bu programa başvurabilmek için yükseköğretim kurumunun aradığı bütün koşullara ek olarak, en fazla 22 yaşında ve vücut yapısı düzgün olmak gerekiyor. Adayların, vücudunun herhangi bir yerinde dikkati çeken, çirkinlik yapan yara, yanık, frengi ve cilt hastalığından iz bulunmamak, astım, bronşit, epilepsi, nefes darlığı gibi biyolojik bozukluğu bulunmaması ayrıca, bayılma, histeri, marazi çarpıntı, yükseklik korkusu ve benzeri psikolojik ve sinirsel hastalıklardan herhangi birine yakalanmamış olması koşulları aranıyor. Bunların yanı sıra, 1.65 metreden kısa ve kilolu olmamak gerekiyor. 
     Adaylar, kayıt sırasında bedensel ve psikolojik yapısının itfaiyeciliğe uygun olduğunu, ilgili üniversitenin tıp fakültelerinden birinden alınacak sağlık raporu ile belgeleyecekler. 
     Bunların yanı sıra, ebelik ve hemşirelik bölümlerine sadece kız öğrencilerin başvurabiliyor. 
     
     






</TEXT>
</DOC>
