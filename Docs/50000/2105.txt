<DOC>
<DOCNO> 2105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/siyaset/siy03.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle olur MHP’nin kampı 
</HEADLINE>
<TEXT>

Ormanda atış talimi yaptılar. "Kurt kurdu ısırmaz" diyerek ormanda gezintiye çıktılar 
     EZELHAN ÜSTÜNKAYA Kızılcahamam 

     MHP’nin Kızılcahamam Patalya Otel’de, basına yasaklarla başlayan kampı dün MHP lideri Devlet Bahçeli’nin katılımıyla sürdü. Bahçeli’nin, milletvekili ve bakanlarla yaptığı toplantıda, Meclis çalışmaları, ekonomik istikrar programı, Ali Güngör’ün ihracı, Beyaz Enerji Operasyonu gibi konular gündeme geldi. Bahçeli, "parti içi mesele" olduğu için Güngör’ün ihracının, "yargıya intikal ettiği" için de Beyaz Enerji Operasyonu’nun medya önünde tartışılmamasını istedi. Milletvekilleri erken seçim tartışmaları ile ilgili olarak "Gündemimizde yok. Erken söylenen bir söz" dediler. 
     Eşleri ve çocuklarıyla Patalya Oteli’ne gelen MHP’liler ekstralar da dahil olmak üzere otel masraflarını ceplerinden ve peşin ödemeyi tercih ettiler. Günlüğü 90 - 120 dolar arasında değişen yaklaşık 60 - 80 milyon lira odalar için MHP’lilere grup indirimi yapıldı. MHP’nin toplantısı bugün sona eriyor. 
     Ormanda gezintiye çıkan MHP İçel Milletvekili Cahit Tekelioğlu gazetecilerin, "Ormanda tek başınıza korkmuyor musunuz " sorusuna gülerek, "Kurt, kurdu ısırmaz. Bir şey yapmaz" diye yanıt verdi. 
     MHP Genel Başkan Yardımcıları Şevket Bülent Yahnici ve Süleyman Sazak, otelden 11 kilometre uzaklıktaki ormanlık arazide silahla atış yaptılar. Parti görevlileri Yahnici ve Sazak’ın atış yaptığı yere giden yolu araçlarıyla kapatarak, gazetecilerin görüntü almasını engellediler. 
     
     Atış taliminden geriye kalanlar 
     MHP lideri Bahçeli’nin talimatıyla Kızılcahamam’daki toplantıya gazeteciler alınmadı. MHP Genel Başkan Yardımcıları Şevket Bülent Yahnici ve Süleyman Sazak, ormanlık alanda silahla atış yaparken partililer, gazetecilere yola barikatlar kurup engel oldu. Talimden geriye kurşunlar kaldı. 
     


 SİYASET 












</TEXT>
</DOC>
