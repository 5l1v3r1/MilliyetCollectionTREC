<DOC>
<DOCNO> 48562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun12.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan ile Abhazya arasındaki sorun büyüyor.... 
</HEADLINE>
<TEXT>

     Bağımsızlığını uluslararası platformda tanıtmak isteyen Abhazya ile toprak bütünlüğünü korumak isteyen Gürcistan arasındaki gerginlik, yerini sıcak savaşa bırakacağının sinyallerini veriyor. 
     Gürcistan, son bir ay içindeki gelişmelerden Abhazya ve Rusya'yı sorumlu tutarken, Abhaz ve Rus yetkilileri bunun aksini iddia ediyor. 
     Abhazya'nın 1992 yılında bağımsızlığını ilan etmesiyle su yüzüne çıkan ve uluslararası kuruluşlar ile bazı devletlerin araya girmesiyle bir süre unutulan Abhaz-Gürcü sorununda iplerin, taraflar arasındaki çatışmaların artması ve bölgedeki Rus Barış Gücü'ne ''vur emri'' verilmesiyle kopma noktasına geldiği gözleniyor. 
     Taraflar arasında tekrar alevlenenen sorunun gelişimiyle ilgili olarak A.A muhabirine telefonda açıklamada bulunan Abhazya yönetimi Dışişleri Bakanı Sergey Şamba, bölgedeki gelişmelerin gelecekte kötü ve istenmeyen sonuçlara yol açabileceğinin işaretini verdi. 
     Taraflar arasındaki gerginliğin devam ettiğini söyleyen Şamba, sorunun sıcak olduğu Kodor vadisine sızan Çeçen destekli Gürcülerin, Abhaz birimlerinin yaptığı operasyonla püskürtüldüğünü belirtti. 
     Yenilgiye uğratılan Çeçenler ve Gürcülerin Gürcistan-Rusya sınırına doğru hareket ettiğini ifade eden Şamba, ''Gürcistan'ın, yenilen güçlerini tekrar toparlayarak, kendi silahlı kuvvetleriyle birlikte Abhazya'ya askeri müdahale hazırlığında olduğu görülmektedir'' dedi. 
     Şamba, Abhaz silahlı kuvvetlerinin, olası bir askeri direniş için en kısa zamanda en üst düzeyde alarma geçebilecek durumda olduğunu belirtti ve ''Gürcistan'ın kuvvet kullanarak Abhazya'yı kontrol etme şansı çok az'' dedi. 
     Şamba, Abhazya ile Gürcistan arasında 1993 yılında meydana gelen geniş çaplı askeri faaliyetlerin son bulması üzerine sorunun barış yoluyla çözümünü istediğini açıklayan Tiflis yönetiminin, uygulamada anlaşmazlık olması üzerine güç kullanmayı tercih ettiğini öne sürdü. 
     Gürcistan'ın Abhaz halkına karşı gerçek bir terör politikası uyguladığını ileri süren Şamba, Tiflis yönetimini savaş hazırlıkları yapmak ve bu sebeple barış sürecini geciktirmekle suçladı. 
     
     'Çeçenler gürcülere yardım ediyor' 
     Abhaz haber alma servislerinin ellerindeki bilgilere göre, Kodor vadisine birlik yığma faaliyetlerinin, sürtüşmelerden en az bir ay önce başladığını söyleyen Şamba, ''Bölgedeki çatışmalara giren bazı Çeçenler, Gürcülere para karşılığında yardım ediyor'' dedi. 
     ''Bize göre teröristlerin etnik yapıları önemli değil. Gürcülerle birlikte hareket eden teröristlerin milliyeti yoktur. Bunların bazılarının bu işi para karşılığı yaptıkları bilinmektedir'' diye konuşan Şamba, ele geçirilen esirlerden alınan ifadeleri kanıt olarak gösterdi. 
     Şamba, ''Kodor vadisindeki Çeçen birlikleri, Pankisi vadisinden Gürcü topraklarına kamyonlarla getirilmiş ve Kodor vadisinde silahlandırılmıştır'' dedi. 
     Gürcistan Savunma Bakanlığı, İçişleri Bakanlığı ve özel kuvvetlerin, operasyonların hazırlanmasına ve uygulanmasına doğrudan katıldığına dair kuvvetli delillere sahip olduklarını ifade eden Şamba, esir düşen Gürcistan İçişleri Bakanlığı'nda görevli bir albayın kendilerini doğruladığını iddia etti. 
     
     Gürcistan'ın planları bozuldu... 
     Bölgedeki sıcak gelişmelerin, Gürcistan'ın askeri güç kullanarak Abhazya'yı tekrar ele geçirme planlarının bir kanıtı olduğunu söyleyen Şamba, Tiflis yönetiminin, Gürcü ve Çeçen savaşçıları bölgeye sızdırarak ilk adımı attığını, ancak 11 Eylül'deki eylemlerden sonra terörizme karşı uluslararası koalisyon oluşmasıyla zor duruma düştüğünü ileri sürdü. 
     Şamba, ''Abhazya'da istikrarı bozmak ve Rus topraklarında terörist eylemler yapmak amacıyla Çeçen, Gürcü ve Arap komutanların katılımıyla, barış yanlısı halkın katledilmesiyle Naa ve Georgievskaya köylerinin işgal edilmesi, 11 Eylül'den sonra 'uluslararası teröristler' olarak tanımlanan güçlerin, Gürcistan tarafından kendi amaçları doğrulutusunda desteklendiğini, silahlandırıldığını ve kullanıldığını kanıtlamaktadır'' dedi. 
     Gürcülerin Abhazya'da geniş çaplı operasyon düzenleme planlarının 11 Eylül olaylarından sonra bozulduğunu belirten Şamba, Gürcistan 
     Silahlı Kuvvetleri'nin, uluslararası teröristlerden oluşan öncü birliklerle birleşmeyi amaçladığını iddia etti. 
     Şamba, Abhazya'yı ele geçirmeyi amaçlayan Tiflis yönetiminin, 11 Eylül eylemleri sonrasında dünyadaki yeni oluşumu iyi değerlendiremediğini söyledi. Şamba, ''Tiflis yönetiminin 11 Eylül'den önce, Rusya ile Batı arasındaki çekişmelere dayandırdığı eski politikası, bu yeni oluşumda başarısız kaldı. Rusya'nın da dahil olduğu terör karşıtı koalisyon, Gürcü yetkililerinin teröristlerle işbirliği yapmalarını hoş karşılayamaz'' dedi. 
     






</TEXT>
</DOC>
