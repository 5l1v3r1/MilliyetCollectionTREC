<DOC>
<DOCNO> 25618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur06.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'ın dayısı da cezaevine gönderildi, oğlu serbest 
</HEADLINE>
<TEXT>

     Bursa Emniyet Müdürlüğü'nce düzenlenen ''Son Kredi'' operasyonunda gözaltına alınan Nergis Holding Yönetim Kurulu Başkanı Şükrü Şankaya'nın da aralarında bulunduğu 4 kişi, sevk edildikleri mahkemece tutuklandı. 
     Emniyet Müdürlüğü'ndeki sorgulamalarının tamamlanmasının ardından, tutuklanmaları istemiyle nöbetçi mahkemeye sevk edilen zanlılardan Şükrü Şankaya ile Nusret Yılmaz, Macit Safi ve İsmail Hakkı Helvacı, ''suç işlemek amacıyla teşekkül oluşturmak'', ''hayali ihracat yapmak'' ve ''usulsüz teşvik kredisi almak'' suçlarından tutuklanarak cezaevine gönderildi. 
     Diğer sanıklar Mustafa Çağlar, Şenol Şankaya, İlker Yeğin, Necmi Yeşilova ve Ahmet Gülmeriç ise tutuksuz yargılanmak üzere serbest bırakıldı. 
     Bu arada, nöbetçi mahkeme, halen Kartal Cezaevi'nde tutuklu bulunan Cavit Çağlar ile eski Şişli Belediye Başkanı Gülay Aslıtürk'ün eşi Orhan Aslıtürk ve Muhammet Ciğer hakkında da gıyabı tutuklama kararı verdi. 







</TEXT>
</DOC>
