<DOC>
<DOCNO> 14278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sontur15.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkücü İsmail Türüt, Şevki Yılmaz'a methiyeden yargı önünde 
</HEADLINE>
<TEXT>

     Türkücü İsmail Türüt'ün, halen gıyabi tutuklu olarak aranan kapatılan RP'nin Rize eski milletvekili Şevki Yılmaz için seçim çalışmalarında kullanılmak üzere hazırladığı türküde, ''Kanunun suç saydığı fiili açıkça övmek'' suçunu işlediği gerekçesiyle 2 yıla kadar hapis cezası istemiyle yargılanmasına başlandı. 
     İstanbul 3. Asliye Ceza Mahkemesi'ndeki duruşmaya, tutuksuz sanık İsmail Türüt ve avukatı Ömer Yeşilyurt katıldı. Kimlik tespitinin ardından sorgusu yapılan Türüt, Şevki Yılmaz'ın eşinin dayısı olduğunu belirterek, ''Suç işlemiş, meclisten kovulmuş olabilir. Ben bu şarkıyı yazdığımda, o sıradan bir vatandaştı. Benim şarkıda bahsettiğim icraatlar bu dönemdeki icraatlardır'' dedi. 
     Hakimin ''Siyasi görüşünüz aynı herhalde'' şeklindeki sözleri üzerine Türüt, ''Bunun siyasi görüşümle alakası yok. Kendisi ve partililer bana gelerek şarkı yapmamı istediler. Ben de partiyi ve onun icraatlarını öven bir şarkı yaptım. 1.5 saatlik bir kasetti. Methiye şeklindeki şiirlerden ibaretti'' diye konuştu. 
     Bu kasetteki sözlerden bir kısmını kendisinin hazırladığını, bir kısmının ise partililerce getirildiğini anlatan İsmail Türüt, amacının Yılmaz'a milletvekilliğini kazandırmak olduğunu kaydetti. 
     Hakimin ''Şevki Yılmaz, belediye başkanıyken Atatürk düşmanlığı yapmadı mı '' şeklindeki sorusuna ise Türüt, ''Aslında benim kendisiyle fazla bir samimiyetim yoktur. Rica etti. Benim en büyük talihsizliğim de bunu kabul etmek oldu'' karşılığını verdi. Duruşmada söz alan avukat Yeşilyurt ise şarkının 1994 yılında yapıldığını ve televizyonlarda yayınlandıktan sonra iddianamenin hazırlandığını belirterek, davanın zaman aşımından düşmesi gerektiğini ileri sürdü. 




</TEXT>
</DOC>
