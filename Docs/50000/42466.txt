<DOC>
<DOCNO> 42466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/soneko04.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl en çok AB'ye ihracat yaptık... 
</HEADLINE>
<TEXT>

     Türkiye'nin ihracatının en fazla arttığı ülke grubu, bu yılın Ocak-Ağustos döneminde, geçen yılın aynı dönemine göre AB ülkeleri oldu. AB ülkelerine ihracat, yüzde 14 artarak 10 milyar 722 milyon doları buldu. 
     İhracatçı Birlikleri verilerinden yapılan hesaplamaya göre, bu yılın Ocak-Ağustos döneminde geçen yılın aynı dönemine göre, AB ülkeleri içinde Türkiye'nin ihracatının en fazla arttığı ülke yüzde 36.1 oranında artışla İtalya oldu. İtalya'ya 1 milyar 578 milyon dolarlık ihracat yapıldı. 
     Fransa'ya yapılan ihracat yüzde 17.2 oranında artarken, bu ülkeye yapılan ihracat 1 milyar 295 milyon dolar olarak gerçekleşti. Almanya'ya yapılan ihracat ise yüzde 8.3 artışla, 3 milyar 645 milyon doları buldu. 
     Ocak-Ağustos döneminde bir önceki yılın aynı dönemine göre, EFTA ülkelerine yapılan ihracat yüzde 5.3 oranında artarak, 210 milyon dolar olurken, Merkezi Doğu Avrupa Ülkelerine yapılan ihracat yüzde 23.3 oranında artarak, 823 milyon dolara ulaştı. 
     Bağımsız Devletler Topluluğu'na yapılan ihracat yüzde 8 oranında artarak, 1 milyar 130 milyon dolar olarak gerçekleşti. 
     Türkiye'nin Ortadoğu ülkelerine ihracatı yüzde 37.1 oranında artışla 2 milyar 201 milyon dolar olarak gerçekleşirken, Kuzey Afrika ülkelerine yapılan ihracat yüzde 4.1 artışla 750 milyon dolara, NAFTA ülkelerine yapılan ihracat yüzde 2.1 oranında artışla, 2 milyar 145 milyon dolar olarak kayıtlara geçti. 
     ABD'ye yapılan ihracat da yılın 8 ayında geçen yılın aynı dönemine göre yüzde 2.3 oranında artarak, 2 milyar dolara ulaştı. 
     Latin Amerika ülkelerine yapılan ihracat ise yüzde 63.5 artışla 238 milyon dolar oldu. Diğer Asya ülkelerine yapılan ihracat yüzde 16.7 artarken, bu ülkelere yapılan ihracat da 685 milyon dolar oldu. 
     Miktar bazında 160 milyon dolarla en az ihracatın gerçekleştirildiği Okyanusya ülkelerine yapılan ihracat ise geçen yılın aynı dönemine göre yüzde 128.1 oranında arttı. 
     
     İhracatın azaldığı.. 
     Ocak-Ağustos döneminde geçen yılın aynı dönemine göre yüzde 11.1 azalma ile diğer Avrupa ülkelerine yönelik ihracatta gerileme yaşandı.Söz konusu ülkelere 386 milyon dolar tutarında ihracat gerçekleştirildi. 






</TEXT>
</DOC>
