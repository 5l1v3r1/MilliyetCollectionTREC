<DOC>
<DOCNO> 29097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sondun18.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alerji yapmayan kedi üretilecek... 
</HEADLINE>
<TEXT>

     Bir Amerikan firması, sahibinde alerji yapmayan kediler üretmek üzere harekete geçti. 
     Merkezi New York eyaletinin Syracuse kentinde bulunan ''Transgenic Pets'' adlı şirket, genetik olarak değişime tabi tutacağı kedilerin alerjiye sebep olmasının önüne geçeceğini açıkladı. 
     Böylece milyonlarca kişinin evlerine kedi alabileceği kaydedilen açıklamada, çok sayıda insanın, kedi sevdiği ve evine kedi almak istediği halde, bunu alerji yüzünden yapamadığı belirtildi. 
     Alerji yapmayan kedi projesiyle ilgili araştırmaların halen Connecticut Üniversitesi hayvan kopyalama ünitesi başkanı Dr. Xianzhong Yang başkanlığındaki bir ekip tarafından yürütüldüğü bildiriliyor. Dr. Xianzhong Yang, ''2003 yılında, alerji yapmayan kedi üretebileceğimizden eminiz'' dedi ve bunun için genetik mühendislik ve kopyalama tekniklerinden yararlanacaklarını söyledi. 
     Kedilerin genleriyle oynanmasının ''uçuk bir proje olduğunu'' söyleyen yoga öğretmeni Maria Alfaro ise bunu protesto etmek için San Diego'daki biyoteknoloji konferansının yapıldığı salon dışında protesto gösterisi yapacaklarını belirtti. 






</TEXT>
</DOC>
