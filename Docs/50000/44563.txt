<DOC>
<DOCNO> 44563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sontur16.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
LES'e başvurular başladı 
</HEADLINE>
<TEXT>

     2001-Aralık dönemi Lisansüstü Eğitimi 
     Giriş Sınavı'na LES başvurular başladı. 
     LES'e, en az lisans diplomasına sahip olanlar ile sınavın yapıldığı tarihten itibaren bir yıl içinde bir lisans programından mezun olabilecek durumdakiler girebilecek. Yabancı uyruklu öğrenciler de bu sınava katılabilecek. 
     Başvurular, üniversite rektörlüklerine yapılacak. Bir lisans programından mezun olabilecek durumdakiler kendi üniversitelerinden, mezun adaylar ise istedikleri bir üniversiteden başvuru evrakını 2 milyon lira karşılığında alabilecekler. Adaylar, daha sonra 20 milyon lira sınav ücreti yatıracaklar. 
     Adaylar, kurallara uygun olarak dolduracakları belgeleri ve sınav ücretinin yatırıldığını gösterir banka belgesini, aldıkları yerlere teslim edecekler. Başvurular, 12 Ekim Cuma günü mesai saati bitiminde sona erecek. 
     Sınav, 2 Aralık Pazar günü üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İçel, İstanbul, İzmir, Kahramanmaraş, Kars, Kayseri, Kırıkkale, Kocaeli, Kütahya, Malatya, Manisa, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak illeri ile Lefkoşa'da gerçekleştirilecek. 
     Yükseköğretim kurumlarının öğretim elemanı ile kamu kurum ve kuruluşlarının uzman personel ihtiyacının karşılanması amacıyla yurtdışına lisansüstü öğrenim görmek üzere gönderilecek adayları seçme ve yerleştirme işlemlerinde LES puanları kullanılacak. Araştırma görevlilerinin atamalarında da diğer değerlendirme ölçütlerinin yanı sıra bu puanlar kullanılacak. 
     Tüm üniversiteler lisansüstü programlarına öğrenci seçme ve yerleştirme işlemlerinde LES sonuçlarını kullanacak. Adayların başvurdukları lisansüstü programın puan türünde en az 45 puan almaları gerekiyor. Üniversiteler lisansüstü programlarına öğrenci seçiminde LES puanı, yüzde 50'den az olmamak koşuluyla, ne kadar ağırlıkla değerlendirmeye alacaklarını adaylara duyuracak. Üniversiteler, seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecekler. 
     






</TEXT>
</DOC>
