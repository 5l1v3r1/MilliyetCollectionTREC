<DOC>
<DOCNO> 32697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/soneko17.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni asgari ücret, 20 Temmuz'da açıklanacak 
</HEADLINE>
<TEXT>

     Asgari Ücret Tespit Komisyonu yürürlükteki brüt asgari ücrete yapılacak ek artışı değerlendirmek üzere ikinci toplantısını yaptı. 
     Çalışma Genel Müdürü Ömer Benokan başkanlığında, Çalışma ve Sosyal Güvenlik Bakanlığı'nda gerçekleştirilen toplantıda, asgari ücrete yapılacak ek artıştan vergi alınmaması önerisi işçi ve işveren taraflarınca benimsenirken hükümetin bu konuda bu konuda bir değerlendirmede bulunmadığı öğrenildi. Komisyonda ücrete yapılacak ek artıştan SSK primi kesilmemesi önerisinin gerçekleştirilmesi için yasa değişikliğine ihtiyaç duyulduğu belirtildi. 
     Toplantının ardından gazetecilere açıklamada bulunan Türk-İş Genel Eğitim Sekreteri Salih Kılıç, komisyonun 20 Temmuz Cuma günü üçüncü toplantısını gerçekleştireceğini belirterek bu toplantıda DİE'nin yeni ücretin hesaplanmasına ilişkin besin içi ve besin dışı harcama kalıplarının değerlendirileceğini bildirdi. Kılıç, Cuma günü yapılacak toplantının ardından büyük bir olasılıkta 1 Ağustos'tan geçerli olacak ve 5 ay yürürlükte kalacak yeni asgari ücretin kamuoyuna açıklanacağını kaydetti. Kılıç, komisyonun bugünkü toplantısında asgari ücrete yapılacak ek artışın vergi dışı bırakılması için özel indirim tutarının yeniden gözden geçirilmesinin benimsendiğini, komisyonun aldığı bu kararın Çalışma ve Sosyal Güvenlik Bakanı Yaşar Okuyan'a ilettiklerini belirtti. Kılıç, Okuyan'ın da bu kararı koalisyonu oluşturan partilerin genel başkanlarına aktaracağını söylediğini kaydetti. 
     Salih Kılıç, bir soru üzerine yeni asgari ücrete ilişkin talep ettikleri rakama yaklaşıldığını söyledi. 
     Yeni Asgari Ücretin brüt 180-190 milyon lira olarak saptanıp kamuoyuna açıklanması bekleniyor. 






</TEXT>
</DOC>
