<DOC>
<DOCNO> 10703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/yasam/ayas.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban paylaşım savaşı 2 ÖLÜ 
</HEADLINE>
<TEXT>

Bir sevap işleyip cennete gitmek için ortak kurban kesen iki aile, hayvanın bölüşümünü beğenmeyip birbirine girince ortalık kan gölüne döndü... 
     DİNÇER ŞEREF İstanbul 

     Yenibosna’da ortaklaşa alınan kurbanın etinin paylaşımı sırasında iki aile bıçak ve satırlarla birbirine girdi. Kavgada ağır yaralanan iki kişi yaşamını yitirirken, yedi kişi gözaltına alındı. 
     Zafer Mahallesi’nde oturan Saçikçi ve Aslanmirza aileri, bayram öncesinde bir milyar 100 milyon liraya kurbanlık bir inek satın aldılar. Bayramın ilk günü iki aile birlikte kurbanlarını kestikten sonra et paylaşımına geçtiler. 
     
     Önce küfür sonra satır 
     Ancak paylarından memnun kalmayan aile üyeleri arasında önce sözlü tartışma başladı. Karşılıklı küfürleşmelerin ardından iki aile üyeleri kurbanı kesmek için yanlarında getirdikleri satır ve bıçaklarla birbirine girdi. 
     30 yaşındaki Sefer Karahan ile Metin Aslanmirza 29 aralarına aldıkları Bekir Saçikçi’yi bıçak darbeleriyle yere yığdılar. Yerde kanlar içinde yatan amcasını gören 30 yaşındaki Canip Saçikçi, kaçmaya çalışan Metin Aslanmirza’ya yetişti ve elindeki bıçağı sırtına sapladı. 
     
     Cennet yerine karakol 
     Ağır yaralı olarak hastaneye kaldırılan Bekir Saçikçi ile Metin Arslanmirza önceki gün yaşamını yitirdi. Polis olaydan sonra kavgaya karıştıklarını belirlediği Sefer Karahan, Canip Saçikçi, Ayhan Girdap, Seher İnce, Ejder İnce, Soner Saçikçi ve Erol Saçikçi’yi gözaltına aldı. 
     


 YAŞAM 























</TEXT>
</DOC>
