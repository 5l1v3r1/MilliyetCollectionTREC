<DOC>
<DOCNO> 38083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/soneko16.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'ndan sendikasyon ödemesi açıklaması.. 
</HEADLINE>
<TEXT>

     Türkiye İş Bankası, 500 milyon dolarlık sendikasyon ödemesinin, iç kaynaklara başvurulmadan yapıldığını bildirdi. 
     Banka'dan yapılan yazılı açıklamada, ''İş Bankası'nın sendikasyon kredisi ödemeleri için, iç piyasada yarattığı talep nedeniyle dolar kurunun yükseldiği'' yönündeki haberlerin tamamen gerçek dışı olduğu ifade edildi. Banka tarafından uluslararası piyasalardan temin edilmiş olan ve bugüne kadar bir Türk bankasının almış olduğu en büyük kredi niteliğindeki 500 milyon dolarlık sendikasyon kredisinin, 17 Ağustos Cuma günü itibariyle geri ödendiği belirtilen açıklamada, şöyle denildi 
     ''Ödeme öncesinde yurtiçi kaynaklara başvurulmadığı gibi, Merkez Bankası nezdindeki döviz depo hesaplarımız da kullanılmamış ödemenin tamamı yurtdışı bankalardaki muhabir mevcutlarımızdan karşılanarak, döviz kuru üzerinde herhangi bir baskı yaratılmamıştır. Gerçekte döviz kuru üzerindeki en büyük baskıyı, tasarruf sahiplerini telaşa sevk eden bu tür yanlış haberler oluşturmaktadır. Bankamız, gerek ticari itibarını zedelemeyi hedefleyen gerekse bankacılık sistemini olumsuz etkileyecek bu tür yanlı ve maksatlı haberlere karşı her türlü yasal önlemi almakta tereddüt etmeyecektir.'' 







</TEXT>
</DOC>
