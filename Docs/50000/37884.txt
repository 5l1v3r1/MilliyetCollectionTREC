<DOC>
<DOCNO> 37884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/yasam/yas06.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Torun İtalyanlar Bartın’ı şenlendirdi 
</HEADLINE>
<TEXT>

İtalyan Enetler, bisikletleriyle atalarının 3 bin 200 yıl önce yaşadığı Bartın’a vardı. Ve eğlence başladı... 
     AYŞEGÜL SÖNMEZ 

     Homeros'un ünlü destanı İlyada'nın kahramanları Enetler, 3200 yıl önce Bartın'ın Paflagonia Bölgesi'nde yaşamışlardı... Ve İtalyan Enetler'in torunları, 2 bin 764 kilometre aşarak bisikletleriyle Bartın'a geldi. 
     Bartınlılar o gün çocuklar gibi şendi. Belediye binasını dolduran yüzlerce Bartınlı, İtalyan akrabalarının bisikletleriyle memleketlerine geri dönüş sevincine ortak oluyordu. 
     
     Şimdiden efsaneler’.. 
     İtalyan Milli Marşı, İstiklal Marşı ve 17 Ağustos depremi yıldönümü nedeniyle yapılan bir dakikalık saygı duruşundan sonra Kültür Bakanı İstemihan Talay, Enerji ve Tabii Kaynaklar Bakanı Zeki Çakan da konuşmalarla bu tarihi ana tanıklık ediyordu. 
     Mikrofondan gelen sesin uzaklarında ise, Bartın'ın önde gelen yaşlıları, şehrin kahvesi önünde birer tabureye çömelmiş, olan biteni kavramaya çalışıyor, İtalyan misafirlerin Bartın'a neden geldiğiyle ilgili bir sürü kasaba efsanesi üretiliyordu 
     "Bunlar bir grup bilim adamı, arkelojik kazı için gelmişler. O yüzden böyle giyinmişler, bak" diyordu biri. Diğeri "Olur mu " diye karşı çıkıyordu "Onlar bizden önce burada otururlardı. Ha, şu Uzunyol var ya işte orada. Git de bak. Kiliseleri var işte onların. Camileri biz yapmışız. Ziyarete gelmişler..." 
     Bu sefer yakınlarındaki bir teyze, "Canım, bunlar hep gelir" diye kısa kesiyor. Son noktayı Bartınlı eski gazeteci Ömer Ak koyuyor 
     "Sizin bi şey bildiğiniz yok. Milattan önceydi. Bu adamların ataları burada yaşardı. O zaman ne kilise vardı ne camii. Savaş vardı. Atlar vardı. İşte atalarını ziyarete geliyor bu adamlar.." 
     



 YAŞAM 






















</TEXT>
</DOC>
