<DOC>
<DOCNO> 42835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/soneko20.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'e taciz 
</HEADLINE>
<TEXT>

     Dış Ekonomik İlişkiler Kurulu DEİK ve Türk İngiliz İş Konseyi'nin Londra'da ortaklaşa düzenledikleri ''Türkiye'de sermaye piyasaları ve yatırım'' konulu konferansta, Devlet Bakanı Kemal Derviş'in konuşması, yaklaşık 15 dakika arayla yapılan iki sözlü saldırı ile bölündü. 
     Londra'nın en büyük konferans merkezlerinden birinde yapılan ve sıkı güvenlik önlemleri uygulanan konferansta, Bakan Derviş'in konuşmasına başlamasının hemen ardından, kendisine gazeteci görüntüsü veren bir yasa dışı örgüt militanının, sloganlar atarak kürsüye yürüdüğü görüldü. 
     Militan katılımcılarının müdahalesi ile susturulup salondan çıkartılırken, Bakan Derviş'in soğukkanlılığını koruduğu ve sadece olan biteni izlemekle yetindiği dikkati çekti. 
     Devlet Bakanı Derviş, yasadışı örgüt milatını saldırganın salondan çıkartılmasının ardından, kendisini alkışlayan kalabalık katılımcı kitlesine, ''sadece şunu söylemek istiyorum. Dünyanın her yerinde hem Türkiye'de, herkesin fikirlerini serbestçe dile getirme hakkı vardır. İfade özgürlüğü ve serbest tartışma ile bunu saldırı boyutuna getirmek arasındaki farkın hassasiyetini, şu anda yaşadığımız olay da ortaya koyuyor'' dedi. 
     Derviş, serbest tartışma hakkının, her türlü saldırıdan korunmasının, bütün toplumlar ve insanlığın yararına olduğunu vurguladı. 
     
     İkinci müdahale girişimi... 
     Bu olaydan sonra sukunet içinde konuşmasına devam eden Bakan Derviş, bu kez kürsünün tam aksi yöndeki salon girişinden gelen yeni bir gürültüyle, sözlerine ikinci defa ara vermek zorunda kaldı. 
     Yine yasadışı sloganlar atan ve kendisine gazeteci görüntüsü veren bir kişi, salonun ortasına doğru ilerlemeye çalışırken, korumalar ve konferans katılımcıları tarafından dışarı çıkartıldı. 
     Her iki kişinin de, İngiliz polisi tarafından gözaltına alındığı belirtiliyor. 
     Öte yandan salonda bu olaylar sürerken, konferans merkezi kapısında bir grubun, Türkiye'deki cezaevi eylemlerine destek verme gerekçesiyle gösteri yaptıkları dikkati çekti. 






</TEXT>
</DOC>
