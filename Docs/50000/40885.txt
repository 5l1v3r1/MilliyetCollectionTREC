<DOC>
<DOCNO> 40885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/siyaset/asiy.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek yargıda kavga 
</HEADLINE>
<TEXT>

"Adli Yılın Açılışı", yüksek yargıdaki anlaşmazlığı su yüzüne çıkardı. Yargıtay Daire Başkanları, "Kendi açılış törenlerine bizi çağırmıyorlar" diyerek, Anayasa Mahkemesi üyelerini adli yılın açılışına davet etmedi... 
     ERSAN ATAR Ankara 

     Adli Yılın Açılışı" için düzenlenen tören bu yıl yüksek yargıda görülmemiş bir kavgaya sahne oldu. Yargıtay Başkanlar Kurulu, Anayasa Mahkemesi üyelerini törene davet etmedi. ODTÜ Kültür Merkezi’nde dün yapılan açılış töreninin gergin geçeceğinin ilk sinyalleri, Yargıtay Daire Başkanları’nın, "Anayasa Mahkemesi bizi kendi açılış törenlerine çağırmıyor. Biz de Mahkeme üyelerini adli yılın açılış törenine çağırmayalım" önerisiyle verildi. 
     Bunun üzerine törene Anayasa Mahkemesi’nden sadece Başkan ve Başkanvekili’nin çağrılacağı yönündeki görüş birliği, resmen yazılı hale getirildi ve Başkanlar Kurulu kararı olarak çıktı. Karar ilk kez bu yılki törende uygulandı. Törene sadece Başkan Mustafa Bumin ile Başkanvekili Haşim Kılıç geldi. 
     
     Yüce Divan Yargıtay’a 
     Anayasa Mahkemesi ile Yargıtay arasında uzun süredir devam eden, "Yüce Divan gerçekte kimin hakkı" tartışması da bu törende su yüzüne çıktı. Konuşmasında, Anayasa Mahkemesi üyelerinin çoğunun ceza yargıcı olmadığı gerekçesiyle, Yüce Divan görevinin Yargıtay’a verilmesi gerektiğini savunan Selçuk, Yüksek Mahkeme’nin bu görevi yürütmesini, "Çağ gerisi, hukukun varlık nedeni ve özüne ters. Hukuka aykırı, tehlikeli" diye nitelendirerek, "Geliniz bu işi uzmanlarına bırakalım" dedi. Selçuk, siyasi partilerin kapatılmasının yanlış olduğunu, bu durumun toplumsal diyaloğu yok edeceğini vurgulayarak şöyle konuştu "Parti kapatma bir ölüm cezası gibidir. Partiler feshedilebilir ama halk feshedilemez. Böyle bir Türkiye’yi demokrasiler dünyası taşıyamaz. Anayasa Mahkemesi’ni kastederek , Yargıçlarımız, yasaları evrensel kurallara göre uygularlarsa sonuçta Türkiye kazanacaktır." 
     Anayasa Mahkemesi Başkanı Mustafa Bumin, Selçuk’un Yüce Divan ile ilgili eleştirilerine yanıt verirken, "Yüce Divan’ın bu yöndeki kararları ortadadır, söylediklerini onun kendine özgü düşünceleri olarak algılıyorum" demekle yetindi. Selçuk’un parti kapatma konusundaki eleştirilerinin anımsatılması üzerine tepki gösteren Bumin, "Türkiye gerçeklerini göremediği kanaatindeyim. Konuyu teorik anlamda değerlendiriyor" dedi. 
     
     Kanadoğlu Annem de başartölü 
     Bu arada, gece Adli Yıl resepsiyonuna katılan Yargıtay Cumhuriyet Başsavcısı Sabih Kanadoğlu da, AK Parti’deki türbanlı kurucu üyelerin ihraç istemine ilişkin görüşünün sorulması üzerine, bir partinin üyeleri arasında başörtülü olmasının sorun oluşturmadığını, AK Parti hakkındaki başvurunun dayanağının kurucu başörtüsü olması’ olduğunu belirtti. "Benim annem de başörtülü" diyen Kanadoğlu, "Sorun başörtüsü veya türbanlı olmak değil, bir partide başörtülü veya türbanlı üye bulunması da değildir. Parti kurucusu arasında türbanlı olması bir dayatmadır" dedi. 
     



 SİYASET 












</TEXT>
</DOC>
