<DOC>
<DOCNO> 13350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/ekonomi/eko05.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek ve özerk kurul gerekli 
</HEADLINE>
<TEXT>

     ZÜLFİKAR DOĞAN Ankara 

     Sermaye Piyasası Kurulu SPK Başkanı Doğan Cansızlar, son dönemde dünyanın gelişmiş ekonomilerinde bankacılık, finans ve sermaye piyasalarının "tek ve özerk kurul" çatısı altında toplanması eğiliminin arttığını belirtti. Cansızlar, "Biz de SPK olarak İngiltere ve Japonya modellerini inceliyoruz. Şu anda bankacılık sektörünün sorunları daha ön planda olduğu için BDDK öne çıkmış durumda. Ancak böyle bir yapılanmaya gidilmesi durumunda, SPK’nın BDDK’ya katılması ya da onun alt birimi olması söz konusu değil. Henüz bu anlamda somutlaşmış bir çalışma da yok" dedi. 
     Cansızlar, bankacılık, sigortacılık, menkul kıymet piyasaları ve vadeli işlem piyasalarının "tek özerk kurul" çatısı altında toplanmasının doğru ve makul bir yaklaşım olduğunu belirterek şunları söyledi 
     "Şu anda Sigortacılık Genel Müdürlüğü, Hazine Müsteşarlığı bünyesinde. Bankacılık, BDDK bünyesine geçti. Önümüzdeki günlerde bireysel emeklilik yasası çıktığında, sigortacılık çok daha aktif bir hale gelecek. Bu yönde de bir değişiklik gerekebilecek. Özel sigorta şirketlerinin bu yönde çalışmaları yoğunlaşacak. İngiltere’de Finance Service Authority FSA bünyesinde, hem sigortacılık, hem hisse senedi piyasaları, hem vadeli işlemler piyasaları, hem de bankacılık yer alıyor. Bir tür mali sektör üst kurulu denilebilir. Özerk bir oluşum. Japonya’da da benzer bir örgütlenmeye gidildi. Bunları yakından inceliyoruz." 
     SPK’nın kontrolündeyse 205 aracı kurumun bulunduğunu belirten Cansızlar, ciroları ve günlük işlem hacimleri bankacılık sektörüne yakın olan aracı kurumları çok yakından takip ettiklerini kaydetti. Cansızlar, "Aracı kurumların sermaye yükümlülükleri ile ilgili rasyoları yeniden belirledik, tedbirler aldık. Her 15 günde bir hesaplarını istiyoruz, inceliyoruz" dedi. 
     


 EKONOMİ 
















</TEXT>
</DOC>
