<DOC>
<DOCNO> 26995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yazar/gunes.html </URL>
<DATE> 2001/06/15/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Yurtdışından gelen olumlu haberler 
</HEADLINE>
<TEXT>

     Devlet Bakanı Derviş önceki gün 48 saatliğine yurtdışına çıktı. Ve dün döndü. İlk ziyaret Frankfurt’taki finans çevreleriydi. Derviş bu çevreleri programın işleyişi hakkında bilgilendirerek ikna etmeye çalıştı. Çünkü önümüzdeki aylarda vadesi dolan birçok kredi mesela önümüzdeki üç ayda 2.7 milyar dolarlık sendikasyon var ve yenilenmesi gerekiyor. Ziyaret öncesi duyumlar bunların azalarak devam ettirileceği yönündeydi. Ve sıkıntı veriyordu. Bu sadece bankalarımızı değil, aynı zamanda büyük kuruluşları da ilgilendiriyor. Ancak Derviş, Frankfurt’ta programa güvenerek eskisinden de fazlasını istemiş, "Türkiye’ye verdiğiniz kredilerin limitini artırın. Önceden gelirseniz daha karlı çıkarsınız" demiş. Doğru. Kur müsait. Revalüasyon oldu ve aşırı oldu. Üstelik şu anda hem bono faizleri çok yüksek, hem de borsa çok ucuz. Ama giderek bu karlar azalacağından girişin tam zamanıdır. 
     Derviş’in ikinci teması New York’taki finans çevreleri olmuş. Onlara toplu olarak bilgi vermiş. Bu toplantıların da çok olumlu geçtiği basına yansıdı... Bu iki ziyaretin son derece önemli etkileri olacağı kuşkusuz. Çünkü şu anda ekonomi bıçak sırtında. Böylesi bir dönemde yabancı finans çevrelerinin daha sıcak bakışı işleri hayli değiştirecektir. Borsa ne olur bilinmez. Ama faizlerdeki düşüşe yurtdışı yatırımcılar yardımcı olacaktır. Bu, hem iç borçtaki sıkıntının daha kolay atlatılmasını sağlayacak, hem de reel sektörü rahatlatacaktır. 
     Bu geziye IMF’nin Birinci Başkan Yardımcısı Stanley Fischer’in doğrudan katılması çok anlamlıdır. Üstelik New York’ta katılımcıların sorularını özel bir IMF ekibinin yanıtladığı da basında yer aldı. Bu şu demek "Programın tam olarak arkasındayız. Güvenceniz de, muhatabınız da biziz." 
     Stanley Fischer’in Derviş’in çok yakın arkadaşı olduğu biliniyor. Üstelik Fischer, Türkiye’nin Batı ittifakında güçlü olarak bulunmasına çok önem veren bir kişi. Ancak bu yetmez. Bunun ötesinde telkinler ve destekler olduğu aşikar. Amerika’nın Türkiye’nin bir kez daha krize girmesini istemediği açık. Türkiye, Batı için çok önemli. Bu konuda büyük bir desteğin Avrupa’dan, özellikle de Almanya’dan da, geldiği gözleniyor. Aslında Almanya aylardır Amerika’ya Türkiye’ye yardım konusunda baskı yapıyor, ancak yeni yönetime bunu algılatamıyordu. Şimdi daha iyi kavrandığı anlaşılıyor. 
     Anlaşılan yurtdışı giderek daha olumlu bir bakışa kavuşuyor. Programın güçlü yapısal ayağı, Derviş’in uluslararası yakınlıkları ile birleşince önemli mesafelerin alınması tabii kolaylaşıyor. Ancak uygulama hepsinden önemli. Bu haftaki iç borç takası, Meclis’teki tasarıların hızla yasalaşması, Telekom ve Enerji kurullarının da uzlaşma içinde atanması krizden çıkışı sağlayacak önemli eşikleri oluşturuyor. Özcesi, programın sürekli tavizsiz uygulanması gerekiyor. 
     Moraller düzelmeli. Engeller teker teker aşılıyor. 
     
     







Yeni bir yön 


Çaresizler... 


Şeffaf yönetim sıkı denetim... 


Miras’ın buçuğu 


Devletle HADEP duvarı 


Sonbahar sendromu 


Hoş geldin tatil 


Yurtdışından gelen olumlu haberler 


Nasıl bir müdahale 


Güçler "savaşı" 


Çiftlik Hyde Park olsun 


"Republic of Turkey" 


Hocasız parti 


Tütünde orta yol 


Şaka değildi 


Türkler meze ile karın doyuruyor 


</TEXT>
</DOC>
