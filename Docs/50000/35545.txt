<DOC>
<DOCNO> 35545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/yasam/yas01.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
8 saatlik dehşet 
</HEADLINE>
<TEXT>

İzmir'de eşinin terkettiği çılgın koca, teleferik direğine tırmandı. Önlem olarak elektrik kesilince, yüzlerce kişi dehşetle esaret arasında sıkıştı.. 
     Murat EĞİLMEZ İzmir DHA 

     İzmirliler'in piknik ve haftasonu mekanı Balçova'nın ünlü teleferik tesisleri, tam 8 saatlik bir intihar gösterisine sahne oldu. 
     Yüzlerce kişiyi bir insanın ölüm tehlikesinin dehşeti ile 8 saat süren esaret arasında sıkıştıran gösterinin 'yıldızı', kısa süre önce cezaevinden çıkan lastik tamircisi Volkan Sağlam’dı. Sağlam, bir trafik suçu nedeniyle bulunduğu cezaevinde, eşi Aysel Sağlam'ın kendisini aldattığından şüphelenmeye başlamıştı. Şüphesinin en önemli nedeni de, ağabeyi Ali Sağlam'dan, eşinin HIV virüsü taşıdığını yani AIDS olduğunu öğrenmesiydi. 3 yaşındaki küçük kızları Birsu'ya da test yapılmış, ancak virüse rastlanmamıştı. 
     
     Bilerek AIDS kaptı 
     Cezaevinde bu şüpheyle içi içini yiyen Sağlam, çıkar çıkmaz AIDS testi yaptırdı. Ve 'temiz' olduğu anlaşıldı. 
     Bunun üzerine Sağlam, 'Beraber başladığımız hayatı beraber bitiririz' diyerek eşiyle AIDS'li olduğunu bile bile birlikte oldu ve iddiasına göre öldürücü HIV virüsünü kaptı. Ancak buna rağmen eşi Aysel ile arası düzelmedi. Ve eşi önceki gün kızları Birsu'yu da alıp evi terkedince, Volkan Sağlam müthiş bir bunalıma girdi. Sonunda, dün öğlen saat 15.00 sıralarında Balçova'ya gitti ve intihar etmek için seçtiği, yerden metrelerce yükseklikteki teleferik direğine tırmandı. Sağlam'ın direğin tepesinde farkedilmesi üzerine, yetkililer bir facia yaşanmaması için derhal teleferiklerin elektriğini kesti, yolcu kabinlerinin inişçıkışı durduruldu. 
     
     Yeğenini gösterip kandırdılar 
     Böylece, yaklaşık 8 saat sürecek dehşet başlamış oldu. Sağlam, farkedilince, eşinin ve kendisinin AIDS'li olduğunu belirterek, 'Kızımı kurtarın' diye bağırmaya başladı ve eşiyle kızının getirilmesini istedi. Bu sırada olay yerine gelen polis, bir yandan Sağlam'ı aşağı inmeye ikna etmek için uğraşırken diğer yandan da eşiyle kızını aradı. Ancak Aysel Sağlam ve kızları Birsu bulunamadı. Onların yerine Sağlam'ın ağabeyi Ali ve kızkardeşi Birgül tesise getirildi. Kardeşlerinin yalvarmasına aldırmayan Sağlam, kendisini boşluğa atacağını söyleyip, bu kez kızını istedi. Gece 23.00'e kadar süren çabalar sonunda, Sağlam'a kendi kızıyla aynı yaştaki yeğeni gösterildi. Yüksekten farkı anlamayan Sağlam da inmeye ikna oldu. Böylece, sekiz saatlik dehşet ve yüzlerce piknikçinin esareti sona erdi. Yere indirilir indirilmez 112 Acil Ekibi'nin serum verdiği Sağlam, kendisini intiharın eşiğine getiren hikayesini şöyle anlattı 
     'AIDS'li eşimle bilerek birlikte oldum ve virüsü kaptım. Buna rağmen o çocuğumu da alarak beni terk etti. Yavrumun o kadının elinden alınmasını istiyorum. Çocuğumun hayatını kurtarabilmek için teleferik direğine çıktım.' 
     



 YAŞAM 




















</TEXT>
</DOC>
