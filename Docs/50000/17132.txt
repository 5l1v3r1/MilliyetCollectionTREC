<DOC>
<DOCNO> 17132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/ekonomi/eko01.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom pazartesi bitsin’ 
</HEADLINE>
<TEXT>

Telekom tasarısını Hazine ve Ulaştırma Bakanlığı hazırlayacak. Bakan Derviş, Ulaştırma Bakanı Öksüz’e, Pazartesiye kadar bu işi bitirelim’ dedi 
     ELÇİN ERGÜN Ankara 

     Ulaştırma Bakanı Enis Öksüz ile Devlet Bakanı Yüksel Yalova arasında tartışmalara neden olan Telekom’un özelleştirilmesinde top bürokratlara atıldı. 
     Başbakanlıkta, dün, Başbakan Yardımcısı Hüsamettin Özkan başkanlığında bir araya gelen Ulaştırma Bakanı Enis Öksüz, devlet bakanları Kemal Derviş ve Yüksel Yalova Telekom’un özelleştirilmesini masaya yatırdı. Öksüz, Hazine ve Özelleştirme İdaresi tarafından hazırlanan yasa tasarısı çalışmasına Ulaştırma Bakanlığı bürokratlarının katılmamasını eleştirerek, "Biz özelleştirmeye karşı değiliz. Biz sadece Anayasa’ya uygun olmasını istiyoruz" dedi. 
     
     Lisans devri sorun oldu 
     Öksüz’ün, Telekom’un yüzde 51 hissenin özelleştirilmesinin ve lisans devir düzenlemelerinin Ulaştırma Bakanlığı’ndan alınıp Telekomünikasyon Kurumu’na bırakılmasının Anayasa’ya aykırı olduğunu savunması üzerine, bu sorun bağımsızlık ve milli güvenlik amacıyla devlete bırakılacak "altın hisse" ile çözüldü. 
     
Saatle yarışıyoruz’      Yalova ve Derviş’in milli güvenlik amacıyla devlete bırakılacak altın hisse dışındaki tüm hisselerin satılacağı konusunda hemfikir olduğu belirtildi. Derviş ve Yalova’nın ayrıca özelleştirme sürecini hızlandırabilmek için Öksüz’e "Zamanla yarışıyoruz. Pazartesiye kadar bu işi bitirelim" dediği ifade edildi. 
     Toplantı sonunda konunun özelleştirme, Hazine ve Ulaştırma Bakanlığı bürokratlarına havale edilmesine karar verildi. Bürokratlar dün toplanarak tasarının son şekli konusunda çalışmaya başladılar. 
     
Derviş’e komşu tepkisi      BEHZAT MİSER 

     Bakan Kemal Derviş, Hazine Müsteşarlığı’nın Pembe Köşk Sitesi’nde kendisi için hazırladığı evde ilk gecesini geçirmeye hazırlanırken küçük bir sürprizle karşılaştı. Aynı apartmandaki komşusu, Derviş’i sert dille eleştirirken, faturayı da basın mensuplarına kesti. Sinirli komşu, Derviş’e yoğun ilginin sürmesi durumunda mahkemeye başvuracağını söyleyerek, "Evimizde bizi rahatsız mı edeceksiniz " diye bağırdı. Kızgın komşu, Derviş’i sitede istemediğini de kaydetti. Günlüğü 95 dolardan kaldığı Hilton Oteli’ndeki tüm eşyalarını evine getirten Derviş, dün korumalarını da gönderip, yeni evinde yalnız bir gece geçirdi. 
     


 EKONOMİ 

















</TEXT>
</DOC>
