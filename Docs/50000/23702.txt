<DOC>
<DOCNO> 23702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko33.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kristal-İş'ten Şişe Cam'a yanıt "Öyleyse hemen imzalayım" 
</HEADLINE>
<TEXT>

     Çimento, Cam ve Toprak Sanayii İşçileri Sendikası Kristal-İş Genel Başkanı Mustafa Bağçeci, sendikalarının ''kamu sözleşmelerini delmek'' gibi bir niyeti olmadığını belirterek, ''Grev, sendikamızın değil işverenin kararıdır'' dedi. 
     Bağçeci, yaptığı yazılı açıklamada, Şişe-Cam'ın bugünkü açıklamasında Kristal-İş tarafından kullanılmayan ibarelere yer verilerek ''Türk-İş ile Kristal-İş'in arasının bozulmaya çalışıldığını'' kaydetti. 
     Kristal-İş'in, Türk-İş içinde örgüt disiplinine son derece bağlı olduğunu belirten Bağçeci, şöyle dedi 
     ''Türk-İş tarafından imzalanan anlaşma kamu sektörünü kapsamaktadır. Şişe-Cam ise Türkiye'nin üçüncü büyük grubuna bağlı bir özel sektör şirketidir. Sendikamızın, kamu sözleşmelerini delmek gibi bir niyeti olduğunu söylemek ciddiyetle bağdaşmayan bir iddiadır.'' Bağçeci, Kristal-İş'in, birinci 6 ay için yüzde 18'lik enflasyon karşısında yüzde 12, ikinci 6 ay beklenen yüzde 35'lik enflasyon karşısında da yüzde 28 zam istediğini vurgulayarak, şöyle devam etti 
     ''Şişe-Cam, hükümetin politik gerekçelerini baskı unsuru olarak kullanmak istiyor. Nitekim kamu sözleşmeleri öncesinde geçmiş enflasyona endeksli zam öneren Şişe-Cam, kamu sözleşmesi imzalanınca bu teklifini geri alarak grevi başlatmıştır. Grev, sendikamızın değil işverenin tercihidir.'' 
     Şişe-Cam'ın bugünkü açıklamasında yer alan rakamların sendikalarının fedakarlıklarını içermediğini ve gerçeği yansıtmadığını kaydeden Bağçeci, ''Şişe-Cam iddialarında yer alan ortalama 750 milyon ve 1 milyar liralık ele geçen ücretleri getirsinler toplu iş sözleşmesini hemen imzalayalım'' dedi. 
     

</TEXT>
</DOC>
