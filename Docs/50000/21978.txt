<DOC>
<DOCNO> 21978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/soneko26.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD dış ticaretinde yine rekor açık 
</HEADLINE>
<TEXT>

     ABD'nin dış ticaret açığının Mart ayında yeni bir rekora ulaştığı bildirildi. 
     ABD Ticaret Bakanlığının raporuna göre, dış ticaretteki açığın Mart ayında bir önceki aya göre yüzde 16.1 artışla 31.2 milyar dolara ulaştı. 
     İktisatçıların beklentilerini aşan bu rakam, 26.9 milyar dolarla beklenmedik bir azalış gösteren Şubat ayı dış ticaret açığına göre 4.3 milyar dolarlık bir artış anlamına geliyor. 
     Dış ticarette yıllar süren ve son yıllarda sürekli artış gösteren açık, ABD Başkanı George Bush'un önündeki en önemli ekonomik sorunlardan birini oluşturuyor. 
     ABD'nin yıllık dış ticaret açığı da geçen yıl 368.9 milyar dolarla tarihinin en yüksek düzeyine çıkmıştı. ABD ekonomisinin 10 yıl süren olağanüstü genişleme döneminden sonra geçen yıl sonlarından itibaren yavaşlamaya başlaması, dış ticaretteki kronik açığın azalacağı beklentilerini güçlendirmişti. Mart ayı rakamları, bunun sanıldığı kadar çabuk ve kolay olmayacağının işareti olarak değerlendiriliyor. 
     Açıkta Mart ayında kaydedilen rekor artışın, söz konusu dönemde ABD'nin başta hava taşıtları olmak üzere imalat sanayi malarının ihracatı azalırken, oyuncaktan giysiye dek ithal edilen malların miktarının tırmanmasından kaynaklandığı belirtiliyor. 
     Ülkeler ve bölgeler bazında bakıldığında, ABD'nin Mart ayında en büyük açığı 6.2 milyar dolarla Japonya ile ticaretinde verdiği görülüyor. Bu rakam da, ABD ile Japonya arasındaki ticari ilişkilerin tarihinde bir rekor oluşturuyor. 
     ABD'nin ticari ilişkilerde dengesizlikten şikayetçi olduğu bir başka Asya devi olan Çin ile ilişkilerinde de Mart ayında bir düzelme görülmediği gözleniyor. Çin ile ticaretinde ABD'nin Mart ayında verdiği açığın 5.7 milyar dolar olduğu kaydediliyor. 
     Bu rakamlar, ABD'nin söz konusu ülkelerle zaten sorunlu olan ilişkilerinde daha da sıkıntı yaratacağı ifade ediliyor. 






</TEXT>
</DOC>
