<DOC>
<DOCNO> 26537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/guncel/gun02.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarışın birincisi devlet okulundan 
</HEADLINE>
<TEXT>

Babası Tekel Sigara Fabrikası’nda işçi olarak çalışan Serhat Karahan, devlet okulunda aldığı eğitimle Özel Okullar Sınavı’nda 15 bin öğrenciyi geride bıraktı 
     SİBEL KAHRAMAN ŞEN, İSMAİL POLAT İstanbul 

     15 bin 152 öğrencinin katıldığı Özel Okullar Sınavı'nda 2 bin 175 aday asil listeden hedefledikleri okulları kazandı. Sınavın birincisi İstanbul'daki Kartal Hüseyin Saim Ekim İlköğretim Okulu'ndan çıktı. 802.003 puan alan Serhat Karahan'ı, 800.305 puan alan Afyon Özel Zafer Koleji öğrencisi Ekin Doğuş Çubuk ve Kadıköy Anadolu Lisesi öğrencisi Nuh Sevinç izledi. Sınavda ilk 10'a giren öğrencilerden dokuzu, Başbakan Ecevit'in de mezunu olduğu Robert Lisesi'ni kazandı. Özel Okullar Sınavı'nda 100 sorudan 99'una doğru cevap vererek Türkiye birincisi olan Serhat Karahan'ın babası İsa Karahan Tekel Sigara Fabrikası'nda işçi olarak çalışıyor. 
     
     Ablaları öğretmen 
     İki ablasının öğretmen olduğunu söyleyen Serhat Karahan, "Ailemiz okumayı seviyor. Ablalarımın öğretmen oluşu da başarımda önemli bir neden. Sınava sistemli hazırlandım ama kendime de vakit ayırdım" dedi. Maddi durumlarının Robert Kolej'de öğrenim için yeterli olmadığını söyleyen Serhat, fen lisesini tercih edebileceğini söyledi. Geçen yıl da Devlet Parasız Yatılı ve Bursluluk Ara Sınavı'nda da birinci olduğunu belirten Karahan, "Okul tercihi yapmadım. Üç ay için 20 milyon burs aldım" dedi. 
     Sınavda 98 soruya doğru cevap vererek, 800.305 puanla ikinciliği Ekin Doğuş Çubuk'la paylaşan Nuh Sevinç ise sonuca şaşırmadığını söyledi. 
     
     Suçiçeğine rağmen... 
     Annesi ev hanımı, babası ticaretle uğraşan Sevinç, sınava girdiğinde suçiçeği çıkardığını belirterek, "Sınava almayacaklar diye çok korktum. Yüzüme pudralar sürerek sınava gittim. Rahatsızlığım motivasyonumu biraz etkiledi" dedi. Robert Kolej'i kazanan Nuh Sevinç, fen liseleri sınavına da girdiğini, henüz net kararını vermediğini söyledi. 
     
     Müjdeyi piknikte aldı 
     Nuh Sevinç'le birlikte ikinci olan Afyon Özel Zafer Lisesi öğrencisi Ekin Doğuş Çubuk, müjdeyi piknikte aldı. Robert Lisesi'ne girmeye hak kazanan Ekin, genetik mühendisi olmak istediğini dile getirerek, "Üniversite için ODTÜ ve Boğaziçi arasında tercih yapacağım. Bu sonucu bekliyordum" dedi. Asil listedeki öğrencilerin kayıtları 25 - 27 Haziran'da yapılacak. Kontenjan açığı kalan okullar için ön kayıt başvuruları 28 - 29 Haziran'da başlayacak. Önkayıt sıralama listesine göre kesin kayıtlarsa 2 Temmuz'da. 
     
İlk 10’un 9’u Robert Kolej’e Serhat Karahan 802.003 - Robert Lisesi Ekin Doğuş Çubuk 800.305 - Robert Lisesi Nuh Sevinç 800.305 - Robert Lisesi Neslihan Özdemir 799.875 - İzmir Amerikan Lisesi Murat Erer 796.561 - Robert Lisesi Emre Gezer 796.561 - Robert Lisesi Mustafa Ulaş Çiftçioğlu 796.561 - Robert Lisesi Sinan Akbaş 796.316 - Robert Lisesi Şebnem Gelmedi 795.696 - Robert Lisesi Necati Güner 795.192 - Robert Lisesi      



 GÜNCEL 












ağır tahrik’ mi 








</TEXT>
</DOC>
