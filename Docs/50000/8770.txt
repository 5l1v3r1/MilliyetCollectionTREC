<DOC>
<DOCNO> 8770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/ekonomi/eko00.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalara nefes 
</HEADLINE>
<TEXT>

Başbakanlık’ta toplanan ve altı saat süren bankacılık zirvesinde, Merkez Bankası’nın, bankalara sistemin ihtiyaç duyduğu parayı depo yoluyla aktarması kararlaştırıldı 
     ZÜLFİKAR DOĞAN Ankara 

     Başbakanlık'ta dün toplanan bankacılık zirvesinde, sektörü rahatlatacak bir dizi önlemin uygulamaya konulması benimsendi. 
     Devlet Bakanı Recep Önal Başkanlığı'nda, Merkez Bankası Başkan Yardımcısı Şükrü Binay, BDDK Başkanı Zekeriya Temizel, İMKB Başkanı Osman Birsen, Hazine Müsteşarı Selçuk Demiralp ve DPT Müsteşarı Akın İzmirlioğlu ile Bankalar Birliği yönetimi ve çok sayıda bankanın genel müdürlerinin bir araya getiren zirve yaklaşık altı buçuk saat sürdü. 
     Toplantıda, Merkez Bankası'nın bankalara, döviz ya da Türk Lirası TL satmak yerine, depo hesabı açarak döviz ve TL tutması, rahatlama sağlandıkça, bankaların bu kaynakları Merkez Bankasına iade etmesi yolunun benimsendiği öğrenildi. Merkez Bankası yönetiminin toplantıda "bankalara likidite sağlama" yönünde tam ve kesin taahhütte bulunmadı. Ancak "duruma bakılarak gereken rahatlamanın sağlanacağı" görüşünü dile getirdi. 
     BDDK'nın da bankalarla ilgili rasyolarda yeni değerlendirmeler yaparak, her bankanın durumuna göre, ayrı bir pozisyon kapatma limiti ve süreci belirleyip, bunun uygulanması doğrultusunda, düzenlemelere gideceği belirtiliyor. 
     Bankaların yurt dışı taahhütleri ve line'ları açısından da sıkıntı yaşanmaması için swap uygulamasına yönelinerek, Türk bankacılık sisteminin dışarıda özellikle geçtiğimiz cuma günü yaşadığı sıkıntıların tekrarlanmamasına çalışılacak. Dalgalı kur sistemine geçiş sonrasında, yeni parasal limitler ve net iç varlıklar hedeflerinin "biraz daha genişletileceği" belirtilirken, bununla ilgili rakamsal tespitler de bugün IMF heyetinin de katılımıyla Hazine ve Merkez Bankası tarafından oluşturulacak. 
     Bu arada dünkü toplantıların ardından Devlet Bakanı Recep Önal gazetecilerle karşılaşmamak için Başbakanlık binasını "arka kapıdan" terk ederken, liderlerinde çıkışta herhangi bir açıklama yapmamaları, sadece bir yazılı açıklama ile yetinilmesi, piyasalara yönelik net mesajların bugün verileceği yaklaşımını gündeme getirdi. 
     
Uygulama hemen başlıyor      Toplantıdan sonra yapılan yazılı açıklamadra, Türk Lirası ve döviz piyasalarının sağlıklı bir şekilde işlemesi için gerekli önlemlerin alınması ve uygulanması konusunun görüşülerek bu konuda tam bir anlayış birliğine varıldığı bildirildi. 
     
Bankacılık zirvesine İş Bankası Genel Müdürü Ersin Özince ve Garanti Bankası Genel Müdürü Ergun Özen’in yanı sıra çok sayıda bankanın genel müdürü katıldı. 
Dünya Bankası 
Mali Grup Başkanı geliyor      Uluslararası Para Fonu IMF ve Dünya Bankası'nın bankacılık heyeti yarın Türkiye'ye geliyor. Bankacılık uzmanlarından oluşan heyetin başkanlığını ise Dünya Bankası Mali Sektör Grubu Başkanı Lalit Raina yapacak. Heyet ağırlıklı olarak kamu bankaları üzerinde çalışacak. Bu arada, IMF'nin bankacılık sistemi ile ilgili, düzenlemelerin hızlandırılması, bundan böyle de olası krizlerde "yönetime el koyma uygulaması yerine tasfiye ve kapatma" kararının alınmasında ısrarlı olduğu öğrenildi. 
     
Bankalar aradıkları paraya kavuşacak      Merkez Bankası’nın pozisyonlarını kapatmakta zorlanan bankalara depo yapacağı öğrenildi. Buna göre Merkez Bankası tıpkı kredi veren bir banka gibi bankalara para yatıracak. Bankalar, döviz cinsinden olması beklenen bu parayı açık pozisyonlarını kapatmak için kullanacaklar. 
     Depo hesabına aktarılan paralar Merkez Bankası’nın net iç varlıklar NİV hesabını etkilemeyecek. Çünkü aktarılan para bilançonun aktifinde yer alan dış krediler hesabında izlenecek. Açık Piyasa İşlemleri vasıtasıyla verilmediği için de ne kadar para verilirse verilsin NİV rakamı bundan etkilenmeyecek. Bu arada Merkez Bankası’nın yapacağı deponun hangi faizden ve hangi kur üzerinden kullandırıldığı bilinmiyor. 
     
Merkez garantili dış borçlanma      Bankaların yurtdışı taahhütlerinde sıkıntı yaşanmaması için uygulamaya konulması düşünülen swap, döviz kurları ve faiz oranlarındaki riskleri en aza indirmek amacıyla kullanılan bir araç olarak biliniyor. İşlem, yurtdışındaki bir bankayla parasını değiş - tokuş yapacak banka arasına bir swap bankası konularak riski minimize etmeyi amaçlıyor. Paraları swap bankası üzerinden geçiren iki bankanın riskini swap bank üstleniyor. Ankara’daki toplantıda aracılık edecek bankanın Merkez Bankası olacağı konuşuldu. Eğer bu gerçekleşirse Merkez Bankası, bankaların yurtdışından aldığı borçların garantörü olacak. 
     


 EKONOMİ 















</TEXT>
</DOC>
