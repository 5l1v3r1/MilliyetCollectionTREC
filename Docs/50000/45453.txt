<DOC>
<DOCNO> 45453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sontur01.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Afganistan'da Kuzey'deki güçlere askeri eğitim sağlayabiliriz'' 
</HEADLINE>
<TEXT>

     Başbakan Bülent Ecevit, ''Belli ki ABD, terörizme karşı mücadelede kararlı, fakat esnek bir davranış izleyecektir'' dedi. 
     Ecevit, ABD Savunma Bakanı Donald Rumsfeld'in ziyaretinin ardından Başbakanlık'tan ayrılırken yaptığı açıklamada, Rumsfeld ile dostça bir görüşme yaptıklarını kaydetti. 
     ABD'nin terörizmle mücadelede nasıl bir yöntem, nasıl bir yaklaşım izleyeceği konusunda Rumsfeld'in aydınlatıcı bilgiler verdiğini söyleyen Ecevit, ''Belli ki ABD, terörizme karşı mücadelede kararlı, fakat esnek bir davranış izleyecektir. Rumsfeld, Her ülkenin kendi özel koşulları, olanakları olabilir. Ve bunları nasıl değerlendirebileceğini, terörizmle mücadelede nasıl bir tavır alacağını her devlet kendisi belirleyecektir, belirlemelidir dedi. Bu bakımdan, kararlı, fakat aynı zamanda esnek bir politika izleyeceği belli'' diye konuştu. 
     Başbakan Ecevit, gazetecilerin sorularını da yanıtladı. Ecevit, ''Bir kara harekatının zorluğundan bahsetmiştiniz. Afgan halkının, sivil halkın zarar görmesi yönündeki kaygılarınızı daha önce belirtmiştiniz. Bu kaygıları bugün Rumsfeld'e aktardınız mı '' şeklindeki soruya, ''Tabii, aktardım. Kaldı ki görüşlerimiz bu konuda birbirinin aynı'' karşılığını verdi. 
     Türk askerlerinin olası bir hava harekatına katılmasının söz konusu olup olmadığını soran bir gazeteciye Ecevit, ABD'nin, bir askeri harekatla ilgili açıklaması olmadığını, Rumsfeld'in de buna değinmediğini bildirdi. 
     Ecevit, ABD'nin ek bir talebi olup olmadığının sorulması üzerine de ''Hayır kesinlikle olmadı'' yanıtını verdi. 
     Harekat merkezinin Türkiye'ye taşınması yönünde bir talepleri oldu mu '' sorusuna Ecevit, ''Henüz harekatın nasıl olacağı belli değil. 
     Onun için o konuda bir açıklık gelmiş değil. Ama bizim hava sahamızdan zaten yararlanıyor ABD. Bunun dışında dediğim gibi, bizden herhangi bir istekleri olmadı'' karşılığını verdi. 
     Ecevit, bir başka soru üzerine, operasyonla ilgili bir tarihten söz edilmediğini ifade etti. 
     ''Sayın Rumsfeld, Türkiye ile ABD arasında Kuzey İttifakı'na destek vermek için bir işbirliği yapılacağını söyledi. Nasıl bir işbirliği yapılacak '' şeklindeki soruya da Başbakan Ecevit, şu yanıtı verdi 
     ''İstihbarat bakımından çok yararlı bilgiler verecek durumdayız. 
     Ayrıca, Kuzey'deki güçlerin askeri eğitim ihtiyacı olabilir. Bu konuda bizim deneyimimiz var. O konuda Türk Silahlı Kuvvetleri gerekli eğitim olanaklarını sağlayabilir. Ayrıca, insani yardıma katkıda bulunabilir. 
     Bunun dışında başka gereksinimler, istekler olacak mı, bunu zaman gösterir.'' Ecevit, Kuzey İttifakı'na ne yönde yardım yapılacağının sorulması üzerine ise, şunları söyledi 
     ''Her şeyden önce oradaki askeri grupların kendi aralarında uzlaşı sağlaması gerekli. Eğer bu askeri grupların kendi aralarında uzlaşma sağlanmış olsaydı, Afganistan'da Taliban rejimi gibi çağdışı bir rejim yerleşemezdi. Bu, bizim aynı zamanda ABD'li dostlarımızın yapmaları gereken görevlerin başında, bu güçlerin, Kuzey'deki güçlerin kendi içinde işbirliği yapmaları, dayanışma içine girmeleridir. Bu sağlanabildiği taktirde, zaten halkın tutmadığı Taliban rejimi kolayca sona erebilir.'' 
     






</TEXT>
</DOC>
