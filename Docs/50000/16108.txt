<DOC>
<DOCNO> 16108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo09.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'nün durumu maç saati belli olacak 
</HEADLINE>
<TEXT>

     Lig lideri Fenerbahçe, 15 Nisan Pazar günü deplasmanda Ankaragücü ile yapacağı lig maçının hazırlıklarını, bugün gerçekleştirdiği tek antrenmanla sürdürdü. 
     Samandıra Tesisleri'nde, teknik direktör Mustafa Denizli yönetiminde gerçekleştirilen ve yaklaşık 1.5 saat süren antrenmanda sarı-lacivertli futbolcular, koşunun ardından minyatür ve büyük kalelerle idman maçı yaptı. 
     Sarı-lacivertlilerin bugünkü antrenmanına, sakatlıkları bulunan Revivo, Rüştü, Mustafa Doğan, Zoran Mirkoviç katılmazken, Serhat ise koşunun ardından çalışmayı bıraktı. Antrenman sonunda Baliç, kaleci Oğuz'un koruduğu kalede serbest vuruş çalışması yaptı. Bu arada sakatlığı süren kaleci Rüştü'nün tedavisinin sürdüğü ve durumunun maç saatinde belli olacağı öğrenildi. Fenerbahçe, Ankaragücü ile yapacağı maç için yarın öğleden sonra Ankara'ya gidecek. 




</TEXT>
</DOC>
