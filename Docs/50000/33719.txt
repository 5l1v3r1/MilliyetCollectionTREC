<DOC>
<DOCNO> 33719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/magazin/yazdud.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyetenin son gözdesi Vodka 
</HEADLINE>
<TEXT>

Hyatt Regency, Çırağan Kempinski, The Marmara ve Conrad'da yaz zevki, Laila ve Chinawhite'da neler oluyor, Mirkelam koşuyor, Planet'de yoga dersleri, Hammam'da açık büfe farkı, Universal'den 'Yaza Merhaba' partisi ... 
     Efendim ayağımızın tozu ile İstanbul gecelerini arşınlamaya başladık. Bu arada Universal'in kraliçesi Neşe Demirkat genç sanatçılarına bir 'yaza merhaba' partisi verdi. Ne yazık ki katılamadım. Şirketin tüm Boğaz'ı gören muhteşem terasında gerçekleşmiş. Universal Genel Müdür Yardımcısı Süha Yavuz, Medya Direktörü, Universal'in prensesi Bige Daruga, Burak Kut, Şebnem Ferah, Ege ve Seda konuklar arasındaymış. Bu arada Ege'nin son albümü bir harika, insan dinledikçe dinleyesi geliyor ama bu çocuk ticari açıdan biraz şansız gibi. Çok beyefendi de bence ondan. Efendim geçtiğimiz hafta sonu bir Laila yaptım. Tıklım tıklımdı ve sevgili Şefik Öztek'in de keyfi yerindeydi. Biraz Le Cigar'ın ortaklarından Sabi Totah ile görüştüm. Kışın Le Cigar'ın kapanacağına dair bir duyum almıştım. Sabi yalanladı ve kış ile ilgili daha büyük projelerinin oduğunu söyledi. Bence de son dönemlerde Le Cigar hayli keyifli oldu. Özellikle mutfak ve ambians olarak 'in'. O gece Park Şamdan'da büyük hareket vardı. Ersoy Çetin eski Galatasaray başkanlarından Selahattin Beyazıt, karısı ve oğlunu ağırlıyordu. Daha sonra son günlerin yine 'in' mekanlarından olan Chinawhite'a uğradım. Laila ve Chinawhite'da duyduğum dedikodulara inanamadım. Şefik ve Fehmi Zorlu arkadaşım oldukları için onlarla konuştum. Her iki taraf da üzgün. İddialara göre Şefik, Chinawhite'ı, Fehmi de Laila'yı maliyecilere ihbar ediyormuş. Bu arada Şefik güya Chinawhite'a, buranın eski genel koordinatörü Cevat Tuksavul'u maaşlı bir adam olarak sokup, neler olup bittiğini kendisine sızdırmasını istemiş. Ardından da Cevat'ı kendi müesseselerine genel müdür olarak çekmiş. Aslında bana göre çirkin bir rekabet. Ama ben ne Şefik'in ne de Fehmi'nin kalite olarak bu tarz çirkinlikler yapacağına asla inanmıyorum. Şu ekonomik krizde bırakın işler yürüsün, insanlar para kazanıp vergilerini ödeyerek Türk ekonomisine katkıda bulunsunlar. Evet Şenay Düdek farkıyla bu dedikodulara son noktayı da böylelikle koymuş oluyorum. 
     
     Otellerde yaz eğlenceleri, Planet'de yoga dersleri 
     Havaların ısınmasıyla birlikte İstanbul'da beş yıldızlı otellerde büyük bir canlılık başladı. Tabii herkesin hesabına uygun "yaza merhaba" diyen otellerden biri de Hyatt Regency İstanbul. Buranın Japon restoranına bir ara kardeşim kadar sevdiğim sevgili Cenk Eren ile giderdik, ama uzun süredir uğramıyordum, Udonya'ya alıştık mı ne. Hyatt'ın yeşillikler içindeki havuzbaşı restoranı Gazebo'da özellikle hafif sandviçler, yaz salataları, nefis dondurma çeşitlerini saat 07.00-19.00 arası tadabilirsiniz. Bu arada serinlemek isteyenler için havuz, hafta başı konuklara ikram edilen meyva tabağı dahil 25, hafta sonları ise açık büfe, barbekü olmak üzere kişi başı 55 milyon lira. Meraklısına tel 0212 225 70 00. Çırağan Kempinski'de ise pazartesi, salı akşamları hariç her gece saat 20.00-23.00 arasında barbekü zevki bir başka. Aşçıların sizlerin gözü önünde hazırladıkları salatalar, arzunuza göre ızgaralar, sebze garnitürleri ile sunulan et ve balık çeşitleri, pizzalar her zevke uygun. Rezervasyon ve bilgi için Tel 0212 258 33 77. İstanbul'a geldiğim ilk yıllarda uzun bir süre kalmıştım, o zamanlar Intercontinantal'di adı. Şimdi The Marmara. Geçtiğimiz gün Taksim'de bir iş randevusu nedeniyle uğradım. Tepe Lounge hayli hareketliydi. Burada da ekonomik krize uygun paketler var. Bugünden itibaren, 15 Eylül'e kadar 18.00-20.00 saatleri arasında içeceğiniz her çeşit yerli ve yabancı içkinin, özel kokteyllerin ikinci kadehi ikram. Yani tek içki fiyatıyla iki içki içmiş olacaksınız. Özelikle iş randevularınız için ideal ve de hesaplı. Rezervasyon için 0212 251 46 96'yı arayabilirsiniz. Yine sık gittiğim yerlerden biri Conrad İstanbul. Onlar da ekonomik krize uygun kampanyalar düzenliyor. Şimdilerde yaz paketi hazırlamışlar. Boğaz manzaralı bir odada kahvaltı dahil konaklama 160 milyon. Ayrıca tüm yiyecek ve içecek harcamalarınızdan da yüzde 20 indirim var. Yine havuz kenarında alacağınız bir içki, Monet'de yiyeceğiniz yemek sırasında bir şişe yerli şarap da bedava. Monet'de pazar sabahları 11.00'de teresa kurulan 'Lichel's Barbeque Brunch'ın mangalı ve zengi açık büfesi ailenizle uzun bir pazar sabahı geçirmeniz için uygun, tabii yine parası olanlara. Telefon 0212 227 30 00. Bu memlekette bildiğiniz üzere dar gelirliler olduğu gibi parasının keyfini çıkaranlar da var, o nedenle mümkün mertebe bendeniz köşemde ikisinin ortasını bulmaya çalışıyorum. Sakın kızmayın. Gerektiğinde sandöviç, köfte-ekmek, dürüm satan yerleri de yazıyorum, biliyorsunuz. Amaç geniş bir yelpazeye ve her kesimden okuyucuya faydalı olabilmek. Efendim pazar yürüyüşüm sırasında Aşşk Cafe'ye uğradım. Baktım Planet'den bir kız arkadaşım çıkıyor. "Hayırdır" dedim. Planet Health Clup'da yoga dersleri başlıyormuş, kayıt için gelmiş. Bildiğiniz üzere bilinçli uygulandığında yoga pek çok hastalığa da iyi geliyor. Özellikle romatizma, kireçlenme, sindirim, dolaşım bozuklukları, damar sertliği ve çağımızın bana göre vebası stres'e birebir. Ciddi anlamda dersler temmuz ayında başlayacakmış. Hoca hayli tanınmış bir isim, tüm Hindistan'ı dolaşmış Judy ile Amerika'nın en ünlü yogilerinden olan Patrick Holyman ve Kelly Fine. Valla ben de merak sardım. Yukarıda belirttiğim tüm hastalıklar bende mevcut, özellikle de stres. Bir becerebilsem ve vakit bulsam kaydımı yaptıracağım. İlgilenenler 0212 257 26 36'dan daha geniş bilgi alabilir. 
     
     Hammam'da brunch'a devam, Vodka farkı ve Mirkelam fırtınası 
     Efendim pazar günleri Hammam'da brunch devam ediyor. Geçtiğimiz pazar şöyle bir uğradık, geç vakit oduğu için güneşin batışını izlerken uyuyup kalmışım. Temiz hava, ambians, müzik beni öylesine dinlendirdi ki kendimden geçmişim. Bu arada geçen çarşamba Hammam ve Vodka'ya konuklarımla gittim. Açık büfe farkını Hammam'da görebilirsiniz. Biraz Celal Çapa ile sohbet ettik. Celal halinden memnun, her zamanki esprileri ile beni ve can dostum İzzet'i yine yıkıp, geçti. Güzel karısı Şebnem ise yine çok şıktı. O gece açık büfe hayli kalabalıktı. Zengin bir mönü de vardı. Ayrıca her çarşamba açık büfe ile birlikte Ferhat diye bir çocuk var ki, günün ve geçmişin sevilen Türkçe şarkıları ile herkesi masalarda oynatıyor. Açık büfede yok yok, her çeşit zeytinyağlı, soğuklar, kömürde kuzu döner, köfte, balık ızgara, tavuk kanadı, 15 çeşit tatlı, meyva, kişi başı 25 milyon lira, kebap parası. Her cuma ise 'Mundo Latino' gecesi var. Özel olarak kurulan podyumda dans zevkinizi çıkarabilirsiniz. Yine Yonca Gülgeç'in düzenlediği Salsa geceleri de devam ediyor. O gece bana göre gerçek bir sosyetik ve gerçek bir hanımefendi olan Ferhunde Verdi, modanın duayenlerinden Yıldırım Mayruk, ortağı Barboros Şansal, yazılarını okumaktan büyük keyif aldığımız Yazgülü Aldoğan konuklarımdı. Bir sürpriz yaparak Barboros'un doğum gününü kutladık. Meltem Cumbul bir grupla gelmişti, Nilgün-Ülkan Delikan çiftinin ise yaza merhaba partisi vardı. Davette kız kardeşi Selda Gocay, Koray İnşaat'ın sahipleri, Selim-İpek Kuray, Mustafa Bayraktar, Sedef Orman, Sema Cıngllıoğlu, Kiss FM'in ortakları Cüneyt Ortam, Akif Işık, bir başka masada Kenan Işık ve grubu, Buket-Hayrettin Taşdelen o kalabalıkta gördüklerim oldu. Mönüde masanıza önce zeytinyağlı yaprak dolması, tabuli, cevizli patlıcan salatası, Çerkez tavuklu ravyoli, puf böreği, peynirli pide, lahmacun, ciğer tava birer parça getiriliyor. Daha sonra standart mönüden Ali Dayı Köftesi, Steak Vodka, vodka ve domates soslu penne gibi ana yemeklerden seçim yapıyorsunuz. Final ceviz kabuğunda dondurmalı meyva salatası, ya da kağıt helvada dondurma ile son buluyor. Fiyatlar hayli normal, aynı ayardaki restaurant ve barlara oranla düşük bile. Bu arada manzara başınızı döndürebilir. Rezervasyon numarası 0212 511 63 86. Efendim Mirkelam'ın son albümü 'Unutulmaz'ı dinlediniz mi bilmiyorum. Her şarkı özel. Kulvarında bana göre Mirkelam tek. Popun beyefendisi. Skandalsız, karısı ile düzgün bir yaşam içinde şöhretini sürdüren ender isimlerden biri. Mirkelam'ın 28 Temmuz'da Harbiye Açıkhava Tiyatrosu'nda bir konseri var, değişik ses ve ışık oyunları sunulacak. Yine her cuma Mirkelam Çubuklu'da, ortalığı yıkıp geçiyor, bilesiniz. Evet bu çarşamba da bu kadar kalın sağlıcakla, en kötü gününüz benimkinden iyi olsun efendim... 
     
     



 MAGAZİN 














</TEXT>
</DOC>
