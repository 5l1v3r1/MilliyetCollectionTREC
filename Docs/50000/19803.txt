<DOC>
<DOCNO> 19803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/spor/spo06.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'in görüşü 
</HEADLINE>
<TEXT>

Sıra sizde      Bu bir sınav... Armağanı şampiyonluk, ama anlamı çok daha derinlerde olan. 
     Bir ülke vatandaşlarının çağdaşlık, hoşgörü ve kalite puanlarını "adrenalin yüklemesi" ile meydana çıkaracak bir sınav... 
     Doğrusu, hiç de kolay değildi milyonların hayallerini 90 dakikaya sıkıştırmak. 
     Yine de, korkmadık, telaşlanmadık... 
     Başarıyı "rakibi yerin dibine sokmakta" aramadık. Dostlukların "temiz hesaplarla" kurulacağını, rekabetin, "rakip sapasağlam durduğunda" haz vereceğini unutmadık. 
     Bu kez sınava iyi hazırlandık. 
     Futbolcular çalıştı... 
     Teknik direktörler sustu... 
     Yöneticiler her cümle üzerinde iki kez düşünerek konuştu. 
     Medya sorumluluklarını reytinge, tiraja kurban vermedi bu kez. 
     Rekabet ve yarış heyecanını iliklerine kadar yaşayan toplumu, nefret, saldırganlık, kaba kuvvet tuzaklarına düşmekten sakınmak için tüm kurallara uyuldu... 
     Ve şimdi, sınava Türkiye adına katılan tribünlerdeki insanlarımızla, sahadaki futbolcularda sıra. Minik bir el sıkışma, sırt sıvazlamanın, insanımızın yüreğinden taşan dostluk ve kardeşlik duygularını nasıl önünde durulmaz sellere çevirdiğini hepimiz biliyoruz. 
     İyi başladık... Sonunu güzel getirelim. 
     Yöneticisi, hocası, futbolcusu ve tribündeki futbol tutkunu ile, Türkiye’nin "en şanslı" 42 bin kişisinden bunu bekliyoruz. 
     



 SPOR 



























</TEXT>
</DOC>
