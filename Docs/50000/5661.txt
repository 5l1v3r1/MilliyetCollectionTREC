<DOC>
<DOCNO> 5661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur19.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’e 'kırmızı kordon' 
</HEADLINE>
<TEXT>

     TBMM Genel Kurulu’nda, gergin ortamlarda kullanılmak üzere kürsü önüne "kırmızı kordon" çekilecek. 
     TBMM Genel Kurulu’nda gençen hafta İçtüzük tartışmaları sırasında, DYP Şanlıurfa Milletvekili Fevzi Şıhanlıoğlu’nun kalp krizi geçirerek yaşamını yitirmesi üzerine, kürsüye müdahalelerin engellenmesi için çeşitli önlemler alınması gündeme geldi. 
     Başkanvekili Murat Sökmenoğlu, Genel Kurul’un gergin ortamlarında kullanılmak üzere, komisyon sıralarından Bakanlar Kurulu sıralarını içine alacak şekilde "Kırmızı kordon" çekileceğini söyledi. Genel Kurul Salonu’nda, kordonun nasıl kullanılacağını görevlilere gösteren Sökmenoğlu, A.A muhabirine, şunları söyledi 
     "TBMM İçtüzüğü’ndeki 8 madde, oturumu yöneten başkana, Genel Kurul adabına uyulmaması halinde çeşitli yaptırımlar uygulama imkanı veriyor. Uyarı, kınama, tenkit ve dışarı çıkarma gibi cezalar var. Dışarı çıkarma cezasına Bakanlar Kurulu bile dahil..." 
     Sökmenoğlu, Genel Kurul’da kürsünün konumunun gergin ortamlar için uygun olmadığını belirterek, "Yaptığımız girişimler kürsünün konumunun değiştirilmesi konusunda bir sonuç vermedi. Proje müellifi inatla, salonda bu yönde bir değişikliğe yanaşmıyor. Kırmızı kordon, bu yöndeki itirazlar nedeniyle gündeme geldi. Palyatif bir önlem olacak. Ama burada en büyük etken, milletvekillerinin sağduyusu" dedi. 
     Sökmenoğlu, gergin ortamlarda oturumu yöneten başkanvekilinin, birleşime ara vererek, kendi insiyatifi ile kırmızı kordonu kullanabileceğini ifade etti. Sökmenoğlu, "Kırmızı kordonun tatbikatını şimdi yaptım. Fazla şık olmamış ama bu belki, proje müelliflerinin inatlarından vazgeçmesine neden olur" dedi. 
     




</TEXT>
</DOC>
