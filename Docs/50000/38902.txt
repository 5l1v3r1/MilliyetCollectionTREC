<DOC>
<DOCNO> 38902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/yasam/yas02.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi şirketler doğaya 
</HEADLINE>
<TEXT>

Vinçler, çelik halatlar, pusulalar ve yenilecek’ bir orman... Kariyerleri için tüm bunlarla baş edenler de komando değil, klimaya alışık plaza’ çalışanları... 
     ASLI ÖKTENER İstanbul 

     Belgrad Ormanı'nda halatlar yardımıyla dereleri aşarak bidon ve lastikler taşıyan, ağaçlara tırmanan, ellerinde pusulalar demir çubuklar arasında oradan oraya koşuşturan, vinç ve çelik halatlar yardımıyla mahsur kalan’ arkadaşlarını kurtarmaya çalışanlar görürseniz şaşırmayın. 
     Onlar, meslek içi eğitimi kapsamında 'trophy' yapıyor. Türkiye'de özel şirketler artık personel eğitiminde 'outdoor' yani 'doğa' sporlarını tercih ediyor. 
     
Birlikten güç doğuyor      Şirketler elemanları arasından en az 60 kişilik bir ekip oluştururken, A C Özsan Eğitim ve Danışmanlık şirketi de, Belgrad Ormanı'nda bir alan kiralıyor. 
     Camel Trophy'nin Türkiye elemelerini gerçekleştiren ekipler, bu alanda çadırlar kuruyor, parkurlar oluşturuyor. Belirtilen günde saat 07.00'de ormana gelen çalışanlar, 10'ar kişiden 6 gruba ayrılıyor. Her grup farklı renklerde yelek giyiyor. Ve 'eğlence' başlıyor.. 
     Önce üç saat boyunca pusulalarla yön bulma, düğüm atma, halat bağlama, vinç kullanma gibi teknik eğitim veriliyor. Amaç takımınızla doğru kararlar vererek yön bulma, fiziksel etap, grit ve grup etaplarından oluşan 4 parkuru en kısa sürede bitirmek. 
     
Parkur epey zorlu      Tam 17 noktadan oluşan bir kilometrelik yön bulma parkurunun bir saatte tamamlanması gerekiyor. 
     Ardından fiziksel etaba geçiliyor. Ağaçlar arasına kurulu salıncaklardan, halatlar ve kütükler üzerinden ilerleyerek derenin karşı tarafına geçiliyor. Ve sıra 'grit'e geliyor. Uzun demir çubuklar arasında bir gezintiye çıkıyor ve yön bulma kabiliyetinizle doğru harfe ulaşıyorsunuz. Bunu da geçerseniz, en zorlu etapta, grupta buluyorsunuz kendinizi. Yapmanız gereken, odun yığınları arkasında mahsur kalan iki arkadaşınızı kurtarmak. Önce odunlardan bir 'tripod' yani 'üç ayak' kuruyorsunuz. Ardından çelik halatı ağaca bağlıyor, odun yığınlarına değmeden arkadaşlarınızı bir bir karşıya geçiriyorsunuz. 
     Tüm bunları başarırsanız, kaslarınızdaki tatlı sızılar ve zaferin keyfi ile 'trophy'yi tamamlıyorsunuz. 
     
Liderler böyle ortaya çıkıyor      A C Özsan Eğitim ve Danışmanlık ortağı Ayşegül Özsan, şirket çalışanlarının katıldığı bu 'trophy'nin ülkemizde ilk kez gerçekleştiğini belirterek, etkinlik hakkında şunları söylüyor 'Bu tür aktiviteler ile amacımız gizli kalmış yetenekleri ve liderleri ortaya çıkarmak. Oluşturulan takımın iş yaşamlarında da doğru ve hızlı hareket etmesini sağlamak. Şirket personeli yarışırken, biz de onların hareketlerini izliyor, kişisel özelliklerini not alıyoruz. Bunları daha sonra onlara gönderiyoruz.' 
     



 YAŞAM 
























</TEXT>
</DOC>
