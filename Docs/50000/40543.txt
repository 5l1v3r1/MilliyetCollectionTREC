<DOC>
<DOCNO> 40543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/siyaset/siy02.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceylanlar’a gözaltı 
</HEADLINE>
<TEXT>

Bank Kapital’in eski yönetim kurulu Başkanı Mahmut Ceylan ve 14 eski banka yöneticisi gözaltına alındı 
     ERDEM ÖZTÜRK İstanbul 

     Bankacılık Düzenleme ve Denetleme Kurulu’nca BDDK el konulan Bank Kapital’in eski yönetim kurulu Başkanı Mahmut Ceylan, yönetim kurulu üyeleri İzzet Ceylan, Aydın Ceylan ve bankanın 12 eski yöneticisi, İstanbul DGM Başsavcılığı’nın yürüttüğü soruşturma kapsamında gözaltına alındı. 
     BDDK murakıplarının hazırladığı raporları inceleyen DGM savcıları Nazmi Okumuş ve Turan Çolakkadı, iki ay önce soruşturma başlattı. Soruşturma kapsamında ilk olarak bankanın eski sahibi Mahmut Ceylan ve eski yönetim kurulu üyeleri hakkında yurtdışına çıkış yasağı konuldu. 
     Operasyon için dün düğmeye basıldı. Savcılık Bank Kapital’in yöneticilerinin gözaltına alınması için İstanbul Emniyet Müdürlüğü’ne yazı gönderdi. 
     Bunun üzerine beş ayrı adrese baskın düzenleyen Mali Şube Müdürlüğü ekipleri, Mahmut Ceylan’ın da aralarında bulunduğu 8 kişiyi gözaltına aldı. 
     Bank Kapital’de off - shore dolandırıcılığı olmadığı, ancak var olan şirketlere kredi verilmesi ve daha sonra bu kredilerin grup şirketlerine kaydırılması işlemine rastlandığı, bu şekilde verilen usulsüz kredilerle bankanın 280 trilyon lira zarara uğratıldığı iddia ediliyor. 
     Ayrıca Bank Kapital’in muhasebe kayıtları, verilen krediler ile ilgili belge ve dosyalara da el konuldu. DGM Başsavcılığı’nın talimatları doğrultusunda Ankara Kaçakçılık ve Organize Suçlar Şube Müdürlüğü ekipleri de, dün sabah erken saatlerde 7 kişiyi evlerinden gözaltına aldı. Gözaltına alınan 7 kişinin İstanbul’a gönderileceği bildirildi. 
     
     Zanlılar sorguda 
     Ankara’da yakalanan İzzet Ceylan, Aydın Ceylan, Yalçın Gündüz, Sinan Soytutan, Ali Çelen, Ceyhan Baytur, Metin Aksu ile İstanbul’da gözaltına alınan Mahmut Ceylan, Ayhan Ceylan, Sibel Sonuş, Sevil Emine Tel, Turan Ceylan ve Levent Uğurlu’nun aralarında bulunduğu zanlıların sorgusuna başlandığı belirtildi. 



 SİYASET 













</TEXT>
</DOC>
