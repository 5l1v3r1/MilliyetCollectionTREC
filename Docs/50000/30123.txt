<DOC>
<DOCNO> 30123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/soneko15.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine ihalesinde bileşik faiz 91.82 oldu 
</HEADLINE>
<TEXT>

     Hazine Müsteşarlığı, Temmuz ayının ilk ihalesinde 5 ay vadeli borçlandı. 
     Hazine'nin bugün düzenlediği 5 aylık 154 gün vadeli bono ihalesine toplam 316.4 trilyon liralık teklif gelirken, ihalede nominal 194.7 trilyon liralık satış gerçekleşti. 
     İhaledeki net satış miktarı da 147.8 trilyon lira olarak gerçekleşti. Bu arada bonolar, tek fiyat ihale sistemi ile ihraç edildi. 5 aylık bono ihalesinde bu sistemde gerçekleşen bileşik faiz yüzde 91.82, basit faiz ise yüzde 75 oldu. Ayrıca ihalede kamuya, 54.4 trilyon liralık net satış gerçekleştirildi. İhraç tarihi 4 Temmuz Çarşamba olarak belirlenen bonoların geri ödemesi 5 Aralık tarihinde yapılacak. 5 ay 154 gün vadeli Hazine Bonosu, 18 Nisan'da satışı gerçekleştirilen Hazine Bonosu'nun yeniden ihracı şeklinde olacak. 
     Bu arada Hazine'nin yarın, toplam 638.5 trilyon lira tutarında iç borç geri ödemesi bulunuyor. Hazine, Temmuz ayı toplamında ise 5 katrilyon 150 trilyon lira tutarında iç borç geri ödemesinde bulunacak. Hazine'nin en son 26 Haziran'da düzenlediği 4 ay 133 gün vadeli bono ihalesine, toplam 3 katrilyon 328.3 trilyon liralık teklif gelirken, nominal 3 katrilyon 306.8 trilyon lira, net olarak da 2 katrilyon 525.4 trilyon liralık satış yapılmıştı. İhalede brüt yıllık faiz yüzde 73.85, brüt bileşik faiz de yüzde 92.29 olmuştu. 







</TEXT>
</DOC>
