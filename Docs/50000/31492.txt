<DOC>
<DOCNO> 31492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun07.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler erkekler için doğum kontrol yöntemi deniyor 
</HEADLINE>
<TEXT>

     İngiliz bilim adamları, erkeklerde kullanılabilecek yeni bir doğum kontrol yöntemi geliştirdiklerini, yöntemin deri altına yerleştirilen ve üç yıl boyunca korunma sağlayan iki hormon plakasından oluştuğunu açıkladı. 
     Halen denenmekte olan erkeklere yönelik doğum kontrol hapları gibi günlük kullanım gerektirmediği için, son derece rahat bir yöntem olarak tanımlanan hormon plakası yöntemiyle ilgili denemelerin de sürdüğüne işaret eden uzmanlar, ilk sonuçların bu yılın sonunda alınabileceğini belirtiyor. 
     Yöntemin yaygın uygulamasına ise, 2005 yılı itibariyle geçilebileceğini belirten bilim adamları, hormon plakalarının Organon adlı tıp firması tarafından üretileceğini kaydediyor. 
     Hormon plakalarının halen İngiltere'de sürdürülen ilk denemelerinde Manchester ve Edinburgh'dan 40 İngiliz erkek ile ABD ve Avrupa ülkelerinden 80 erkeğin yer aldığı belirtiliyor. 
     Üzerindeki denemeler sürdürülen hormon plakalarında progesteron hormonunun bir türü olan etongestrelin kullanıldığı ve böylece sperm üretiminin önlendiğini kaydeden bilim adamları, söz konusu doğum kontrol yöntemine başvuran erkeklerin aynı zamanda seks güçlerini korumak için testesteron iğnesi yaptırmaları gerektiğini belirtiyor. 
     Hormon plakası yöntemini geliştiren Edinburgh Üniversitesi bilim adamlarından Dr. Brian Brady, ilk denemelerin son derece umut verici olduğunu bildirdi. 
     







</TEXT>
</DOC>
