<DOC>
<DOCNO> 19043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur24.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki 1 Mayıs mitinginden notlar... 
</HEADLINE>
<TEXT>

     Türk-İş, DİSK, Hak-İş ve KESK tarafından İstanbul'da düzenlenen 1 Mayıs mitingi, sona erdi. Mitinge katılan sendika, siyasi parti ve çeşitli demokratik kitle örgütlerine üye gruplar, Perpa, Şişli ve Kağıthane yönlerine doğru dağılıma geçti. 
     Yaklaşık 2 saat süren mitinge katılanlar, ''Yaşasın 1 Mayıs'', ''Emeğin birliği sermayeyi yenecek'', ''Ekmek yoksa, barış da yok'', ''Bağımsız yargı, kuşkusuz adalet'', ''Hükümet istifa'', ''Ne IMF, ne Derviş, genel grev, genel direniş'', ''Sermaye mezara, emek iktidara''şeklinde sloganlar atıp, hükümeti istifaya çağıran döviz ve pankartlar taşıdılar. 
     1977 ve 1996'daki 1 Mayıs gösterileri sırasında hayatını kaybeden 40 kişinin isminin yer aldığı büyük boy bir pankart taşınırken, ölenler için de saygı duruşunda bulunuldu. 
     Alanda, 1 Mayıs 2001 Düzenleme Kurulu'nun belirlediklerinin dışında, farklı parti ve gruplar tarafından çeşitli sloganlar atıldı. Bunun üzerine Kurul Başkanı Murat Tokmak, sık sık bu grupları uyardı. Bir grup HADEP'li, Kürtçe slogan atıp zılgıt çekti. ''Komünist Partisi'' pankartıyla yürüyen ve SİP'lilerden oluşan iki grup, konuşmalar yapılırken slogan atmaları ve konuşmaları üzerine kürsüden uyarıldılar. 
     Miting alanındaki HADEP ile ÖDP'liler arasında yer paylaşımı konusunda kısa süreli gerginlik yaşandı. 
     Halayların çekildiği ve 1 Mayıs Marşı'nın söylendiği mitingde, sanatçılar Onur Akın, Mehmet Gümüş ve Ferhat Tunç da türküleriyle kalabalığı coşturdu. Sanatçı Ferhat Tunç kürtçe bir türkü söylerken, HADEP'li kadınlar halay çekti. 
     Konuşma yapan sendikacıların zaman zaman yuhalandığı, hükümetin de 3 dakika süreyle alkışlarla ve ıslıkla protesto edildiği miting, saat 14.00'de Düzenleme Kurulu'nun uyarısı üzerine sona erdi. 
     Grupların miting alanından olaysız dağılması sırasında yaşanan izdiham nedeniyle bayılanlar ve kaybolan çocuklar, konuşmaların yapıldığı otobüsün yanına getirildi. 
     Bu arada mitingin sona ermesinin ardından bir grup, ''F tipi cezaevleri kapatılsın, ölüm oruçları sona erdirilsin'' yazılı pankart açtı. 
     Mitinge, ÖDP Genel Başkanı Ufuk Uras, CHP eski milletvekillerinden Ercan Karakaş ve Mehmet Sevigen, CHP İstanbul İl Başkanı Ali Topuz, sanatçı Berhan Şimşek, ressam Bedri Baykam ile çok sayıda demokratik kitle örgütü ve sendikanın temsilcileri katıldı. 
     
     
     
     
     
     
     
     
     






</TEXT>
</DOC>
