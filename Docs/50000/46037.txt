<DOC>
<DOCNO> 46037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/ekonomi/eko08.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf Bolayırlı THY krize sürükleniyor 
</HEADLINE>
<TEXT>

     SİNAN TOROS İstanbul - YILDIZ YAZICIOĞLU Ankara 

     ABD’deki 11 Eylül saldırılarının ardından çeşitli ülkelerden İstanbul’a gelen yolcu sayısında geçtiğimiz yılın eylül ayına oranla yüzde 6.81, İstanbul’dan yurtdışına giden yolcu sayısında yüzde 5.3, transit geçen yolcu sayısında da yüzde 7.33 azalma oldu. Türk Hava Yolları THY Genel Müdürü Yusuf Bolayırlı, 11 Eylül tarihinden sonra şirketin büyük bir krize sürüklendiğini söyledi. 
     12 milyon yolcu hedefini, kriz nedeniyle 10 milyona indirdiklerine dikkat çeken Bolayırlı, "İç hatlardaki yolcu azalması 11 Eylül’den sonra yüzde 28’e çıktı. Şimdi 10 milyon olarak hedeflediğimiz yolcu rakamında da yeni bir revizyon daha gerekecek" dedi. 
     Öte yandan THY, hava sahaları açık olduğu sürece, doğu seferlerinde değişiklik yapmama kararı aldı. Afganistan’a komşu ülkelerin hava koridoları üzerinden yapılan Ortadoğu ve Uzakdoğu seferleri sürdürülecek. Karachi, Bangkok, Singapur ve Kuala Lumpur seferleri de devam edecek. 
     



 EKONOMİ 



















</TEXT>
</DOC>
