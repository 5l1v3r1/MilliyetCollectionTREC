<DOC>
<DOCNO> 9064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo11.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Başkanı Özilhan "Ataman başarısız olduğu için ayrıldı" 
</HEADLINE>
<TEXT>

     Efes Pilsen Kulübü Başkanı Tuncay Özilhan, eski antrenörleri Ergin Ataman'ın görevinden başarısız olduğu için ayrıldığını açıkladı. 
     Lacivert-beyazlı kulüpten, Tuncay Özilhan imzasıyla yapılan yazılı açıklamada, görevinden geçen hafta ayrılan Ergin Ataman'ın, hafta sonunda çeşitli yayın organlarında yer alan açıklamaları gerçek dışı olarak nitelendirilerek, bu durumun üzüntüyle karşılandığı belirtildi. 
     Efes Pilsen'in sadece Türkiye içinde değil, Avrupa'da da önde gelen basketbol kulüplerinden birisi olduğu kaydedilen açıklamada, şu görüşler e yer verildi 
     'Efes Pilsen yönetimi, yurtdışına eğitime göndererek, mesleki gelişimine önemli katkıda bulunduğu ve başarılı olması için her türlü desteği verdiği eski antrenörünün, kısa ve uzun vadeli hedefler doğrultusunda maalesef hem idari hem de teknik olarak başarılı olamadığı kanısındadır. 
     Çünkü Efes Pilsen'de yönetim bir bütündür. Efes Pilsen'de başarı kriterleri farklıdır. Efes Pilsen, maçların kazanılmasını başarının tek ölçütü olarak görmez. Teknik sorumlunun ve takımın ortaya koyduğu performansı serinkanlılıkla değerlendirir. Bu performansın kısa ve uzun vadeli hedefler doğrultusunda umut verici olup olmadığına bakar. Kaldı ki Efes Pilsen yönetimi, Ergin Ataman'ı çeşitli kereler, yönetim felsefesi, kulüp içi ve dışı ilişkileri ve elbette takımdaki kötüye gidişle ilgili olarak uyarmış, tavsiyelerde bulunmuştur. 
     Ancak, kendisi bir türlü Efes Pilsen'in yönetim felsefesine ayak uyduramamış, benmerkezci bir yaklaşımla, sağlıksız kararlar alıp, uygulamış, kulüp içinde derin bir güvensizlik ortamı doğmasına neden olmuştur. Eski antrenörümüzün yaptığı son açıklamalar, kendisinin görevden ayrılmasının ne kadar yerinde olduğunu açıklıkla ortaya koymaktadır.'' 




</TEXT>
</DOC>
