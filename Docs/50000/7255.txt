<DOC>
<DOCNO> 7255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur12.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Viranşehir'li çocuklar tahliye edildi 
</HEADLINE>
<TEXT>

     Şanlıurfa'nın Viranşehir ilçesinde Kuzey Irak'taki PKK ile Kürdistan Yurtseverler Birliği arasındaki çatışmaları protesto etmek amacıyla gösteri düzenledikleri gerekçesiyle cezaevine konulan 6 çocuğun daha tahliye edilmesiyle tutuklu sanık kalmadı. 
     Dünkü duruşma, mahkeme heyeti tarafından çocukların yaşının küçük olması itibarıyla izleyicisiz yapıydı. Diyarbakır 3 Nolu DGM'de görülen davada, tutuklu A.D. 13 , H.K. 12 , Y.K. 9 , T.G. 13 , Ş.K. 13 ve S.K. 14 ve tutuksuz yargılanan 7 sanık hazır bulundu. Avukatlar Meral Danış, Mahmut Vefa, Cihan Aydın ve Mehmet Kaya yaptıkları ortak savunmada, çocukların yaşları itibarıyla işledikleri suçun niteliğini bilmediklerini ve Anayasa'da 15 yaşından küçük çocukların işledikleri suçtan sorumlu olmadıklarını belirterek, "Çocuklar annelerinin ve babalarının sözlerini bile dinlemiyorlar. Bu nedenle işledikleri suçu devleti bölmeye ya da yıkmaya yönelik olduğunu bilmeleri sözkonusu değildir. Bu nedenle çocukların tahliyeleriyle birlikte beraatlerine karar verilmesini talep ediyoruz" denildi. 
     Avukatların tahliye konusundaki taleplerini yerinde bulunan Mahkeme heyeti, tutuklu bulunan 6 çocuğun daha tahliye edilmesine karar verdi. Sözkonusu çocuklar PKK terör örgütüne yardım ve yataklık ettikleri iddiasıyla TCK'nın 169. maddesi gereğince 3 yıl 9 ay ağır hapis cezasıyla yargılanıyor. Uluslarası Af Örgütü Türkiye Masası Şefi Regina Srheurer de gözlemci olarak duruşmaya katılmak üzere Diyarbakır'a geldi. Ancak duruşmanın basın mensuplarına olduğu gibi Af Örgütü'nden gelen Srheurer'in de izlemesine izin verilmedi. Srheurer, çocukların davasını basından izlediğini ve Uluslararası Af Örgütü olarak dikkatlerini çektiğini, davaya karşı hükümetin tutumunu merak ettiklerini belirterek, "Şu ana kadar böyle bir davayla biz karşılaşmadık. Bizim için çok ilginç bir dava. Bu konuda Uluslararası Af Örgütü olarak hükümetin çeşitli kuruluşlarına faks çektik" dedi. 



</TEXT>
</DOC>
