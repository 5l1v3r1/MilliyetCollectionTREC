<DOC>
<DOCNO> 7287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/guncel/agun.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’a bir haller OLMUŞ 
</HEADLINE>
<TEXT>

Hatemi, İran tarihinde yeni bir sayfa açtı. Ülkede artık erkekler kısa kollu gömlek giyiyor, başörtüleri saçların yarısını ortada bırakacak şekilde takılıyor 
     BARÇIN YİNANÇ Tahran 

     Muhammed Hatemi'nin cumhurbaşkanı seçilmesiyle başlayan değişim süreci, bu ülkeyi yakından izleyen uzmanlar, kaçınılmaz bir gelişme olarak değerlendiriliyor. Zira 23. yılına giren İslami rejim, geniş bir siyasi, sosyal ve kültürel zenginliğe sahip olan İran halkının ruhuyla bağdaşmıyor. Hatta İran-Irak savaşı olmasaydı, değişimin çok daha önce başlayacağına inanan gözlemcilerin sayısı oldukça çok. 
     
İnternet farkı      Bir gözlemcinin ifadesiyle, İran yıllardır "deli gömleği" giydirilmiş gibi yaşıyor. İran halkının kimliğiyle örtüşmeyen İslami Devrime, internet devrimi de rakip olarak çıkınca, ülkedeki değişim, yaşanan sancılara karşın, geri dönülmez bir süreç halini alıyor. Reform hareketinin getirdiği kısmi rahatlığı, "İran nefes almaya başladı" diye özetleyen Tahranlılar, değişimin en fazla kadınların günlük hayatı üzerinde görüldüğünü vurguluyor. 
     
Sakal artık demode      Birkaç yıl öncesine kadar, tepeden tırnağa kapalı gezen kadınları, şimdilerde, sadece diz kapağına kadar uzanan ince ceketlerle görmek mümkün. Artık saçının neredeyse yarısını açıkta bırakan başörtülü genç kadınlara da sıkça rastlanıyor. Giyim kuşam kurallarındaki gevşeme erkeklere bile yansımış. Kısa kollu gömleğe yeniden kavuşan erkekler arasında daha çok sakalsız görmek mümkün. İran'a sık sık gelip giden yabancı gözlemciler, her seferinde ülkeyi daha rahatlamış bulduklarını belirtiyorlar. 
     


 GÜNCEL 


























</TEXT>
</DOC>
