<DOC>
<DOCNO> 44782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/guncel/gun04.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle vurguncu görülmedi 
</HEADLINE>
<TEXT>
İlaç paralarını da huzurevine ödetmiş 
Beyaz Benzin Operasyonu’nda yakalanan ve hastalığı nedeniyle serbest bırakılan Mehmet Ali Erçelik’in servetine rağmen, ilaç paralarını ödettiği huzurevinde bakıcılardan bile para aldığı ortaya çıktı 
     İSMAİL POLAT İstanbul 

     Beyaz Benzin Operasyonu kapsamında gözaltına alınan ve rahatsızlığı nedeniyle İstanbul DGM Savcılığı’nca serbest bırakılan 55 yaşındaki Mehmet Ali Erçelik’in arandığı dönemde, "Sedat" takma adını kullanarak huzurevinde kaldığı öğrenildi. Kendisini Ankaralı bir müteahhit olarak tanıtan Erçelik’in, büyük servetine rağmen, ilaç paralarını da, üç ay kaldığı huzurevine ödettirdiği belirlendi. 
     Pendik’teki Özel Akbal Huzurevi’nin kurucusu Mustafa Akbal, Erçelik’le kaldığı dönemde sözleşme yapmadıklarını belirterek, "Hiç yakını gelmiyordu. Hastalığı artınca Kartal Eğitim ve Araştırma Hastanesi’ne yatırdık. Orada gerçek kimliğini açıklayınca yakalandı" dedi. 
     Akbal, siroz ve şeker hastası Erçelik’in, huzurevine ayda 250 milyon lira verdiğini, ancak kendisini fakir göstererek, bakıcılardan bile para aldığını söyledi. Akbal, "Aylık 60 - 65 milyon liralık ilaç masrafını biz ödüyorduk. Bakıcılarından da 5 - 10 milyon borç istiyordu. Sağlıklı olduğu günlerde dışarı çıkıp dolaşıyordu" diye konuştu. 
     
     Üzerinden 2 milyar çıktı 
     Huzurevinin yöneticilerinden Çeşminaz Karaman da şunları söyledi 
     "Ankara’da büyükleri tanıdığını söylüyordu. Biz de bu anlattıklarını yaşlılık sendromuna bağlayıp uydurduğunu düşünüyorduk. Kimliğini çok iyi gizlemiş. Burada kalan yaşlılar kendisine özel hayatını sorduğunda sinirleniyor, Size ne bunlardan’ diye azarlıyordu." 
     Bu arada Erçelik’in, huzurevindeki eşyalarını dün sabah bir yakınına aldırdığı öğrenildi. Yakalandığında üzerinden iki milyar lira çıkan Erçelik’in, Ankara’da, oğlunun üzerine kayıtlı yedi dairesi, iki dükk nı ve iki BMW’si olduğu belirtildi. 
     



 GÜNCEL 


















</TEXT>
</DOC>
