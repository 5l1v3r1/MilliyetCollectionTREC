<DOC>
<DOCNO> 27130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/guncel/gun04.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerilim tırmanıyor 
</HEADLINE>
<TEXT>

Makedon güçlerle Arnavut gerillalar arasındaki çatışma giderek kızışıyor. Sivillere silah dağıtılmaya başlandı... 
     MUSTAFA BAKACAK Üsküp 

     Makedonya'da devam eden gerginlik dünya kamuoyunda endişeyle izlenirken, Arnavut gerillalarla Makedon güçleri arasındaki çatışmalar, Üsküp'ün 10 kilometre yakınındaki Aracinova köyüne yaklaştı. 27 Haziran'a kadar ateşkes ilan eden Arnavut gerillaların lideri Ali Ahmedi, NATO'nun çatışmalara müdahale etmesini ve ülkenin NATO kontrolüne girmesini istediklerini söyledi. 
     Ahmedi, Arnavut Demokratik Parti lideri Arben Caferi ile Demokratik Refah Partisi lideri İmer İmeri'yi tanımadığını belirterek, NATO'nun müdahalesinden sonra siyasallaşacaklarını da açıkladı. Arnavut gerilla grubu, geçen haftadan beri Aracinova köyünü ellerinde tutuyor. 
     Çevredeki köylerde yaşayan 5 bin Makedon sivile de, gerillalara karşı kendilerini savunmaları için silah dağıtıldı. Bu gelişme Üsküp'te yeni bir tedirginliğe neden olurken, kentte yaşayan yaklaşık 150 bin Türk yiyecek stoku yapmaya başladı. 
     
5 SORU 5 CEVAP Makedonya'da neler oluyor      DIŞ HABERLER SERVİSİ 

1. Arnavut militanlar kimlerden oluşuyor 
     Makedonya'nın kuzeyindeki militanlar, kendilerini Ulusal Özgürlük Ordusu NLA diye tanımlıyor. Sayıları altı ayda 800 oldu. Büyük kısmı daha önce Kosova'da da savaştı. 
     
2. Çatışmalar nasıl başladı 
     Nüfusunun çoğu Arnavut olan Tanusevci köyünde, güvenlik güçleriyle çeteler arasında şubat başında ufak çatışmalar çıktı. 26 Şubat'ta Makedon ordusunun Tanusevci'de kontrolü ele geçirmek için başlattığı operasyon, bugün tüm Balkanlar'ı içine alabilecek bir savaşa döndü. 
     
3. Arnavutlar ne istiyor 
     Makedonlar, Arnavutlar'ın ülkenin kuzeyini Kosova'yla birleştireceğini düşünüyor. NLA ise Arnavutlar'a daha çok hak verilmesini istiyor. 
     
4. Makedonlar ne veriyor 
     Makedonya, Anayasa'da Arnavutlar'ın azınlık statüsünü değiştirmek için girişime başladı. Ülkenin nüfusunun yüzde 23'ü Arnavut. 
     
5. Bölgenin istikrarı tehlike altında mı 
     Operasyona başlanması, üç yıl önce Kosova'daki anti - Sırp ayaklanmasına benzeyen bir harekete neden olabilir. 
     



 GÜNCEL 




















</TEXT>
</DOC>
