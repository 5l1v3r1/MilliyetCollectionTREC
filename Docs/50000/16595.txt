<DOC>
<DOCNO> 16595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur09.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın sarayından çaldıkları tabloyu Türkiye'de satmak istediler 
</HEADLINE>
<TEXT>

     Kırklareli'de, jandarma tarafından gerçekleştirilen operasyonda, Körfez Savaşı sırasında, Irak lideri Saddam Hüseyin'in sarayından çalındığı belirtilen değerli bir tablo ele geçirildi. Olayla ilgili 3 kişi gözaltına alındı. 
     Kırklareli Jandarma Alay Komutanlığı'na bağlı ekipler, Lüleburgaz İlçesi'ne bağlı Karaağaç Köyü'nde Şükrü Birol, Habip Duman ve Alirıza Kasap'ın, İstanbul'dan gelen kaçakçılara tarihi eser satmak için pazarlık yaptığı istihbaratını aldılar. 
     Jandarma tarafından yapılan operasyonda yakalanan 3 kişiyle birlikte, Irak lideri Saddam Hüseyin'in sarayından çalınan eserler arasında yer aldığı belirtilen 200-250 yıllık bir tablo ele geçirildi.Sanıklar gözaltına alınırken, ele geçirilen tablo, Kırklareli Müzesi yetkililerince incelendi. Müze yetkilileri, tablonun tarihi değeri yüksek, çok kıymetli bir eser olduğunu belirttiler. 
     Piyasa değerinin 250 milyar liranın üzerinde olduğu belirtilen ve Meryem Ana'nın, kucağında İsa Peygamberle birlikte resmedildiği tablonun, detaylı inceleme için İstanbul'a gönderildiği bildirildi. Olayla ilgili soruşturmaya devam ediliyor. 




</TEXT>
</DOC>
