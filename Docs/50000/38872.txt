<DOC>
<DOCNO> 38872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/siyaset/asiy.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Tayyip’in halkı 
</HEADLINE>
<TEXT>

AK Partisi Lideri, basın toplantısındaki şova katılanları "halk" diye tanımlamıştı. Ancak görüntüler bu kişilerin AK Parti’nin kurucuları, milletvekilleri ve belediye başkanları olduğunu ortaya koydu 
     İHSAN YILMAZ, SERHAT OĞUZ İstanbul 

     AK Parti Genel Başkanı Recep Tayyip Erdoğan, Kanal D'de yayınlanan kasetteki sözlerine açıklık getirmek için düzenlediği basın toplantısında, salona partilileri toplayarak şov yaptığı yönündeki iddiaları, "Onlar halk" diye yanıtladı. Ancak kendisini yalanlayan görüntülerde, "halk" denilenler arasında AK Parti milletvekilleri ve parti kurucuları yer alıyor. 
     Kalyon Otel'de önceki gün yapılan basın toplantısında, salonu dolduran partililer, Erdoğan'ın konuşmasını sık sık alkışlarla kesmiş, soru sormak isteyen gazeteciler de, partililer tarafından taciz edilmişti. Bu durum Türkiye Gazeteciler Cemiyeti, Basın Konseyi ve gazetecilerin tepkisini çekerken, Erdoğan, dün Üsküdar'daki evinden çıkarken, sorular üzerine basın toplantısının halka açık, olduğunu savunarak şöyle dedi 
     "Oraya gelenler partinin kayıtlı üyesi falan değil. Daha henüz parti örgütü diye bir şey yok. Dolayısıyla basın toplantısına gelen halktır. Basın toplantısını duyan gelmiştir. Halktan bu kadar ürkmeyin." 
     Ancak Erdoğan'ın halk dediği kişilerin çoğunun AK Partili olduğu, çekilen fotoğraflardan ortaya çıktı. Salonda oturanlar arasında AK Parti milletvekilleri Hüseyin Kansu, İrfan Gündüz, parti kurucuları Prof. Dr. Nail Berzek, Halil Ürün, Erdoğan'ın avukatı ve parti kurucusu Hayati Yazıcı, Eyüp Belediye Başkanı Ahmet Genç ve Nazlı Ilıcak'ın eşi Emin Şirin ilk göze çarpanlar arasında yer aldı. 
     Toplantıyla ilgili olumlu tepkiler geldiğini ve bundan memnun olduğunu kaydeden Erdoğan, basın toplantısını eleştiren Basın Konseyi ve Türkiye Gazeteciler Cemiyeti'nin açıklamalarıyla ilgili soruya ise cevap vermedi. 
     
Erdoğan'ın dosyası bir haftada tamam      ANKARA Milliyet 

     Yargıtay Cumhuriyet Başsavcısı Sabih Kanadoğlu'nun AK Parti Genel Başkanı Recep Tayyip Erdoğan'ın genel başkanlık yetkileri üzerine tedbir konulması ve 6 türbanlı kadın kurucu ile birlikte Erdoğan'ın kurucu üyeliğinin silinmesi yönündeki başvurusu, Anayasa Mahkemesi'ni harekete geçirdi. 
     Kanadoğlu'nun başvurusunun ardından tatilini keserek Ankara'ya dönen Anayasa Mahkemesi Başkanı Mustafa Bumin, "AK Parti'ye ihtar ve tedbir verilmesi" istemli başvuruyu raportöre verdiğini, raporun bir hafta içinde tamamlanabileceğini bildirdi. 
     Bumin, "Bugüne kadar bir parti başkanıyla ilgili tedbir istemi gelmiş miydi " sorusu üzerine şunları söyledi 
     "Hayır, ilk kez oluyor. Bir partinin kapatma davasında tedbir istenmişti. Ancak genel başkanın kurucu üyeliği için tedbir istemi olmamıştı." 
     
AK Parti'nin yeni avukatı Erbakan      Kapatılan RP'nin Genel Başkanı Necmettin Erbakan, "AK Parti'nin kapatılmasını istiyorlar bir kısım medya da buna destek veriyor" iddiasında bulundu. 
     Erbakan, Balıkesir'in Edremit ilçesine bağlı Avcılar köyü camiinde kıldığı cuma namazının ardından yaptığı açıklamada, Recep Tayyip Erdoğan ve AK Parti'ye yönelik iddiaları eleştirdi. 
     Hükümetin, ülkeyi ekonomik ve sosyal açıdan yaşanmaz hale getirdiğini savunan Erbakan, şunları söyledi 
     "Bizim bazı arkadaşlarımız bir parti kurdu. Onlara da hemen baskı uygulamaya başladılar. AK Parti'nin kapatılmasını istiyorlar bir kısım medya da buna destek veriyor. Türkiye'de insan haklarıyla birlikte, demokratik haklar da ihlal ediliyor. Türkiye'nin acil çözüm bekleyen birinci meselesi budur." 
     Gazetecilerin sorularını yanıtlamayan Erbakan, SP'nin de Türkiye'nin kurtuluşu olduğunu iddia etti. 
     



 SİYASET 
















</TEXT>
</DOC>
