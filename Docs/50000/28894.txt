<DOC>
<DOCNO> 28894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sondun08.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Chicago'da gösteri için 13 gün mağazanın vitrininde yaşadılar 
</HEADLINE>
<TEXT>

     ABD'nin Chicago kentinin merkezinde, Andrew Morrish ve 3 arkadaşı, bir mağazanın vitrininde ilginç bir gösteri sergiledi. 
     Sears, Roebuck ve Co. adlı mağazada 12 Haziran'da başlayan gösteri, dün sona erdi. Mağazanın olduğu caddeden geçenler, vitrin içine yerleştirilen banyoda duş alan gösteri sanatçısı Andrew Morrish'i şaşkın bakışlarla izlediler. Morrish'e birkaç hafta süren bu gösterisine 3 arkadaşı eşlik etti. 
     Londra ve Montreal gibi kentlerde vitrinlerde günlük yaşamlarını sergileyerek uluslararası şöhret kazanan Morrish ve arkadaşları, gösterileri boyunca bir mutfağın da kurulu olduğu vitrinden çıkmadılar ve vitrine kendilerinden başka biri girmedi. Gösteri boyunca vitrinin camlarına perde konulmadı, ancak duş kabininin kapılarının yarısı, her anları meraklı izleyiciler tarafından izlendiği için balık şeklindeki çıkartmalarla kaplatıldı. Oyuncular seyircilerle konuşmazken, e-mail, yazı tahtası ve dudak okumayla iletişim kurdular. Oyuncuların bir sonraki gösterileri için İrlanda'nın Galway kentine gidecekleri ve buradaki bir halk kütüphanesinde evlerini kuracakları bildirildi. 







</TEXT>
</DOC>
