<DOC>
<DOCNO> 38986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur15.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba oğula kırmızı ışıkta infaz 
</HEADLINE>
<TEXT>

     Esenler'de kırmızı ışıkta duran bir otomobil içindeki baba ile oğlu silahlı saldırı sonucu öldürüldü. 
     Öldürülenlerin, Hizbullah terör örgütü itirafçısı oldukları öne sürüldü. 
     Esenler Caddesi üzerindeki Ayvalıdere köprü altında, öğle saatlerinde kırmızı ışıkta duran 34 GS 4062 plakalı otomobil içindeki 2 kişi silahlı saldırıya uğradı. 
     Kimliği belirsiz 2 kişinin, duran otomobile yanaşarak açtığı çapraz ateş sonucu, otomobildekiler vücudunun çeşitli yerlerine isabet eden kurşunlar ile olay yerinde hayatlarını kaybetti. Saldırganlar daha sonra, yaya olarak olay yerinden kaçtılar. 
     Silahlı saldırının emniyet kuvvetlerine yönelik olduğu ihbarı üzerine süratle olay yerine gelerek otomobildeki cesetleri inceleyen polis, ölenlerin Şaban Elaltınterin 42 ile oğlu Mehmet Elaltınterin'e 22 ait olduğunu belirledi. 
     Olay yerinde, 7.65 milimetre çapında tabancalardan çıktığı anlaşılan 8 adet de boş kovan bulundu. 
     25-30 yaşlarında, Doğu şivesiyle konuştukları bildirilen ve eşgali belirlenen saldırganların yakalanması amacıyla tüm birimler harekete geçirildi. İlk etapta yapılan uygulamalar çerçevesinde, Zeytinburnu ve Bayrampaşa'da eşgale uyan bazı şüpheli şahıslar gözlem altına alındı. 
     Bu arada, Bingöllü Şaban Elaltınterin ile oğlunun, Hizbullah terör örgütü itirafçısı oldukları ve bir süre önce de ölüm tehdidi aldıkları öğrenildi. 
     İstanbul Emniyet Müdür Vekili Hasan Özdemir de, olay yerine gelerek incelemelerde bulundu. Özdemir, basın mensuplarının soruları üzerine, sadece soruşturmanın sürdürüldüğünü kaydetti. 
     Bu arada, Bakırköy Nöbetçi Cumhuriyet Savcısı Mustafa Beyaz'ın incelemesinin ardından Şaban Elaltınterin'in vücudunda 4, oğlunun vücudunda da 3 kurşun yarası bulundu. 
     Şaban Elaltınterin'in üzerinde de, bir adet 9 milimetre çapında tabanca bulunduğu öğrenildi. Cesetler, savcılığın talimatıyla Adli Tıp Kurumu morguna kaldırıldı. 
     

</TEXT>
</DOC>
