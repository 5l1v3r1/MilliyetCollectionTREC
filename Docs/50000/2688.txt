<DOC>
<DOCNO> 2688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/ekonomi/eko11.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC üretimi 1.5 milyon varil kısacak 
</HEADLINE>
<TEXT>

     Petrol İhraç Eden Ülkeler Örgütü OPEC üyesi 11 ülkenin petrol bakanlarının ham petrol üretimini yüzde 5 oranında kısmak için görüş birliğine vardıkları bildirildi. Viyana'daki zirveden beklenen karar çıkarsa ham petrol üretiminin günlük 1.5 milyon varil azaltılacağı belirtildi. 
     OPEC Başkanı ve Cezayir Petrol Bakanı Chakib Khelil, kesintinin günlük 1.5 milyon varil ile 2 milyon varil arasında olacağını söyledi. OPEC Genel Sekreteri Ali Rodriguez de petrol piyasalarında günlük 2.25 milyon varil fazla petrolün dolaştığını ve bu rakamı aşağı çekmeye mecbur olduklarını ifade etti. OPEC'in fiyat politikası uyarınca petrol fiyatlarının 22 ve 28 dolar aralığında tutulması hedefleniyor. Bakanlar toplantıya girdiklerinde ise ortalama fiyat 24 dolar civarındaydı. 
     
     AB tedirgin 
     Avrupa Birliği yaptığı açıklamada, günlük 1.5 milyon varillik kesintinin fiyatları yukarı çekeceği ve bunun faturasını tüketicilerin ödeyeceği uyarısında bulundu. 
     ABD Enerji Bakanı Bill Richardson ise üretim kısıntısının ülkesindeki enflasyonist baskıları artıracağını söyledi. 
     


 EKONOMİ 


















</TEXT>
</DOC>
