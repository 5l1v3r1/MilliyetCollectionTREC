<DOC>
<DOCNO> 9200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sondun02.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Britanya Müzik Ödülleri'nde zafer Madonna, Eminem ve U2'nun 
</HEADLINE>
<TEXT>

     İngiltere'de verilen en önemli müzik ödülleri olan Britanya Müzik Ödülleri, Madonna, Eminem ve U2 müzik grubu arasında paylaşıldı. 
     Madonna en iyi uluslararası bayan sanatçı ödülüne, rap sanatçısı Eminem en iyi erkek sanatçı ödülüne ve İrlandalı müzik grubu U2 en iyi yabancı müzik grubu ödülünün yanı sıra müziğe yaptığı üstün katkılardan dolayı özel ödüle layık görüldü. 
     İngiliz sanatçılar için dağıtılan ödüllerin tartışmasız galibiyse ünlü pop sanatçı Robbie Williams oldu. Williams en iyi İngiliz erkek solo sanatçı, en iyi İngiliz single ve Rock DJ adlı yapıtıyla en iyi İngiliz video ödüllerinin sahibi oldu. Ödülünü almak için coşkun alkışlarla sahneye gelen ünlü rap sanatçısı Eminem'in söylediği ''The Real Slim Shady'' parçasında kullandığı ağza alınmayacak sözler, programı bugün televizyondan yayınlamayı planlayan televizyon yönetmenlerini oldukça güç durumda bıraktı. 
     Eşcinseller ve kadınlar aleyhinde sözler içeren parçalarla şimşekleri üstüne çeken Eminem'in, salonun dışındaki küçük bir grup tarafından protesto edildiği dikkati çekti.Madonna'nın katılmadığı ödül töreninde ünlü sanatçının ödülünü yeni evlendiği eşi ünlü İngiliz film yönetmeni Guy Ritchie aldı. Daha önce 9 kez Britanya Ödüllerine aday gösterilen Madonna bu yıl ilk kez ödüle layık görüldü. 




</TEXT>
</DOC>
