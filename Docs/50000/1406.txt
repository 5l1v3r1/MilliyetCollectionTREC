<DOC>
<DOCNO> 1406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/ekonomi/eko01.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz ve enflasyon düşecek 
</HEADLINE>
<TEXT>
İki yabancı bankadan Türkiye’ye moral 
Deutsche Bank, enflasyonun bu yıl yüzde 19.2’ye gerileyeceğini öngördü. ING Barings de faiz oranlarının düşeceğini bildirdi 
     Avrupa’nın önde gelen iki bankasının ekonomiyle ilgili raporları, yabancıların enflasyonla mücadele programına güveninin arttığını ortaya koydu. 
     Alman Deutsche Bank ve Hollanda merkezli ING Barings Bank’tan olumlu raporlar geldi. ING Barings, bugünkü faiz oranlarının Türkiye’nin riskiyle uyuşmadığını ve yakın gelecekte düşeceğini bildirdi. Türkiye’de enflasyonun düşmeye devam edeceğini bekleyen Deutsche Bank, yıl sonunda enflasyonun hedefler doğrultusunda gerçekleşeceğini tahmin etti. Banka, raporunda, yıl sonu TÜFE’yi 19. 6, TEFE’yi 18.2 olarak öngördü. 
     
     GSYİH yüzde 1.5 artacak 
     Öte yandan banka, raporunda, artan faiz oranları ve vergilerin etkisiyle, Türkiye’nin 2001 yılı Gayri Safi Yurtiçi Hasıla GSYİH artış tahminini yüzde 4.5’ten yüzde 1.5’e çektiğini belirtti. Banka ayrıca, yüksek vergi oranları, banka kredilerindeki düşüş, Euro bölgesindeki yavaşlama ve sınırlı maaş ayarlamalarının etkisiyle 2001’de özel tüketim harcamalarında sıfır büyüme beklendiğini tahmin etti. Banka ayrıca, ekim ayında toplam ithalat içindeki payı yüzde 15’e çıkan tüketim malı ithalatının da, 2001 yılında kademeli olarak düşmesinin beklendiğini belirtti. 
     
     Faiz ve enflasyon uyumsuz 
     Hollanda merkezli uluslararası bankacılık grubu ING Barings, Türkiye’de yıllık enflasyonun mart ayına doğru, tüketici fiyatlarında yüzde 31, toptan eşya fiyatlarında ise yüzde 23 düzeyine düşeceğini tahmin etti. Bankanın geçen hafta yayınlanan raporunda, bugünkü faiz oranlarının Türkiye’nin riskiyle uyuşmadığı belirtildi ve mart ayına kadar bono faizlerinin yüzde 40 - 45 aralığına gerileyeceği öngörüldü. 
     
     Türk tahvillerine tut’ tavsiyesi 
     Deustche Bank, Türk Euro tahvilleri için "overweight" ağırlığını koru, tut tavsiyesini koruduğunu açıkladı. Bankanın raporunda, "Türkiye’nin uluslarası tahvilleri için pozisyonumuzu sürdürürken, şu andaki tercihimiz 30 yıllık tahviller" denildi. Banka, Türkiye’nin döviz rezervlerinin kriz öncesi seviyeleri olan 25 milyar doların üzerine çıkmasının da "overweight" tavsiyesini desteklediğini belirtti. 
     
     JCR ay sonunda Türkiye’de 
     Japon kredi derecelendirme reyting kuruluşu JCR, bu ay sonunda, yıllık gözden geçirme programı çerçevesinde Türkiye’yi ziyaret ederek incelemelerde bulunacak. JCR Heyeti’nin Japonya’ya dönmesinin ardından, şubatta Türkiye’nin kredi notuyla ilgili değerlendirmede bulunacağı belirtiliyor. JCR’ın değerlendirmesi, Türkiye’nin Samurai piyasasından borçlanması için önem taşıyor. 
     
     
     


 EKONOMİ 






















</TEXT>
</DOC>
