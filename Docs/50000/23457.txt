<DOC>
<DOCNO> 23457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/guncel/gun04.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Namus cinayetinden kaçıyorlar 
</HEADLINE>
<TEXT>
İranlı kadının sığınağı’ Türkiye 
2000 yılında, Türkiye’ye sığınmak için 5 bin kişi başvurdu. Yüzde 95’ini İran ve Iraklılar oluşturdu 
     ESRA KURT İstanbul 

     Birleşmiş Milletler Mülteciler Yüksek Komiserliği BMMYK Türkiye Temsilciliği’ne, 2000 yılı içinde toplam 5 bin 777 kişi sığınma başvurusunda bulundu. Sığınmacıların yüzde 95’inin İran ve Iraklı olduğu bildirildi. 
     Temsilciliğe, çoğunluğu İran ve Iraklı, yılda ortalama 6 bin kişi başvuruyor. İran ve Irak’tan Türkiye’ye sığınma başvurularının birinci nedeni coğrafi yakınlık. Ancak, özellikle İran’dan Türkiye’ye girerek, sığınma talebinde bulunanların dini, siyasal düşünceleri nedeniyle zulme uğramaktan korktukları belirtiliyor. Son yıllarda sayıları artan İranlı kadın sığınmacıların ise "namus cinayetleri"nden kaçtıkları kaydediliyor. 
     Yetkililer, önceki yıllarda İran ve Irak’tan gelen sığınmacıların oranı yarı yarıya iken, bu oranın yüzde 60 İran lehine bozulduğunu belirtti. 
     
5 SORU 5 CEVAP Türkiye geçici koruma sağlıyor      1- Mülteci kimdir 
     1951 mülteci statüsüne ilişkin BM Sözleşmesi’ne göre mülteci ırkı, dini, milliyeti veya siyasal düşünceleri nedeniyle zulme uğramaktan haklı nedenlerle korktuğu için, vatandaşı olduğu ülkenin dışında bulunan ve bu ülkenin korumasından yararlanamayan veya bu korku nedeniyle, yararlanmak istemeyen kimseler olarak tanımlanır. 
     2- Sığınmacı kimdir 
     Ülkesini terk ederek, mülteci olduğu iddiasıyla bir başka ülkeye sığınan, ancak henüz mülteci olup olmadığı hakkında yetkili ulusal otoriteler veya BM Mülteciler Yüksek Komiserliği tarafından karar verilmemiş kimselerdir. 
     3- Göçmen kimdir 
     Çoğunlukla ekonomik ve kültürel nedenlerle, daha iyi bir yaşam standardı beklentisiyle ülkelerini terk ederek, başka bir ülkeye yerleşen kimselerdir. 
     4- Süreç nasıl işliyor 
     Türkiye’ye sığınmacı olarak girenlerin, on gün içinde giriş yaptıkları yerdeki Türk makamlarına başvurup, sığınma talebinde bulunması gerekiyor. Ardından İçişleri Bakanlığı ve BMMYK bir inceleme süreci başlatıyor, Türkiye sığınmacılara geçici koruma sağlıyor, ancak tam mülteci hakkı vermiyor. Çünkü, Türkiye, 28 Temmuz 1951’de imzaladığı "Mültecilerin Hukuki Durumuna Dair Cenevre Sözleşmesi"ndeki "coğrafi çekince"sini devam ettiriyor yani, yalnızca Avrupa’dan Türkiye’ye iltica etmek amacıyla gelen yabancılara, mülteci statüsü tanıyor. Dosyaların mülteci kabul eden ülkelere sunulması ve sığınmacıların üçüncü ülkeye gönderilmeleri, iki yıl sürüyor. 
     5- Türkiye ne yapacak 
     AB, diğer aday ülkeler gibi Türkiye’den de sığınma ve göç konusundaki bütün anlaşmaları uygulamasını istiyor. Türkiye’nin "coğrafi sınırlama"yı da kaldırması gerekiyor. Türkiye’de mülteciler ve göçle ilgili özel bir kurum olmamakla birlikte hükümet bu alanda yapacaklarını Ulusal Program’da belirtti. 
     



 GÜNCEL 



















</TEXT>
</DOC>
