<DOC>
<DOCNO> 37943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sonspo13.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray "Şampiyonlar Ligi'ne katıldıktan sonra takviye yapılacak" 
</HEADLINE>
<TEXT>

     Galatasaray Yönetim Kurulu Üyesi Abdurrahim Albayrak, dün oynanan Denizlispor maçında futbolcuların aklının daha çok PFC Levski Sofya maçında olduğunu, bunun da oyunlarını etkilediğini söyledi. 
     Albayrak, Denizlispor maçının kendileri için çok büyük önem taşıdığını vurgulayarak, ''PFC Levski Sofya maçı öncesi çok eksiğimiz ve cezalı oyuncumuz vardı. Takım olarak bunun bilincindeydik. İlk yarıda fazla etkili olamadık, ancak devre arasında soyunma odasına girdğimizde hocamız ve ben, futbolculara bu maçı alabileceklerini, yönetimin ve taraftarın kendilerine güvendiğini, maçı mutlaka kazanmamız gerektiğini ifade ettik'' dedi. 
     Takımdaki bazı tecrübeli futbolcularla devre arasında konuştuğunu da kaydeden Abdurrahim Albayrak, ''Onlara Sizler takımı ateşleyebilecek oyuncularsınız, bu tecrübeniz var dedim. Gerçekten ikinci yarıda daha farklı bir oyun ortaya koyan takımımız, Ergün'ün muhteşem golüyle galibiyete ulaştı'' şeklinde konuştu. Albayrak, takımdaki bütün oyuncuları kutladığını ve eksiklerin de takımdaki yerlerini aldıkları zaman, daha iyi futbol oynayacaklarını ifade etti. 
     PFC Levski Sofya maçına büyük önem verdiklerini de kaydeden Albayrak, Bulgar takımı karşısında galibiyet elde edeceklerinden emin olduklarını söyledi. Deplasmanda daha iyi oynayacaklarını belirten Abdurrahim Albayrak, ''Takım olarak bu maça iyi hazırlanacağız, ben galibiyetten eminim'' dedi. Abdurrahim Albayrak, Dışişleri Bakanlığı'dan yetkililerle bu maç için alınacak güvenlik tedbirlerinin görüşüldüğünü ve gerekli önlemlerin alınacağını vurgulayarak, sözlerini şöyle sürdürdü ''Bu maç için hiç bir şeyden çekinmiyoruz. Biz Galatasaray olarak daha önce ne cehennemlerden çıktık. Zaten yeterli güvenlik önlemlerini almak zorundalar ve alacaklar da.'' 
     Galatasaray taraftarlarına da seslenen Abdurrahim Albayrak, sarı-kırmızılı renklere gönül verenlerden ''Sabırlı'' olmalarını istedi. Sofya'dan turu atlamış olarak döneceklerini kaydeden Albayrak, ''Şampiyonlar Ligi'ne katıldıktan sonra da takıma takviye yapacağız. Kimse merak etmesin. Taraftarlarımızdan da sabır istiyoruz'' diyerek sözlerini tamamladı. 







</TEXT>
</DOC>
