<DOC>
<DOCNO> 22580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/soneko03.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ile Türk-İş arasında kıran kırana pazarlıkta kritik gün 
</HEADLINE>
<TEXT>

     Hükümet ile Türk-İş arasında 450 bin kamu işçisi adına yürütülen toplu iş sözleşmesi görüşmelerinde bugün kritik gün. 
     Dün yaklaşık 5,5 saat görüşmeden sonra taraflar uzlaşmaya varamayarak randevuyu bugüne ertelemişti. 
     Son gelinen durumda Türk-İş Genel Başkanı Bayram Meral, sorunun ana kaynağının, birinci 6 ay için teklif edilen sıfır zam olduğunu söyledi. 
     Meral, hükümetin son teklifinin ne olduğunun sorulması üzerine ise şunları söyledi 
     ''Birinci 6 ay hiç bir şey yok. Yüzde 18 verelim ama, ikinci 6 aydan başlayalım. İkinci 6 ay, üçüncü 6 ay, dördüncü 6 aya kadar yayalım bunları ... Böyle bir teklif geldi. Yüzde 18'lik tekliflerini ikinci 6 ay için yüzde 6, üçüncü 6 ay için yüzde 6, dördüncü 6 ay için yüzde 6... Bunun adı elbette ki, birinci 6 ay için sıfır zam. Bizim bunu kabul etmemiz mümkün değil" 
     Bayram Meral'in açıklamalarına karşın Devlet Bakanı Mehmet Keçeciler, Türk-iş'e 3 farklı zam önerisinde bulunduklarını bildirdi. 
     Buna göre Türk-iş'e birinci öneri olarak sözleşmenin hemen imzalanması durumunda işçilere 550 milyon lira peşin para ödenmesini, ikinci, üçüncü ve dördüncü 6 aylar için ise işçi ücretlerine yüzde 10 oranında zam yapılmasını, gerçekleşen enflasyonun yüzde 10'u aşması durumunda bunun yüzde 80'inin ücretlere eklenmesini teklif edildi. 
     Bugün saat 11 00'de tekrar başlayacak görüşmelerde anlaşma umudunun da bulunduğu belirtiliyor. 







</TEXT>
</DOC>
