<DOC>
<DOCNO> 12597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/dunya/adun.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle vuruldular 
</HEADLINE>
<TEXT>

     Dış haberler servisi 

     Makedon güvenlik güçleri, ülkenin ikinci büyük kenti Kalkandelen tepelerinde mevzilenen Arnavut militanlara bitirici darbeyi vurmak amacıyla operasyon başlatırken, olayların çığırından çıkmak üzere olduğunu kanıtlayan dehşet sahneleri yaşandı. Kalkandelen'de iki sivil, televizyon kameraları önünde güpegündüz vurularak öldürüldü. 
     Reuters televizyonu kameramanı tarafından görüntülenen olayda, Makedon güvenlik birimleri tarafından oluşturulan kontrol noktasında durdurulan bir otomobilin içindeki iki kişi, polisle atışmalarının ardından kurşun yağmuruna tutuludu. Otomobildeki şahıslardan biri, polisin kendisini trafik levhasıyla tartaklamasın sonra, el bombasına benzer bir nesneyi güvenlik güçlerine fırlatmak istedi. Makedon polisi ateşe başladığı sırada nesneyi fırlatan adam ve otomobildeki diğer şahıs kurşun yağmurunda can verdi. 
     Bu olayın ardından, başkent Üsküp'ün 15 kilometre kuzeybatısında, Kosova sınırı yakınındaki Gracani köyünde, bu kez güvenlik güçlerine yönelik bir başka saldırı düzenlendi. Bu saldırıda ise bir polis ağır yaralandı. 
     
Kaçanlar 20 bini buldu      Makedon güvenlik güçlerinin Sar Planya bölgesine yönelik dünkü operasyonunda tepelerde mevzilenen Arnavut militanlar dağınık halde mevzilerini terk ederken, çok sayıda militan da tutuklandı. 
     Makedonya'dan Türkiye ve öteki ülkelere yönelik kaçış da hızlanıyor. Ülkeden ayrılanların sayısının 20 bini bulduğu belirtilirken Kalkandelen, Gostivar, Kırçova ve Kumanova'dan ayrılanların genelde Arnavutluk, Kosova ve Türkiye'ye sığındıkları, Karadağ, Bulgaristan ve Hırvatistan'a gidenlerin de olduğu bildiriliyor. 
     Bu arada olayların engellenmesi için Başbakan Bülent Ecevit devreye girdi. Ecevit, "hükümet olarak uluslararası kuruluşların dikkatini çekeceğiz" dedi. 
     Başbakan Ecevit, Milliyet'e yaptığı açıklamada bölgede kan akmaması için ellerinden gelen gayreti gösterdiklerini söyledi. 
     


 DÜNYA 










</TEXT>
</DOC>
