<DOC>
<DOCNO> 49167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/ekonomi/aeko.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
At, sat, kapat 
</HEADLINE>
<TEXT>

50 maddelik tasarruf paketine göre KİT'lerde fazla mesai ve ağırlama gideri yapılmayacak. Verimsiz birimler kapatılarak personel azaltılacak. TCDD zarar eden hatlarını, THY de 7 bin 500 dolara eleman çalıştırdığı bazı yurtdışı bürolarını kapatacak 
     Harun GÜREK 

     Hükümetin, IMF'ye taahhüt ettiği yüzde 6.5'lik faiz dışı fazlayı sağlamak için kamu harcamalarında yapmayı düşündüğü 7.1 katrilyonluk tasarrufun nasıl sağlanacağına ilişkin ayrıntılar belli olmaya başladı. Maliye Bakanı Sümer Oral tarafından önümüzdeki salı günü açıklanması beklenen pakette 50'ye yakın önlem yer alıyor. Maliye Bakanlığı ve Hazine Müsteşarlığı tarafından hazırlanan 12 sayfalık tasarruf listesi üzerindeki çalışmalar tamamlanma aşamasına geldi. 
     Önlemler paketinde başta THY ve TCDD olmak üzere öncelikli olarak KİT'lere yönelik küçülme tedbirlerinin yer aldığı öğrenildi. THY ve TCDD'nin bazı seferlerinin iptal edilmesi ve THY'nin 7 bin 500 dolara varan ücretlerle eleman çalıştırdığı yurtdışı bürolarından bir kısmının kapatılması gündemde. 
     Oral'ın nezaretinde sürdürülen çalışmalar sonunda, 2002 yılında büyük yük getireceği için kamu kesiminde re'sen emeklilik gündemden kalktı. Ancak KİT'lerle, sözleşmeli personel çalıştırılan kamu kuruluşlarında, bu kuruluşların yönetimlerinin yetkisinde olmak üzere uygulanacak. Personel azaltımı için norm kadro sistemi zamana yayılarak uygulanacak. 
     
     Norm kadro uygulaması 
     Pakette KİT'lere yönelik özel önlemler de yer alıyor. KİT'ler 2002 yılında, üretip stoğa atmak yerine, stokları eritmeye öncelik verecek. KİT’ler ellerinde bulunan ve ihtiyaçları olmayan her türlü malzemeyi, hurdayı satarak, gelirlerini artıracak, üretime katkısı olmayan gereksiz birim uzantıları kapatacak personel sayısını mümkün olduğu kadar azaltacaklar. 
     TCDD gibi yüksek zarar eden KİT'ler zararlarını azaltmak için faaliyetlerini gözden geçirecek. Bu çerçevede TCDD, verimli olmayan vagonların her seferinde boş gidip geldiği hatlardaki yolcu seferlerini iptal edecek. Bu kararlar, yönetim kurulları tarafından alınacak. 
     THY de iç ve dış seferlerini gözden geçirecek. Zarar ettiği belirlenen bazı iç hat seferlerinin iptal edilebileceği belirtilirken THY'nin asıl zarar etmesine yol açan yurtdışı bürolar küçültülecek. Bu bürolarda çalışan ve 7 bin 500 dolara kadar maaş aldığı belirtilen personelin sayısında indirime gidilmesi planlanıyor. 
     KİT'lerde önümüzdeki yıl fazla mesai de, üretim açısından yaşamsal öneme sahip olmadığı sürece verilmeyecek. Ayrıca KİT'ler temsil ağırlama gideri yapamayacak, kırtasiye masraflarını kısacak ve ulaştırma harcamalarında tasarrufa gidecek. Krizden sonra uygulamaya konulan genelge ile kamu kuruluşlarında kaldırılmasına karşın KİT'lerde yaygın bir biçimde devam eden makam otolarına yasak getirilmesi de önlemler arasında yer alıyor. 
     
     Gelir sağlamak için hurdalar bile satılacak 

</TEXT>
</DOC>
