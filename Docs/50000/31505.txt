<DOC>
<DOCNO> 31505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/soneko02.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Tasarruf Mevduatı Sigorta Fonu görevini iyi yapıyor" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Tasarruf Mevduatı Sigorta Fonu'nun TMSF görevini iyi yaptığı düşüncesinde olduğunu kaydetti. 
     Rahmi Koç Müzesi'nin yeni bölümünün açılış galası dolayısıyla Hasköy'deki törene katılan Tuncay Özilhan, yaşanan iki ekonomik krizin ardından mali sektörün yara aldığını ve herkesin birtakım sıkıntıları olduğunu söyledi. 
     Bankacılık Düzenleme ve Denetleme Kurulu'nun BDDK da bu sıkıntılarla ilgili önemli adımlar attığını belirten Özilhan, ''Bankalara yazdı, sermaye artışları istedi, sene sonuna kadar rasyoların normal limitler içine gelmesini istedi. Açık pozisyonların belli bir tarihe kadar kapatılmasına ve normal bilanço ölçülerinin müsaade ettiği noktaya gelmesini istedi ve herkes de birtakım taahhütlerde bulundu'' diye konuştu. 
     Özilhan, ''Bugünkü operasyon da böyle bir neticede ortaya çıktı. Böylelikle de BDDK, Hükümet ve IMF, Türkiye'de mali sektörün güçlendirilmesi ve uzun dönemde daha sıhhatli bir hale gelmesi için atmış olduğu adımları devam ettirdi'' dedi. 
     Bir gazetecinin bugün öğleden sonra para piyasalarında ve özellikle İMKB'de yaşanan olumsuz gelişmelere ilişkin sorusu üzerine Özilhan, ''Öğleden sonraki etkilenmeyle bir bağlantısı var mı onu pek yorumlayamıyorum. Ama tabii bu işler... Birtakım dedikodular da arkasından geliyor. Onun etkisi olmuş olabilir'' dedi. 
     TÜSİAD Başkanı Özilhan, Fon'daki bankalara ilişkin bir soruya da şu karşılığı verdi 
     'Fon'un görevini iyi yaptığına inanıyorum. Bu işler kolay işler değil. Koskocaman bir bankayı alıyorsunuz içeriye, birtakım sıkıntıları var. Bunların hesaplarına, kitaplarına giriyorsunuz. Onu sıhhatli bir hale getiriyorsunuz, birleştiriyorsunuz, şubelerini kapatıyorsunuz, mecburen elemanlarını tasfiye ediyorsunuz. Bu söylediğim işler kolay işler değil. Ama mümkün olduğunca hızlandırmakta da fayda var. Belki ekipleri, kadroları takviye edilip,daha hızlı karar alıp uygulamaya geçilebilir. Onların kafalarında çok iyi bir plan var. Bu yeni gelen bankalar hariç. Satılabilecekleri satacaklar, satılamayanları tasfiye edecekler. Birleşmeler devam ediyor. Bu kadar zamanda ne kadar iş yaptıklarını, bilmem kaç senenin problemlerini temizlediğini göz önüne alırsanız önemli iş yapıyorlar diyorum.'' 
     
     Telekom meselesi 
     Özilhan, Telekom Genel Kurulu'ndan çıkan sonucu nasıl değerlendirdiği yolundaki bir soru üzerine de, Türkiye'nin bir değişim süreci geçirdiğini ve bazı alışkanlıkların terk edilip bu değişime ayak uydurulması gerektiğine işaret etti 
     Tuncay Özilhan, şunları kaydetti 
     'Türkiye değişiyor. Çok önemli kalıp değişimi içinde ve birtakım alışkanlıkları bırakıp bu değişime ayak uydurmamız lazım. Bence bu, değişime ayak uydurmanın bir yolu. Politikacılar da değişimi sağlayacaklar, özel sektör de bürokratlar da değişime ayak uyduracak. Türk insanı da ayak uyduracak, başka çaresi yok bunun. Modern dünyanın istediği şeyler bunlar, gelişmişliğin ölçüleri. Türkiye'nin bunları yapması gerekir, yapacak. Türkiye'de kamu müesseselerinin şeffaflaşması lazım, politikacıların oradan çekilmesi lazım, profesyonel yönetim lazım. O profesyonel yönetimden memnun değilseniz bir süre sonra değiştirirsiniz, ama bırakırsınız onlar idare eder.'' 
     Tuncay Özilhan, ''TÜSİAD, iki hafta önce siyasetçileri rant kaygısı içinde olmakla eleştirip, bundan uzaklaşmaları çağrısında bulunmuştu. Hükümetin ondan sonraki performansını nasıl değerlendiriyorsunuz '' sorusunu da, ''Alışkanlıklar var. Kamuoyu bir şeyler bekliyor, insanlar bir şeyler bekliyor. Alışılagelen bir düzen var, bu düzen yavaş yavaş bırakılıyor ve bırakılmak mecburiyetinde kalınıyor. Dolayısıyla önümüzdeki birkaç yıl içinde bu alışkanlıkların bitmiş, Türkiye'nin gelişmiş ülkelerdeki şirketlerin yönetim felsefesine, politikacıların ülke yönetme felsefelerine ulaşacağına inanıyorum'' diye yanıtladı. 







</TEXT>
</DOC>
