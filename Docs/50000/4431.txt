<DOC>
<DOCNO> 4431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/spor/spo02.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KEMİK SESLERİ 
</HEADLINE>
<TEXT>

Fenerbahçe’nin dünkü antrenmanı kıran kırana geçti 
     YUSUF KOBAL 

     Denizli’den önlem 
     FENERBAHÇE’NİN dünkü antrenmanında Samandıra tesislerinden adeta kemik sesleri yükseldi. Yugoslav oyuncu Zoran Mirkoviç önce Ogün’ü, ardından da Balic’i ters hareketlerle yere serdi. Futbolcuların oldukça hırslı olduğu idmanda teknik direktör Mustafa Denizli çalışmanın temposunu azalttı ve çift kale maçını da bitirmek zorunda kaldı. 
     
     Balic bandajla 
     SARI - LACİVERTLİ takımın Boşnak oyuncusu Balic dünkü antrenmanda sağ ayak bileğine aldığı darbe ile yere yıkıldı. Sol dizinden geçirdiği ameliyat nedeniyle spekülasyon konusu yapılan Balic, Fenerbahçe kulüp doktoru İsmail Başöz’ün antrenmanı bırakması isteğini reddetti ve sağ ayak bileğine bandaj yaptırıp, yeniden sahaya döndü. 
     
     Uche dönüyor 
     RAPAJİÇ antrenmanın bir bölümüne katılırken, Celil ve Yusuf’un tedavileri devam etti. Rapajiç’in Ankaragücü maçında forma giyebileceği bildirildi. Yusuf ile Celil’in durumu ise belirsizliğini koruyor. Milli takımlarına giden oyunculardan Uche bugün Fenerbahçe’nin kampına katılacak. Johnson’un ise ülkesinden yarın döneceği belirtildi. 
     
Federasyona tepki      FUTBOL Federasyonu, İstanbulspor - Fenerbahçe karşılaşmasını Şükrü Saraçoğlu Stadı yerine Ali Sami Yen Stadı’na alınca Sarı - Lacivertli yönetim karara tepki gösterdi. Taraftarların stada zarar vermesinden korkan yöneticiler maça gelecekleri sağ duyuya davet ederken, federasyona yeniden başvurup karşılaşmanın Kadıköy’e alınmasını isteyeceklerini belirttiler. 
     


 SPOR 
































</TEXT>
</DOC>
