<DOC>
<DOCNO> 10208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/yazar/guclu.html </URL>
<DATE> 2001/03/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kurban eziyeti 1 
</HEADLINE>
<TEXT>

     Kurban kesmekle kazandığım sevabın daha fazlasını, kurban kestirmek için çektiğim eziyetle kazandım. Teşekkürler CarrefourSa. Sayenizde mazide kalan o eski günlerin doya daya tadını çıkarttık .. 
     Bir kuban kestirmek için 5.5 saat kuyrukta beklenir mi Biz bekledik. Carrefour'un reklamlarının etkisinde kaldığımız için mi, yoksa deli dana ve şap hastalığı korkusundan mı bilmiyorum. Güvenilir olsun diye bu yıl bir değişiklik yapıp kurbanı Carrefour'da kestirelim dedik. 
     İki gün önceden gidip rezervasyonumuzu yaptık. Binlerce kurban seç seçebilirsen. Meğerse kurban seçmek maharet istermiş. Bugüne kadar hiç duymadığımız, hiç görmediğimiz bir serüven yaşadık... 
     Başlangıçta her şey öyle mükemmeldi ki, sanki kurban seçmeye değil beş yıldızlı bir otele, restorana ya da bir kuaföre gittik sandım. Üniformalı görevliler, kapıda karşılayıp nasıl bir kurban arzu ettiğimizi sordular. Trakya, kıvırcık, merinos, koç, karaman falan daha birçok isim saydılar. Kurban kurbandır. Arada ne fark var demeye kalmadı. Hemen işin uzmanı görevliler geldi. Karamanla, kıvırcık arasındaki farkı anlatmaya başladı. Yağ birinin kuyruğunda birikirmiş, diğerinin kaslarının arasında. Dolayısıyla kırmızı et istiyorsan karamanı, sulu et istiyorsan kıvırcığı tercih etmeliymişiz... 
     Hemen arkadan ne kadarlık bir şey istiyorsunuz sorusu geldi. Meğerse kilo ile satılıyormuş. Oysa bugüne kadar gidip beğeniyor fiyatını sorup el sıkışıyorduk. Ama burada durum farklı. Birini gösteriyorsunuz, hemen tartıyorlar. Kilosu 2 milyon 700 bin lira. Anında çarpıp fiyatını söylüyorlar. 35 kiloluk da var. 80 kiloluk da... 
     Melül melül bize bakan birini gördük. İşte bu olsun dedik. Anında getirdiler. Tartılar. Efendim nakit mi ödersiniz, kredi kartıyla mı dediler. Parasını çoktan hazırladığımız için bir an düşündük. Nakit paranın altın olduğu şu günlerde madem hiç fark yok, kredi kartıyla olsun dedik. Sonra kurbanımızın kulağına bir numara zımbalayıp farklı bir mekana ayırdılar. Tam bu sırada arkadan bir bayan ayol kredi kartıyla da kurban mı olur, kabul olmaz kabul olmaz deyip duruyordu... 
     Bayram sabahı 9'da orada bulunmamızı istediler. Verdikleri fişin altında da sıkı sıkı tembihliyorlardı. Zamanında gelmezseniz sıranız yanar... 
     Dün sabah bayramı seyranı bırakıp kurbanın peşine düştüm. Saat 8.30'da oradaydım. Erken gittiğimi sanıyordum ama önümde yüzlerce kişi vardı. Genelde herkes kahvaltı yapmadan evden çıkmıştı ve saatler ilerledikçe açlıktan, yorgunluktan, susuzluktan kıvranmaya başladık. Ama kurban kültürüm de artmaya başladı. Kuyruk sohbetleri bir başka oluyormuş. Tam anlamıyla bir cümbüştü. Bu arada, benim tavsiyeme uyup Carrefour'u tercih eden bir arkadaşım fellik fellik beni arıyormuş. Herhalde teşekkür için Detaylar yarına. 
     
     





Kişi ve sistem 


Oya Ünlü'nün yaklaşımı 


Sahte imza 


Cimbom'dan Türkiye'ye bayram hediyesi 


Dam Dersleri 


Kurban eziyeti 1 


Ekonomide 12 Mart beklentisi 


İstanbul prizması 


Son kurbanımız 


TL’ye geçemezsiniz 


Borda "kuru gürültü" 


</TEXT>
</DOC>
