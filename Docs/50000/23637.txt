<DOC>
<DOCNO> 23637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/yazar/congar.html </URL>
<DATE> 2001/05/28/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Lidersizliğin bedeli 
</HEADLINE>
<TEXT>

     "Bölgenin sorunlarını gökten inen bir melek değil, barışa doğru ilerlemek için gereken zor, ıstıraplı ve yürekli kararları alabilecek yetenek ve cesarete sahip liderler çözecek." 
     İsrail'in eski başbakanı ve barış yönünde bugüne dek yapılmış en ileri önerinin sahibi Ehud Barak, bu sözleri geçen yıl Camp David'de, Filistin lideri Yaser Arafat'a defalarca söylediğini anlatıyor. 
     Barak'a göre, o zaman barışa hazır olan İsrail halkı, son aylardaki savaş haline rağmen, bugün de barışa istekli "Barış yapma cesaretini kendisinde bulan bir Filistin liderliği ortaya çıktığı anda, İsrail halkı onunla samimi bir ortaklığa girmeye hazırdır. Barışın çerçevesi, ana hatlarıyla Arafat'ın geçen yaz reddettiği çerçeve olacaktır. O zamandan bu yana, İsrailliler ile Filistinliler'in anlamsızca yitirdikleri her hayat, Arafat'ın vizyonsuzluğunun bir sonucudur." 
     
Barıştan korka korka      Barak'ın, 24 Mayıs'ta "The New York Times" gazetesine yazdığı yorumun bu son cümleleri, bir yıl öncesine, Camp David müzakerelerini izlediğimiz günlere götürdü beni. 
     ABD'nin o zamanki başkanı Bill Clinton'ın masaya koyduğu ve Barak'ın onayladığı plan, İsrail açısından "tarihi" tavizler, Filistin için de daha önce mümkün görünmeyen genişlikte kazanımlar içeriyordu. Batı Şeria ve Gazze'nin yüzde 96'sına yakınının Filistin denetimine geçmesi gibi, Doğu Kudüs'ün Arap mahallelerinin Filistin egemenliğine verilmesi gibi, Filistinli mültecilere ya Batı Şeria ve Gazze'ye dönüş hakkı ya da tazminat sağlanması gibi. 
     Bu planın ilk basına sızdığı günlerde, Washington'da bir İsrailli, bir de Mısırlı gazeteci arkadaşımla konuşuyorduk. İsrailli "Bu sefer olacak galiba" derken, Mısırlı itiraz etmişti "Arafat göze alamaz. O sadece, gerilla savaşının, intifadanın lideri olmayı biliyor. Barışın liderliğinden çekinir, ayakta kalamamaktan korkar." 
     Haklı çıktı. Arafat, Camp David'de sunulan öneriye "hayır" dedi "taviz vermeyen kahraman" olarak bölgeye döndü intifadayı yeniden başlattı. 
     Şimdi İsrail hükümetinin başında, aksini kanıtlayan tarihe meydan okurcasına, şiddetin Filistinliler'i dize getireceğine inanmış görünen Likud lideri Ariel Şaron var. Son sekiz - on yılın barış çabaları enkaz altında. Müzakereleri yeniden başlatmak, uzak bir hayal. Kan nasıl duracak, belli değil. 
     
Mitchell Raporu'nun özü      Aralarında dokuzuncu cumhurbaşkanı Süleyman Demirel'in de bulunduğu Şarm el Şeyh heyetinin hazırladığı ve heyetin başkanı ABD'li eski senatör George Mitchell'ın adıyla anılan rapor geçen hafta yayınlandı. 
     Filistin - İsrail çatışmalarını durdurmak için somut önerilerde bulunan raporun özünde, Filistin tarafının intifadayı ve terörü durdurması, karşılığında İsrail'in ateşkese uyması ve Batı Şeria ile Gazze'deki Yahudi yerleşimlerini dondurması var. Her gerçekçi uzlaşma formülündeki gibi, iki tarafın da kazanımına, dolayısıyla iki tarafın da tavizine dayanan bir anlayış sözkonusu. 
     Ancak Mitchell Raporu'nu, bu kapsamıyla kabullenmek herkesin işine gelmedi. Rapora bir basın toplantısıyla destek veren ABD Dışişleri Bakanı Colin Powell bile, Yahudi yerleşimlerinin dondurulması hükmüne tam sahip çıkamadı "yerleşimlerin doğal gelişimi" diye tanımlanan inşaatlara kırmızı ışık yakılmasından yana olmadıklarını ima etti. 
     Oysa Mitchell Raporu gayet net "Sadece Batı Şeria ve Gazze'nin yeni alanlarında, yepyeni yerleşimler kurulmasına değil mevcut yerleşimlerin genişletilmesine de son vermek gerekli. Yerleşimler konusunda, ancak böyle bir 'tam dondurma' uygulaması, Filistinliler'i intifadayı durdurmaya razı edebilir." 
     Rapordaki "ateşkes" çağrısını sahiplenerek doğru adım atan Şaron'un, yerleşimler konusundaki öneriyi reddetmesi, şiddeti sona erdirme umudunu daha baştan köreltiyor. Aynı şekilde Barak'ın, yukarıda değindiğim makalesinde bir yandan Mitchell Raporu'na sahip çıkarken, bir yandan da, "İsrail yeni yerleşimler inşa etmemelidir. Ancak askerden dönen ve ailesini yeni kuran genç bir adamın da, babasınınkinin yanında bir ev yapmasına engel olunmamalıdır" demesi de, aslında raporun kısmen reddidir. 
     Mitchell Raporu, Barak'ın ima ettiği ve Bush yönetiminin benimsediği anlayışın aksine, bu koşullarda o genç adamın yeni evini tam da istediği yerde yapmasına cevaz vermiyor. Kaldı ki, İsrail basınında yeralan haberlere göre bile, halen Batı Şeria ve Gazze'de, Yahudi yerleşimlerinin "doğal gelişimini" önümüzdeki birkaç yıl boyunca karşılamaya yeterli sayıda konut mevcut. 
     
ABD'ye düşen görev      Clinton yönetiminin Ortadoğu'da nihai barışa imza attırmaya yönelik yoğun çabasını "aşırı müdahalecilik" diye eleştiren ve göreve geldiğinden bu yana, Ortadoğu'da hızla tırmanan şiddeti durdurmaya yönelik bir siyasi inisyatif geliştirmeyen Bush yönetimi, geçen hafta biraz hareketlendi. 
     Bu hareketlenme, şimdilik ABD'nin Amman Büyükelçisi William Burns'ün "özel danışman" göreviyle devreye sokulmasıyla sınırlı. Powell, Ortadoğu diplomasisine bizzat girmeye henüz yanaşmıyor. Dahası, Mitchell Raporu'nun iki temel önerisine aynı kararlılıkla sahip çıkmamakla, akan kanın durdurulması yönünde önemli bir şansı riske atıyor. 
     Gerçi bu rapor, "geçici bir huzur ortamı" sağlamanın ötesine geçebilecek adımları içermiyor ve taraflar nihai statü konularında uzlaşmadıkça da, şiddete kalıcı bir son verilmesi hayal. Ancak İslam Konferansı Örgütü'nün dün aldığı Türkiye'nin de yerinde bir tercihle rezerv koyduğu İsrail ile siyasi ilişkileri kesme kararı, "geçici bir huzur ortamının" da ne kadar elzem olduğunun bir başka kanıtı. 
     Şimdi ABD, hem İsrail'i, hem Filistinliler'i ateşkes ve güven arttırıcı önlemler uygulamasına teşvik etmek, bunu da, uzaktan, yarım yamalak açıklamalarla değil, bizzat devreye girerek yapmak zorunda. Aksi halde, bölge halkının bedelini her gün en ağır biçimde ödediği lidersizlikte, Arafat'ın vizyonsuzluğu, Şaron'un provokatörlüğü ile birlikte, Bush yönetiminin duyarsızlığı da bir etken olarak belirmeye aday. 
     
     







Derviş'in konumu 


Eylemler renklendi 


Lidersizliğin bedeli 


Şıllık 


Efsanenin tekrarı... 


RTÜK yasası 


"Her hangi bir parti gibi.." 


Buğday "pahalı" ekmek "ucuz" olamaz 


</TEXT>
</DOC>
