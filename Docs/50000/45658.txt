<DOC>
<DOCNO> 45658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/guncel/gun05.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik Üssü'ne rekor nakliye uçağı geldi 
</HEADLINE>
<TEXT>

     Adana DHA 

     Afganistan'a yönelik operasyon öncesi ABD'nin sürekli yığınak yaptığı Adana'daki İncirlik Üssü'nde, Kabil'in bombalanmaya başladığı dakikalarda sessizlik hakimdi. Kuzey Irak'ı gözetlemekle görevli, İncirlik'te konuşlu, ABD ve İngiliz savaş uçaklarının bulunduğu Keşif Güç'te de bir hareket olmazken, son günlerin rekorunu kıracak sayıda nakliye uçağı indi. 
     İncirlik'te, 11 Eylül gecesi 4. derecede savaş alarmı verilmesine rağmen, dün akşam, uzun süredir devam eden 3. derecede "Charlie alarmı" değişmedi. Adana kent merkezi ve İncirlik'teki ABD'li personel de, dönüş saatleri olan 19.00'a kadar üsse girdi. 
     Kabil'in bombalanmasından 1 saat önce, İncirlik'te bir diskoda Gül Çiftçi ile nişanlanan ABD'li Çavuş Douglas York da saat 18.55'de nizamiyeden girdi ve savaşın başladığını öğrendi. Aynı dakikalarda Adana'da toplanmış olan yerli ve yabancı medya mensupları da İncirlik'e akın etti. Ancak Kabil bombalanırken, İncirlik'ten sadece 2 nakliye uçağı havalandı. Hangar kapıları kapalı tutulurken, pist ışıkları hiç söndürülmedi. 
     İncirlik Hava Üssü'nde dün hafta sonu sessizliği yaşanmasına karşın, nakliye uçakları inip kalkmaya devam etti. 12 adet C-5 nakliye uçağının getirdiği malzemelerle yapılan yığınak, uzun süreli bir askeri operasyonun hazırlığının yapıldığı şeklinde yorumlandı. Saat 21.25'te de üsse bir yolcu uçağı indi. 
     Her hafta sonu olduğu gibi dün de Kuzey Irak'a yönelik savaş uçaklarının keşif uçuşu yapılmazken, operasyonun başlamasından sonra da hangar kapıları açılmadı. 
     
     



 GÜNCEL 





















</TEXT>
</DOC>
