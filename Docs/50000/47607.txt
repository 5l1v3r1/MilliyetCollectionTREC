<DOC>
<DOCNO> 47607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/dunya/tur.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Kongre’den Türkiye’ye övgü 
     ABD Kongresi'nce hazırlanan bir raporda, Türkiye, ABD'nin terörizmle mücadelesine destek veren ülkelerin başında sayıldı. Kongre Araştırma Merkezi'nce hazırlanan raporda, Türkiye'nin, İncirlik'le birlikte sekiz üssün kullanımını önerdiği, hava sahasının kullanımına açtığı ve NATO'nun 5. maddesini desteklediği belirtildi. 
     Raporda, TBMM'nin Türk özel kuvvetleri ve ekipmanının, Taliban karşıtı güçlerinin eğitimi için gönderilmesi dahil Kuzey İttifakı'na desteğini artırdığı kaydedildi. 
     
     K bil, Kandahar yine vuruldu 
     ABD savaş uçakları dün gece Afganistan'ın başkenti Kabil'i yeniden bombaladı. Bombardıman sırasındaki patlamaların şiddetli olduğu, kentin deprem olmuşcasına sallandığı bildirildi. ABD'nin dünkü operasyonunda, güneydoğudaki Kandahar kentinin de vurulduğu kaydedildi. El Cezire televizyonunun haberinde, kente 30 dakika içinde dört hava akını düzenlendiği ve cruise füzelerinin düştüğü belirtildi. Haberde, bombalardan birinin El Cezire'nin Kandahar bürosunun 30 metre yakınına düştüğü, binanın camlarının kırıldığı ifade edildi. 
     
     Ladin’in sağ kolu öldürüldü 
     ABD'nin hava operasyonları sırasında El Kaide Örgütü'nün önde gelen isimlerinden ve Ladin'in yardımcısı konumundaki Ebu Basir El Masri'nin yaşamını yitirdiği bildirildi. Londra'da faaliyet gösteren "İslami Gözlem Merkezi"nden elektronik posta yoluyla gönderilen mesajda, pazar günü Afganistan'ın doğusundaki Celalabad kenti yakınına düzenlenen saldırıda El Masri ölürken, biri Çinli Müslüman diğeri de Yemenli iki militanın da yarlandığı kaydedildi. 
     
     K bil'deki krater 
     Afganistan'ın başkenti K bil'e yönelik dünkü hava saldırılarında ABD uçaklarından atılan tahrip gücü yüksek bir bomba, yerde dev bir krater oluşturdu. Halkın meraklı gözlerle izlediği kratere yol açan patlamada bir çocuk öldü, dört kişi de yaralandı. 
     



 DÜNYA 












</TEXT>
</DOC>
