<DOC>
<DOCNO> 48045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sondun17.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı '' Başkent Kabil'e yürümemize izin vermiyorlar'' 
</HEADLINE>
<TEXT>

     Afganistan'daki Kuzey İttifakı'nın bir sözcüsü, ABD ve Pakistan'ın, ''başkent Kabil'e yürümelerine izin vermediğini'' ileri sürdü. 
     Seyid Tahir Müderrisi, İRNA'ya yaptığı açıklamada, ABD ve Pakistan'ın, aralarında imzaladıkları bir anlaşma gereğince, Kuzey İttifakı'nın da içinde bulunduğu Birleşik İslami Cephe'yi Kabil'e yürümemesi konusunda uyardığını iddia etti. 
     Müderrisi, ABD'nin Kuzey İttifakı güçleriyle savaşan Taliban birliklerine ve Kabil'in kuzeyinde Kuzey İttifakı mevzilerine yakın stratejik merkezlerine saldırmamasının nedeninin bu olduğunu öne sürdü. 
     Taliban tarafından iktidardan uzaklaştırılan Devlet Başkanı Burhaneddin Rabbani hükümetinin sözcüsü olan Tahir Müderrisi, ''ABD, Pakistan ve Suudi Arabistan ile Birleşik Arap Emirlikleri'nin de içinde bulunduğu bazı ülkelerin, gelecek Afganistan hükümetinde Taliban'ın bir bölümünün de yeralması konusunda anlaşmaya vardığını, ancak İran, Rusya, Hindistan ve birçok Orta Asya ülkesinin Taliban'ın hükümette kalmaya uygun olmadığını kanıtladığı konusunda ısrar ettiğini'' kaydetti. 
     İran, Afganistan'da Taliban'dan sonra kurulacak yeni hükümetle ilgili görüşmelerden dışlandığını hissederek, geçen hafta diplomasi atağına geçmişti. İran, Afgan muhalefetinin askeri ve siyasi liderlerini Tahran'a davet ederken, Dışişleri Bakanı Kemal Harrazi, Perşembe günü Tacikistan ve Türkmenistan'a bir günlük ziyaret yapmıştı. 
     Bu arada eski Afganistan Genelkurmay Başkanı ve eski Kral Zahir Şah'ın en güvendiği komutanlardan olan General Abdul Rahim'in gelecek hafta Pakistan'a gideceği bildirildi. 
     Halen Fransa'da yaşayan General Rahim, Zahir Şah ve Muhammed Davud Han dönemlerinde Afgan ordusunda görev yapmasının yanı sıra halen faaliyet gösteren Roma Barış Süreci komisyonunun da üyesi. İRNA'nın İslamabad kaynaklı haberine göre, General Rahim, Taliban'a karşı mücadele etmek üzere eski Afgan mücahit komutanlarını birleştirmek için Pakistan'a gitti. Rahim'in Peşaver'de yapılacak Barış ve Ulusal Birlik Meclisi toplantısına da katılması bekleniyor. 
     

     
</TEXT>
</DOC>
