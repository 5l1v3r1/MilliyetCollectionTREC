<DOC>
<DOCNO> 33575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/spor/spo03.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan’a son uyarı 
</HEADLINE>
<TEXT>

FIFA, Arif’in transferi nedeniyle Real Sociedad’a olan borcunu bir türlü ödemeyen Galatasaray’dan, son taksidi yarına kadar yatırmasını istedi 
     CEMAL ERSEN 

     GALATASARAY’ın Arif sıkıntısı bir türlü bitmiyor. Golcü futbolcunun Real Sociedad’tan transferi nedeniyle doğan 2 milyon 400 bin dolarlık borcunu ödemediği için FIFA’dan ihtar alan Sarı - Kırmızılı kulübe, son taksidi yarına kadar yatırması için bir uyarı daha geldi. Galatasaray’a, 1 milyon 150 bin dolarlık üçüncü taksidi 25 Temmuz’a kadar ödemesi yolunda İspanyol kulübünden gelen uyarı iletildi. 
     TOPLAM 3 milyon 550 bin dolar borcu bulunan Galatasaray’a söz konusu paranın tamamını ödemesi için Temmuz ayı sonuna kadar süre tanıyan FIFA, bu tarihten sonra belirlenen yaptırımların uygulanması için Türkiye Futbol Federasyonu kanalıyla devreye gireceğini bildirdi. Sarı - Kırmızılı takımın borcunu ödememesi halinde ikinci lige düşürülmesi de gündeme gelecek. 
     BİLİNDİĞİ gibi iki kulüp arasında yapılan protokole göre Galatasaray bir devlet bankasından teminat mektubu almayı taahhüt etmiş ancak bunu yerine getirememiş, ödeme planında yer alan 25 Mayıs ve 25 Haziran’da 1 milyon 400’er bin dolarlık taksitleri de Real Sociedad hesabına yatırmamıştı. Sarı - Kırmızılı yöneticiler şimdi bu parayı bulmak için yoğun bir arayışa giriştiler. 
     
Ali Sami Yen’de inceleme      ERHAN TELLİ 

     BAŞKAN Mehmet Cansun ve yöneticiler ile birlikte Teknik Direktör Lucescu dün Ali Sami Yen’e giderek, yapılan çalışmaları bizzat denetledi. Rumen hoca, soyunma odalarını beğenirken, zeminle ilgili istediği şeyleri de sorumlulara bildirdi. Mehmet Cansun da stadın her köşesini gezerek bilgi aldı. 
     UEFA’nın Galatasaray’a şimdilik Vllaznia maçının oynanması için izin verdiği, Sarı-Kırmızılılar’ın turu geçmesi halinde Ali Sami Yen’i yine denetleyeceği bildirildi. Bu arada Vllaznia maçını yönetecek olan hakemin de stat hakkında vereceği raporun Galatasaray’ın kaderini belirleyeceği öğrenildi. 
     
Süren istifa etti      GALATASARAY Sportif A.Ş’nin Yönetim Kurulu Başkanı Faruk Süren görevinden istifa etti. Galatasaray Kulübü Başkanlığı’ndan ayrılmasına rağmen bu görevi halen sürdüren Süren, geçtiğimiz hafta istifasını yönetim kuruluna yazılı olarak verdi ve yeni yönetimin yeni isimlerle çalışmasını sağlamak için bu kararı aldığını belirtti. 
     
Hakem Portekizli      ŞAMPİYONLAR Ligi’nde Galatasaray’ın ikinci ön eleme turunda Arnavut Vllaznia ile çarşamba günü yapacağı maçı Portekizli Joaquim Paulo Paraty Da Silva yönetecek. 1 Ağustos’taki rövanşta ise İngiliz Michael Riley düdük çalacak. Dün Florya’da topbaşı yapan Sarı - Kırmızılılar, bugün kampa girecekler. Galatasaray, 4 Ağustos’ta sezonu açacak olan Diyarbakır ile de karşılaşacak. 
     
Mario Jardel’e üç gün süre      SARI - Kırmızılı yönetim Jardel’e cuma gününe kadar süre verdi. Brezilyalı oyuncu bu süre içinde kendisine teklifte bulunan kulüplere imza atmaya yanaşmazsa başı derde girecek. Başkan Mehmet Cansun, Jardel’in kalmak istediğini vurgularken "Ama biz buna sıcak bakmıyoruz. Zaten yeni oyun sistemimize uymuyor. İnadı sürerse ağır cezadan kurtulamaz" dedi. 
     



 SPOR 

























</TEXT>
</DOC>
