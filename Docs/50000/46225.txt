<DOC>
<DOCNO> 46225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/ekonomi/eko04.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF karşıtı ekonomiste Nobel 
</HEADLINE>
<TEXT>

IMF politikalarını eleştirip Dünya Bankası Baş Ekonomistliği görevinden istifa eden Joseph Stiglitz, ABD’li iki meslektaşıyla birlikte Nobel ödülü aldı 
     Nobel Ekonomi Ödülü üç ABD’li iktisatçı arasında paylaştırıldı. Ödül Komisyonu, asimetrik enformasyona dayanan piyasalar üzerine yaptıkları çözümlemelerden ötürü, George A. Akerlof, A. Michael Spence ve Joseph E. Stiglitz’in bu yılki ödüle layık görüldüğünü açıkladı. 
     Üç iktisatçı, 1970’lerde piyasa hakkında eşit bilgi ve enformasyona sahip olmayan katılımcı davranışlarının ekonomik etkilerinin nasıl olacağı ve piyasaların bu eşitsizlikten nasıl etkileneceği yönündeki çalışmalarıyla modern enformasyon ekonomisinin temellerini attığı için ödüle layık görüldü. 
     Ödül alan iktisatçılardan biri olan Stiglitz, Dünya Bankası’nın baş iktisatçısıyken IMF’nin borçlu ülkelere dayattığı politikalara yönelik sert eleştirileriyle tanınmış ve tepkiler üzerine buradaki görevini bırakmak zorunda kalmıştı. 
     
     Reel sektöre dikkat’ demişti 
     Stiglitz, ağustosta Türkiye’ye gelmiş, Devlet Bakanı Kemal Derviş ve Türk ekonomistlerinin katıldığı bir toplantıda konuşmuştu. Stiglitz, konuşmasında Türkiye’de yaşanan krizin mali kriz olduğunu ve bunun için mali sektöre ağırlık verildiğini kaydedip reel sektörün ise göz ardı edilmemesi gerektiğinin üzerinde durmuştu. 
     
Reçetelere çattı      Joseph Stiglitz, bazı makalelerinde IMF’de çalışan ekonomistleri beceriksizlikle suçlamıştı. 
     "Kriz sonrasında en çabuk toparlanan ülkeler, IMF’nin getirdiği reçetelere en az itibar edenler" görüşünü savunan Stiglitz, IMF reçetelerinin mali sistemde şeffaflık eksikliği ve başta sorunlu krediler olmak üzere bankacılık sisteminin temel göstergelerindeki zayıflık üzerine odaklandığını, oysa bunların krizle fazla ilgisinin olmadığını ifade etmişti. 
     



 EKONOMİ 

























</TEXT>
</DOC>
