<DOC>
<DOCNO> 35120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sonspo09.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da yüzler gülüyor 
</HEADLINE>
<TEXT>

     Yeni sezon öncesi hazırlıklarını sürdüren Trabzonspor'da, Gençlerbirliği ile yapılan hazırlık karşılaşmasında alınan 3-0'lık galibiyet ve ortaya koyulan iyi futbol yüzleri güldürdü. 
     Teknik direktör Sadi Tekelioğlu, Gençlerbirliği gibi Avrupa kupalarında mücadele edecek olan, ligin güçlü bir ekibi karşısında aldıkları 3-0'lık galibiyetten son derece memnun olduklarını belirterek, şunları söyledi 
     ''Bu maç lig öncesi bizim için iyi bir prova oldu. Fizik olarak hazır olduğumuzu düşünüyorum. Rakibimize sadece 1 pozisyon verdik, onun haricinde çok sayıda da gol pozisiyonuna girdik. Sadece pas alışverişinde biraz aksama oldu. Sahadaki oyuncuların ortaya koyduğu mücadele iyiydi.'' 
     Takımda yabancı oyuncuların da ortaya iyi bir performans koyduğunu ifade eden Tekelioğlu, ''Trabzonspor'un geçmiş yıllarda yerli oyuncudan yana bir sıkıntısı yoktu. Yabancı oyuncu transferlerinde iyi seçimler yapılamıyordu. Bu yıl yabancı oyuncular bize epeyce bir katkı sağlayacaklar. Tam hazır değiller. Özellikle Somers, Almanya kampında tam olarak bizimle çalışamadı. Biraz zamana ihtayaçları var'' diye konuştu. 
     Bordo-mavili takımın henüz lige hazır olmadığını da kaydeden Tekelioğlu, şöyle devam etti 
     ''Yeni bir takımız ve bunun vermiş olduğu sancıları azaltmaya çalışıyoruz. Genç ve ileriye dönük bir kadro kurduk ancak hedefimiz yine şampiyonluktur. Gençlerbirliği maçında ilk 11'de sahaya çıkan 7-8 oyuncu, geçen sezon bu takımda yoktu. Takım yavaş yavaş kaynaşıyor ve bütünlüğü sağlamak istiyoruz. Yavaş yavaş oluşan değerler var. İlerleyen haftalarda daha da hazır hale geleceğiz. Beşiktaş maçında varımızı yoğumuzu ortaya koyarak, lige iyi bir başlangıç yapmak istiyoruz.'' 
     Tekelioğlu, bordo-mavili takımın şişkin bir futbolcu kadrosunun bulunmadığını ancak yedek kulübelerinin de güçlü olduğunu söyledi. 
     ''Sahada görev verdiğim futbolcularla yedek kulübesinde oturan futbolcularım arasında fazla bir kalite farkı bulunmuyor'' diyen Tekelioğlu, dünkü maçta Hami, Zafer ve Erhan gibi oyuncuların sakatlıklar nedeniyle kadroda bulunmadığını, oyuna sonradan giren Osman, Eduardo, Agusutine ve Salazar gibi oyuncuların da iyi bir performans ortaya koyduğunu bildirdi. 
     Tekelioğlu, bu sezon daha çok koşan bir Trabzonspor'un sahada olduğunu da ifade ederek, şunları söyledi 
     ''Fizik olarak da kadromuz bayağı güçlendi. Rakibimize fazla pozisyon vermiyoruz. Çok daha mücadele ediyoruz. Daha saldırganız, rakibin içeride veya dışarıda olsun üstüne gidiyoruz. Çok pozisyona giriyoruz. Ben bu mesajları oyuncularımdan alarak aktarıyorum.'' Öte yandan Ankara'dan bu sabah dönen Trabzonspor, gelir gelmez bir antrenman gerçekleştirdi. Gençlerbirliği maçında ilk 11 de sahaya çıkan futbolcular hafif bir çalışma gerçekleştirirken, diğer oyuncular 1.5 saatlik bir çalışma yaptılar. 







</TEXT>
</DOC>
