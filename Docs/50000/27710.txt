<DOC>
<DOCNO> 27710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko19.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Umarız liderler alkışlarımızı boşa çıkarmaz" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, ''Hükümet ortaklarının partilerinden gelen mevzi direnişe rağmen bu programın gereklerini yerine getirmeye devam edeceği hususundaki umudumuzu koruyoruz'' dedi. 
     Kayhan, partiler arası uzlaşma komisyonunun eksikleri olsa da alkışlanmaya değer bir anayasa değişikliği teklifi hazırladığını belirterek, ''Umarız liderler bu alkışlarımızı boşa çıkarmaz, partiler aynı uzlaşma performansını seçim ve partiler yasasında da gösterir'' diye konuştu. 
     YİK toplantısında konuşan Kayhan, büyük dönüşümün evresinde TÜSİAD'ın rolünü ve üstlendiği misyonu iyi değerlendirmek gerektiğini, TÜSİAD'ın ortaya attığı görüşlerin birçok toplum kesimi tarafından benimsendiğini izlediklerini söyledi. 
     Muharrem Kayhan, ''Elbette bunun olumsuz sonuçlarını da yaşadık. Suçlamalara saldırılara muhatap olduk. Önde giden yanlız kalır, TÜSİAD olarak bunu biliyor ve yaşıyoruz. Ama üstlendiğimiz sorumluluk, yolu bildiğimiz halde geri durmamıza engeldir'' diye konuştu. 
     20 yıldır üzerinde yoğunlaşılan dönüşüm sürecinin tamamlanmasının Türkiye için vazgeçilmez bir zorunluluk olarak ortaya çıktığını, bu zorunluluğun yerine getirilmesinde görev ve sorumluluk üstenmenin iş dünyasının başlıca misyonlarından biri olduğunu kaydeden Kayhan, TÜSİAD'ın bu bilinçle yanlız ekonomi alanında değil, siyaset alanında da düşünce üreterek toplumsal projenin gereklerinin yerine getirilmesi için çaba sarfettiğini vurguladı. 
     TÜSİAD'ın ekonominin ve siyasetin ötesinde toplumsal altyapının gelişmesine katkıda bulunmak için eğitim, sosyal güvenlik, kamu yönetimi, yargı gibi alanlarda da görüşlerini hükümetlere ve kamuoyuna iletmekte olduğunu hatırlatan Kayhan, şöyle devam etti 
     ''Türk özel sektörü son 20 yılda yanlızca fabrikalar, ticari işletmeler kurmamıştır. Çok sayıda vakfa, derneğe kaynak aktarmış, sivil insiyatifleri, kuruluşları desteklemiştir. Bunun nedeni devletin bu en temel faaliyet alanlarındaki sorumluluklarını yerine getiremez hale gelmiş olması ve bunları adeta kendi kaderlerine terketmiş olmasıdır. Ekonomide ve siyasette liberalizmi ve AB'ye entegrasyonu asıl gerçekleştirecek olanın çağdaş, laik, bilgili, yaratıcı Türk insanı olduğuna yürekten inanmış olmamızdır.'' 
     Ortada bu kadar sorun varken ve devletin üzerine düşen asgari görevleri bile yerine getirmekten bu kadar uzaktayken herkesin siyasetle ekonomiyle ilgilenmesini kaçınılmaz değil aynı zamanda sağlıklı bulduklarını da kaydeden Kayhen şöyle devam etti 
     ''Zaten kriz sonrası uygulamaya konan yeni program da eksikleri bir yana ekonomik olduğu kadar siyasi sonuçlarıyla da sistemi kriz üretmekten uzaklaştırmaya çalışıyor. Dolaylı olarak siyasetin bütçe ve fon imkanlarıyla, kamu bankalarıyla değil politikaların başarısıyla beslenmesi gerektiğini ortaya koyuyor. Hükümet ortaklarının partilerinden gelen mevzi direnişe rağmen, bu programın gereklerini yerine getirmeye devam edeceği hususundaki umudumuzu koruyoruz. 
     Yeri gelmişken partiler arası uzlaşma komisyonunun eksikleri olsa da alkışlanmaya değer bir anayasa değişikliği teklifi hazırladığını belirtmeliyiz. Umarız liderler bu alkışlarımızı boşa çıkarmaz. Partiler aynı uzlaşma performansını seçim ve partiler yasasında da gösterir.'' 
     Türk toplumunun geçirdiği nice büyük dönüşüme uyum göstermedeki başarısıyla, piyasa ekonomisinde, demokraside, kamu yönetiminde sağlanacak çağdaş gelişmelere ve AB ile entegrasyona en iyi şekilde uyum gösterecek olgunluğa sahip olduğunu defalarca kanıtladığını kaydeden Kayhan sözlerini, ''Türkiye'yi yönetenler Türk toplumuna güvenmek zorundadır'' diye tamamladı. 
     
     






</TEXT>
</DOC>
