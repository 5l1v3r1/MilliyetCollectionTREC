<DOC>
<DOCNO> 29962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sonspo19.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Marsilya ile Okan hakkında anlaşmak üzereyiz" 
</HEADLINE>
<TEXT>

     Fransa'nın ünlü Marsilya Kulübü ile 5 yıllığına anlaşan ancak ardından bu kulübe gitmekten vazgeçen Bursasporlu futbolcu Okan Yılmaz'ın, bonservis sorununun çözüm aşamasında olduğu bildirildi. 
     Bursaspor Kulübü Teknik Asbaşkanı Nihat Şengezer, Marsilya kulübüyle yaptıkları görüşmelerin olumlu geçtiğini ve bir-iki gün içinde Okan'ın yeniden Bursasporlu olacağını söyledi. 
     Fransız kulübün bonservisin feshi için istediği 500 bin dolarda indirim yaptığını anlatan Şengezer, ''Görüşmelerimiz aralıksız sürüyor. Her görüşmede olumlu gelişmeler yaşıyoruz'' dedi. 
     Şengezer, Okan'ın büyük olasılıkla gelecek sezon Bursaspor'da oynayacağını ifade ederek, ''Okan Fransız kulübe imza atarak bir hata yaptı. Bunu düzeltmek için de çok uğraşıyoruz. Amacımız gerek Okan'ın, gerekse Bursaspor'un zarar görmemesi. Marsilya Kulübü'yle anlaşmak üzereyiz'' diye konuştu. 






</TEXT>
</DOC>
