<DOC>
<DOCNO> 2622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/soneko11.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çikita muzları iflasın eşiğinde 
</HEADLINE>
<TEXT>

     Chiquita çikita muzlarını üreten kuruluş, iflasın eşiğinde olduğunu bildirdi ve buna gerekçe olarak Clinton yonetminin, AB ülkelerini, serbest muz ticareti konusunda ikna edememesini gösterdi. 
     Chiquita muzları, Özal döneminde ithalatın serbest bırakılması üzerine ilk kez Türkiye'ye de ithal edilmiş ve gazetelerde haber olmuştu. 
     Bir Amerikan firması olan Chiquita aynı zamada dünyanın en büyük muz işletmesi olarak kabul ediliyor. Firma yetkilileri, AB ülkelerinin güney Amerika ülkelerinde üretilen ithal muzlara koyduklari kotanın yetersiz olması yüzünden, 1992 yılından bu yana yılda en az 200 milyon dolar zarar ettiklerini ve bugün borçlarını ödeyemez duruma düştüklerini açıkladılar. 
     Kaynaklar ''Chiquita'' firmasının, AB'nin uyguladığı politika yüzünden içine düştüğü durumun, ABD-AB ticareti üzerinde etkisi olacağını ve Washington'un AB ülkelerinden yapılan ithalat konusunda daha koruyucu bir politika izlemesine yol açabileceğini savunuyorlar. Bunda firmanın sahibi Carl Lindner'in siyasi parti yöneticilerine çok yakın bir kişi olması ve partilere büyük yardımlar yapmasının rol oynadığı ifade edildi. Clinton yönetimi 1990'lı yılların başından beri, AB'nin muz ithalatı konusunda izlediği politikaya karşı Uluslararası Ticaret Örgütüne çeşitli şikayetlerde bulunmuş ve bunlarda haklı çıkmıştı. Buna rağmen AB ülkeleri koydukları kotaları kaldırmamakta direnince uluslararası örgüt ABD'ye, AB ülkelerine karşı misilleme yapma hakkı tanımıştı. Bu uygulama 1999 nisanında başlatıldı. 
     



</TEXT>
</DOC>
