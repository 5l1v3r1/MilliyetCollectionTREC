<DOC>
<DOCNO> 38367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/spor/ybayatli.html </URL>
<DATE> 2001/08/22/ </DATE>
<TIME>  </TIME>
<AUTHOR> TOGAY BAYATLI  </AUTHOR>
<HEADLINE>
Eleştiri ve sevgi yumağı içinde 
</HEADLINE>
<TEXT>

Samsunsporlu taraftarlar hemen çevremi sardılar. İstanbul medyasında takımlarının haklarının korunmasını istediler 
     İşte bizim insanımız bu... Coşkusuyla, sevgisiyle, konukseverliği ve açık yürekliliğiyle bizi bir dostluk yumağı içine aldılar. Hoşlarına gitmeyen konularda ise tam anlamıyla eleştirdiler. 
     Önce başımdan geçen bir olayı anlatmak istiyorum. "Sabah karanlığında evden çıkarken pantolonumun rengine uygun olmayan çorap almışım. Samsun'da bir mağazaya girdim. Adı Necdet... Dükk nın iki genç patronunun rahmetli babalarının ismi. İki çorap aldım. Parayı ödemek istedim, almadılar ve Siz bizim konuğumuzsunuz" dediler. İşte benim ülkemin vatandaşı bu. Nereye gidersek bu asil duygulu insanlarla karşılaşacağıma inanıyorum. 
     Gelelim Samsunlularla neler konuştuğumuza... Önce belediye ve Samsunspor Kulübü Başkanı Yusuf Ziya Yılmaz'dan söz edelim. Kulübe büyük tesisler kazandırdığını ifade etti, ancak maddi bakımdan bu krizde sıkıntılar yaşadıklarını, çözüm bulma gayretinde olduğunu açıkladı. 
     Samsunsporlu taraftarlar ise Cumhuriyet Meydanı'nda hemen çevremi sardılar. İzinli olarak askerden gelen Çetin Alçelik, İstanbul medyasında Samsunspor'un haklarını korunmasını, daha çok yer verilmesini, gençlik ateşi içinde diğer arkadaşlarıyla birlikte dile getirdi. Bir başka Samsunlu Tahsin Gümüş ise "Eşimi ve kızımı maça götüremiyorum. Bir yandan küfür geliyor, diğer yandan ise statlarda hijyenik altyapı hiç yok. İnsanların en doğal ihtiyaçlarını karşılayacak yerler çok pis ve çağdışı" diyor. Ben de kendisine söz verdim. Yeni yapılan stadı bu sabah gezeceğim ve Bölge Müdürü Şahin Eker ile görüşeceğim. O da dün bana yeni yaptıkları stadı övdü ve Vali Muammer Güler'in il bütçesinden büyük katkıda bulunduğu belirtti. 
     Bir öğretmen arkadaşımız da, okul sporları için ödenek ayrılmadığını ve böylelikle çalışmaların sadece o bölge içinde kısıtlı kaldığını, bölgelerarası müsabakalara gidemediğini söyledi. 
     Bugün oynanacak Galatasaray - Levski ile Fenerbahçe - G. Rangers maçlarının sonuçları için yorum istediler. Ben "Her ikisinin de eleyeceğine inanıyorum" dedim. Olimpiyatları sordular. Nasıl alamadığımızı anlattık. 
     Samsunlular, İlhan ve Tümer'in hülle yoluyla Beşiktaş'a transfer edilip edilemeyeceğini sordular. Biz, "Hülle yolu açık olsaydı, o zaman para vermezlerdi" yanıtını verdik. 
     Samsun'da okuyan Kıbrıslı genç üniversiteli de, Kuzey Kıbrıs'ın neden sporda her türlü faaliyetten soyutlandığını üzüntü içinde sordu. Doğrusu aynı üzüntüyü biz de yaşıyorduk. Bu olayın insan haklarına aykırı olduğunu ve bu konuda yaptığım çalışmaları uzun uzun anlattım. Daha çok şey konuştuk, hepsini yazmaya yerimiz yok. Evet heyecanlı, mutlu ve gerçekten onur duyduğum bir gün yaşadım Samsunlu dostlarla... Sağolun, var olun... 
     
     



 SPOR 





























</TEXT>
</DOC>
