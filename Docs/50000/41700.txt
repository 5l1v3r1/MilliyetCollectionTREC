<DOC>
<DOCNO> 41700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/spor/yozer.html </URL>
<DATE> 2001/09/12/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Lucescu işte bu 
</HEADLINE>
<TEXT>

     Galatasaray bu maçı kazandıysa bunu kesinlikle bir satranç ustası gibi tüm beynindeki birikimi takımına ve sahaya yansıtan Lucescu’ya borçlu. 
     Elindeki kırpılmış, ufaltılmış kadrodan çıkartılabilecek en iyi on biri sahaya sürdü. Lazio’yu öyle bir okumuş ki, tüm ezbercilere taş çıkarttı. Lazio’nun Mendieta ve Lopez gibi kritik silahlarına oynayacak boşluk bırakmayıp, dar alanlarda kümelenen oyuncuları ile rakibe fırsat vermedi, nefes aldırmadı. Canlarını sıktı, keyiflerini kaçırdı. Lazio devinin biz bunlardan üstünüz demesine rağmen neden bir şey yapamadığını maç boyunca çözemedi. 
     Lucescu’yu yanıltan tek şey Arif’in ve kanat oyuncularının istediği performansta olmayışıydı. Oyuncularına topu yerden oynamaları gerektiğini anlatmak için neredeyse alçak sürünme yaptı. Gerek kanatlardan, gerekse savunmadan gelen gökdelen toplar Nesta ve Stam’ın kafalarında eriyip gitti. Ne zaman ki topu yere indirdi Galatasaray, golü de buldu. Lucescu’nun neden bas bas bağırdığı anlaşıldı. 
     Sergen zamanlaması süperdi. Eğer Sergen’i ilk on bire alsaydı, Sergen çıkmak için ikinci yarıyı bile beklemezdi. Rakibin yorulduğu anda Sergen’in oyuna girmesi ve öldürücü pasları işi bitirdi. 
     Sadece Sergen değildi kahramanlar. Mondragon hayrettir ki, yan top almaya başladı. En güçlü olduğu cephe toplarında da klasını konuşturdu. Savunmada Emre mükemmele yakın oynadı. Onların Stam’ı varsa bizim de Emre’miz vardı. 
     Bir tarafta milyon milyon dolarlık Lazio, bir tarafta da küçüldükçe küçülen toplamı bir Mendieta etmeyen Galatasaray vardı sahada. Ama futbol oynamak için, kazanmak için önce yürek gerekirdi. Bu yürek ise Galatasaray’da vardı. Lazio’da ise beş paralık yürek yoktu. Şu gerçek ortada ki, Galatasaray ne kadar değişikliğe uğrarsa uğrasın, yıldızlarını kaybederse kaybetsin, ismi artık korkutucu olmuş. Koca Lazio bile o isimden tırstı. Galatasaraylı futbolcular bir kez daha gösterdi ki, Avrupa kupalarında farklılık imajı veriyorlar. Rakiplerini hiç gözlerinde büyütmüyorlar. Çok ilginçtir hiç alakasız takımlardan bile gelenler bu ortama adapte oluyor. Bu durum herhalde bir spor okulunda tez olur. Bu havayı nereden buluyorlar diye. 
     Galatasaray şu galibiyetle mükemmel bir başlangıç yaptı. Bu Lazio’yu grubun diğer takımları zor yener. O yüzten bundan sonra Galatasaray ayağını biraz daha sağlam basarsa bu grubu zıplaya zıplaya, rahatça geçer. 
     



 SPOR 



























</TEXT>
</DOC>
