<DOC>
<DOCNO> 9578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sontur12.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Basına yasak yok, soğukta üşümeyin diye yaptık" 
</HEADLINE>
<TEXT>

     Başbakan Bülent Ecevit, Başbakanlık Merkez Binası önünde Başbakanlık muhabirleri için getirilen yeni düzenlemenin, yasakla ilgisinin bulunmadığını söyledi. 
     Ecevit, Başbakanlık muhabirlerini temsilen bir grup gazeteciyi kabul ederek, yeni düzenlemenin yarattığı çalışma güçlükleri konusunda sohbet etti. 
     Basın mensuplarının bu düzenlemenin görüntü ve fotoğraf alınmasında güçlük çıkardığını belirtmeleri üzerine Ecevit, basın mensuplarını soğukta üşütmemeye çalıştıklarını söyledi. Dünyanın hiçbir yerinde, bu kadar çok sayıda gazetecinin Başbakanlık binası önünde gün boyunca beklemesinin söz konusu olmadığını ifade eden Ecevit, ''Yasaklama diye birşey söz konusu değil. Bu işi bir düzene bağlamalıyız'' dedi. Ecevit, Başbakanlık'a gelen kimi konukların karşılaştıkları manzara üzerine zaman zaman şaşırdıklarını ifade etti. 
     Başbakan Ecevit, basın mensuplarının kitlesel boyutlara ulaşan basındaki işten çıkarmaları gündeme getirmesi üzerine de ''Basın, sorunlu bir dönemden geçiyor. Gazetelerde son günlerde büyük bir kıyım var. Ancak, elimizden birşey gelmiyor. Yetkimiz yok'' diye konuştu. 
     Ayrıca bunun görevleri de olmadığını belirten Ecevit, ancak görüştüğü gazete yöneticilerine bu yönde telkinlerde bulunabileceğini ifade etti. Basın meslek örgütlerinin son dönemde yaşanan işten çıkarmalarla ilgili bir rapor hazırlayacağının belirtilmesi üzerine Ecevit, bu çalışmanın kendisine de verilmesinden memnuniyet duyacağını söyledi. 
     




</TEXT>
</DOC>
