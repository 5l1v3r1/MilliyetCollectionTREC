<DOC>
<DOCNO> 17662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/soneko07.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Okuyan "Çalışanlar için kıdem tazminatı fonu oluşturulacak" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, İşsizlik Fonu gibi, ''Kıdem Tazminatı Fonu'' kurulacağını bildirdi. 
     Dünya Küçük ve Orta Boy İşletmeler Birliği WASME ile Türkiye Esnaf ve Sanatkarlar Konfederasyonu TESK tarafından Antalya'da düzenlenen konferansa katılan Bakan Yaşar Okuyan, toplantı sonrasında soruları yanıtladı. 
     Bakan Yaşar Okuyan yaptığı açıklamada, kıdem tazminatları konusunda, hem işçi, hem de işveren arasında büyük sorular yaşandığını belirterek, işçilerin kapanan iş yerleri nedeniyle, kıdem tazminatlarını alamadıklarını, işverenlerin de bu miktarların kendilerine büyük yük getirmesinden dolayı yakındıkarını söyledi. 
     İş Güvence Yasa Tasarısı'nda 9 kişiden oluşan komisyonun çalışmalarını tamamlamak üzere olduğunu ve bu konuda geniş şekilde mutabakat sağlandığını bildiren Bakan Okuyan, işçi ve işveren tarafların görüşü alınarak Kıdem Tazminatı Fonu kurulması için çalışmalar başlatıldığını, yasa tasarısının da ay başında Bakanlar Kurulu'nda imzaya açılacağını belirtti. 
     Okuyan, İş Güvence Yasa Tasarısı'nın gerçekleşmesi ve Kıdem Tazminatı Fonunu'nun kurulmasının Türk çalışma hayatında ''devrim'' niteliğinde olacağını kaydetti. 
     Çalışma ve Sosyal Güvenlik Bakanı Okuyan, Türkiye'de kaçak çalışan yabancı işçcilerle ilgili düzenlemelerin, yetersiz olduğunu kayderek, ülkemizde çalışan kaçak yabancı işçilerin, Türk ekonomisine sigorta primi, vergi, işsizlik fonu gibi gelirlerle birlikte, 1.8 katrilyon lira zararı olduğunu ifade etti. 
     Okuyan, ''Ülkemize 1990-2000 yılları arasında gelen turistlerden 3 milyon 8 bini çıkış yapmamış. Türkiye'de şu anda, 1 milyondan fazla kaçak yabancı işçi çalıştırılığını tahmin ediyoruz. Kaçak yabancı işçi çalıştıran işverenlere ağır cezalar getireceğiz. Öncelikle, çalıştırdıkları her kaçak yabancı işçi başına 2.5 milyar lira para cezası vereceğiz. Bunun yanında işveren, yabancıların kendisi ve ailesi için de tüm yol masraflarını karşılayacak'' dedi. 




</TEXT>
</DOC>
