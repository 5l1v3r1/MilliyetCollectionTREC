<DOC>
<DOCNO> 45956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/soneko06.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliliğe rağbet yok... 
</HEADLINE>
<TEXT>

     Uluslararası Para Fonu'nun geçmiş yıllarda olduğu gibi son görüşmelerde de ''azaltılsın'' dediği memur sayısı artarken, emekliliğini isteyenlerin sayısı adeta yerinde saydı. 
     Anadolu Ajansı muhabirinin edindiği bilgiye göre, ''emekli maaşlarının düşük kalması, emekli ikramiyeleri ya da kıdem tazminatının işçi ve memurlara fazla bir katkı sağlamaktan uzak olması'' gibi sebepler, son yıllarda emekliliğe olan talebi iyice düşürdü. 
     Devletteki memur sayısı, yıllar itibariyle sürekli olarak artış gösterdi. 1971 yılında 877 bin 600 olan memur sayısı, 1980 yılında 1 milyon 325 bine, 1990 yılında 1 milyon 560 bine, 2000 yılında 2 milyon 163 bin 698'e, bu yıl ise 2 milyon 252 bin 722'ye yükseldi. Böylece 
     son 30 yıllık süreçte memur sayısında yüzde 156.7'lik bir artış kaydedildi. 
     Memur sayısında yükselen trend, emekliliğe ise aynı oranda yansımadı. 
     Bu süreçte, 3 ay vadeli Hazine bonosuna yüzde 50 net faiz verilen 1994 yılında olduğu gibi, faizlerin anormal yüksek olduğu dönemlerde, 
     emekliye ayrılan memur sayısı hızla arttı. Bunlar emekli ikramiyelerini bonoya ve mevduat faizine yatırarak, ek getiri yoluna gitti. Nitekim 1993 yılında 47 bin 748 memur emekliye ayrılırken, bu rakam 1994'de 75 bin 223'e yükseldi, takip eden yıl yeniden bin 421'e düştü. 
     1996'da da bu anlayış sonucu yıl içinde emekli olan memur sayısı 91 bin 810'a çıktı. Sonraki yıllarda fazla iniş ve çıkış göstermeden 
     ortalama 60 binlerde seyretti. 2000 yılında 61 bin 157 olan emekliye ayrılan memur sayısı, bu yılın 9 ayında 61 bin 127 olarak gerçekleşti. 
     2000 yılının Ocak-Haziran döneminde 59 bin 670 memurun emekliye 
     ayrıldığı ülkemizde, bu yılın aynı döneminde 32 bin 402 memura emekli aylığı bağlanırken, yılın ikinci yarısında özellikle kamu bankalarındaki zorunlu emeklilik uygulamaları ile bu sayı 61 binlere çıktı. 
     2000 yılı istatistiklerini henüz kesinleştiremeyen SSK'nın 
     verilerine göre de, Türkiye'de her yıl ortalama 170 bin ile 200 bin arasında işçiye yaşlılık aylığı bağlanıyor. 
     Yıl içinde emekliliği hakederek yaşlılık aylığı bağlananların sayısı, Bağ-Kur'a tabi esnafta da 54 bin ile 60 bin arasında değişiyor. Bağ-Kur tarım sigortalılarında ise ortalama 45 binlerde seyrediyor. 
     Sosyal güvenlik kuruluşlarından bir üst düzey yetkili, bundan 20-25 yıl önce emekli ikramiyesi ile bir ev alınabildiğini, emekli 
     aylıkların alım gücünün de daha iyi seviyelerde bulunduğunu belirtti. 
     Oysa günümüzde normal bir memur emeklisinin eline ikramiye olarak 3 milyar lira dolayında bir para geçtiğini kaydeden aynı yetkili, 
     ''artık, emekli ikramiyesi ile birşey yapmak mümkün değil. Diğer yandan ücretlerin alım gücü de gerilediği için, işçi ve memurlar çalışıp 3-5 kuruş fazla maaş almak istiyor. Dolayısıyla emekliliğe rağbet gösterilmiyor'' dedi. 
     






</TEXT>
</DOC>
