<DOC>
<DOCNO> 26593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/yazar/cemal.html </URL>
<DATE> 2001/06/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tifo vakası Viranşehir nire, Amerika nire 
</HEADLINE>
<TEXT>

     VİRANŞEHİR 

     Bu harikulade manzarayı bir zamanlar kuş bakışı görmüştüm. Kahire'ye uçakla inerken, Nil kıyısındaki pamuk tarlalarının yemyeşilliğiyle, güneş altında göz kamaştıran çöl sarısının birbirini bıçak gibi kesmesini yıllar önce hayranlıkla seyretmiştim. 
     Dün sabah da öyle oldu. 
     Diyarbakır'dan yola çıktık. Güneş tepemizde yakıyor. Mardin yolundan saptık. Mazıdağ ile Derik'i geçtik. Birdenbire önümüze uçsuz bucaksız bir sarı dünya çıktı 
     Mezopotamya Ovası. 
     Sanki sonsuza dek uzanıp gidiyordu. Mezopotamya'yı çok gördüm. Işığı mı, açısı mı bilmiyorum ama bu seferki güzelliği başka türlüydü. 
     İnsanın gözünü alan, yakıcı güneş altında sapsarı, dalga dalga buğday denizini yer yer bıçak gibi kesen çağla yeşili pamuk tarlaları... Öylesine bir güzellik ki insana bir anda yaşama sevinci aşılıyor. 
     Genç doktoru dinliyorum 
     "Viranşehir'in yüz bin nüfusu var. İlçe merkezinde 1 sağlık personeli başına düşen kişi sayısı 7 bin. 1 doktora düşen kişi sayısı tam 15 bin... Viranşehir'e bağlı 104'ü muhtarlı, gerisi mezra 200 köyde sadece 2 sağlık ocağı var ama ikisi de kapalı..." 
     Devam ediyor 
     "Sağlık Bakanlığı rakamlarına göre, Türkiye'de en çok tifo vakasına Viranşehir'de rastlanıyor. 1999'da resmen bildirilen vaka 1225. Bir de bildirilmeyenler var tabii. Örneğin aynı yıl 300 milyonluk bütün ABD'de yalnızca 400 tifo vakası olmuş..." 
     Doktor daha 23 yaşında. 
     Çukurova Üniversitesi Tıp Fakültesi'nden yeni mezun olmuş. Doğruca Viranşehir'e gelip HADEP'li belediyenin yeni açtığı Sağlık Merkezi'ni yönetmeye başlamış. 
     İdealizm yüklü genç bir adam. 
     Bayağı sarışın... 
     "Memleket neresi " 
     Sorumun nedenini anlıyor. "Adıyaman" cevabını verirken, "Benzetemediniz galiba" diyor gülerek... 
     Adı Ciğerhun. 
     Kürtçesi Ciğerxwin. Türkçesi 
     "Kanlı ciğer ya da yaralı ciğer. Yani sıkıntıdan, dertten ciğeri kanamış insan..." 
     Ciğerhun aynı zamanda çok ünlü bir Kürt ozanı. Midyat'ın bir köyünde doğmuş. Medresede okuyup imam olmuş. Sonra ateistliğe dönüp Marksistlikte karar kılmış. Suriye'de yaşadıktan sonra 1985'te Fransa'da ölmüş... 
     Diyor ki 
     "Hani İbrahim Tatlıses'in bir türküsü var, Cane cane cane diye. Ciğerhun'un bir şiirden Türkçeleştirilmiştir bu..." 
     Ciğeri yaralı olanlardan biri de Viranşehir'in HADEP'li Belediye Başkanı Emrullah Cin. 
     Mesleği öğretmenlik. 
     Yakınıyor 
     "Hala Kürtçe olsun mu, olmasın mı diye bir tartışmayı bu ülkede yapmak ayıp değil mi " 
     Ayıp. 
     Anlatıyor 
     "Ben Türkçeyi okulda öğrendim. Hiç unutmam. Köy ilkokulunda ilk günümdü. Öğretmen geldi, 'Kalk ' dedi. Anlamadım, kalkmadım. Yine 'Kalk kalk ' diye bağırdı. Kürtçede kavunun kurutulmuşuna 'kağ' deriz. Öğretmen kalk kalk diye bağırdıkça, ben çırpınıp yerlerde kağ arıyorum. Yanıma geldi, kulağıma yukarı doğru öyle bir asıldı ki, işte o zaman 'kalk'ın Türkçede ne anlama geldiğini öğrendim. Ama bunun ezikliğini, öğretmenin o sert davranışını bugüne kadar hiç unutamadım." 
     Dert çok. 
     Emrullah Cin devam ediyor 
     "Bıraksınlar Kürtçeyi öğrenelim, öğretelim. Herkes kendi ana dilinde eğitim hakkına sahip olmalı. Evrensel bir insan hakkı değil mi bu Kendini kendi dilinde ifade etme özgürlüğüne sahip olsun herkes. Tamam, Kürtçede birbirinden farklı birçok lehçe var, ağız var. Ama örneğin en yaygını Kırmanç değil mi Bu geliştirilebilir." 
     Bölücülük ile dil arasındaki bağı kabul etmiyor. "Bölücülük ilkel bir anlayış. Kim bölmek ister ki Türkiye'yi .. Kimliği, dili inkar etmektir insanları asıl bölücülüğe iten..." diyor Emrullah Cin. 
     Silahı, şiddeti reddediyor. 
     Demokrasi talepleri deyince, sıralıyor 
     "İnançların, kültürlerin kendilerini özgürce ifade edebilmeleri... Tabii Türkiye'nin bütünlüğü içinde... Köy koruculuğunun, Olağanüstü Hal'in kaldırılması... Toprak reformu, yani ağaların elindeki Hazine arazilerinin kurtarılması... Seçim sistemini değiştirmek, seçim barajını yüzde 10'dan aşağı indirmek..." 
     18 Nisan 1999 seçimlerinde birçok baskıya rağmen yüzde 45 oyla nasıl belediye başkanı seçildiğini anlatıyor. HADEP'e başka partilerin artık çok uzun yıllar niye alternatif olamayacağına dikkat çekiyor. İki yıl öncesine göre devletle ilişkilerinin sınırlı da olsa iyiye doğru değiştiğini söylüyor. 
     Ancak kaygı ve sıkıntılarını saklamıyor. Birçok konuda anlayış görmediğini belirtiyor. Verdiği örnekler gerçekten hoş değil. "Futbol, şenlik dahil birçok sosyal etkinliğimize Kaymakamlık izin vermiyor. Anlaşılan o ki kitle gelir, kitleyle daha çok bütünleşiriz, moral buluruz diye düşünüyorlar. Yazık " diyor. 
     Sonra oturup, Viranşehir'in ünlü fırın yemeği 'tava'ya, yine taş fırından çıkma sımsıcak, ipince yufkalarıyla dalıyoruz. 
     Bakalım, Güneydoğu'dan yarınki üçüncü yazı nereden çıkacak HADEP'e devletin bakışını da içeren, HADEP - PKK bağını irdeleyen bir yazı da olabilir bu... 
     Ama nereden yazılır, Kızıltepe'den mi, Cizre ya da Şırnak'tan mı, şimdi bilemiyorum. 
     
     







FP ve hukuk 


Emlakbank oyunları... 


Ölüm oruçlarında durum 


Başkan geliyor 


Tifo vakası Viranşehir nire, Amerika nire 


Çin seli 


Kolej sonuçları 


Takas makas yedi mi 


Avrupa'da bir Amerikalı 


Sensin entelektüel ... 


Dış borç... 


IMF Meclis'e karşı 


Tatile takılanlar... 


Reddedilme şansı olmayan adam 


Borcunuz yok 


Komplo teorileri 


Köprü zammı yetmez ya vergi ya enflasyon 


</TEXT>
</DOC>
