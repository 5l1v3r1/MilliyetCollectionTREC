<DOC>
<DOCNO> 14224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sondun01.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin casus uçağı Çin'de düştü ve iki ülke arasında kriz çıktı 
</HEADLINE>
<TEXT>

     ABD'nin, Deniz Kuvvetleri'ne ait EP-3 tipi istihbarat uçağının, bir Çin savaş uçağıyla çarpışarak Çin'e zorunlu iniş yapmasının ardından, ''casus uçağı'' olarak da bilinen bu uçağın sırlarının Çin tarafından ele geçirilmesinden endişe ettiği belirtildi. 
     Amerikan medya kuruluşlarına açıklama yapan Savunma Bakanlığı Pentagon kaynakları, EP-3 tipi uçağın ABD Deniz Kuvvetleri'nin envanterinde bulunan teknolojik yönden en ileri ve hassas özellikler taşıyan uçak olduğuna dikkati çektiler. 
     Konuşlandığı bölgede elektronik haberleşmeleri en ince ayrıntılarına kadar belirleyebilen casus uçağın, fiilen Çin'in eline geçmiş olması, Washington'daki uzmanlarca, ABD'nin teknolojik sırlarının, Pekin gibi rakip bir gücün eline geçmesi yönünde güçlü birolasılığı gündeme getirdiği şeklinde değerlendirildi. 
     Uzmanlar, Çinli askeri mühendislerin EP-3'ün sırlarını ele geçirmeleri durumunda ABD'nin Güneydoğu Asya'daki havadan elektronik istihbarat olanaklarının zayıflayabileceğine dikkati çektiler. 
     Dört motorlu ve hem jet hem de pervaneli uçak esasına göre çalışan bir sivil uçağın üzerine yerleştirilen yüz milyonlarca dolarlık elektronik aksam sayesinde ABD, faaliyet gösterdiği bölgelerde önemli istihbarat avantajına sahip bulunuyor. 
     Uçakta 24 askeri personel görev yapıyor. ABD yönetimi, EP-3'ün bir Çin savaş uçağıyla çarpışmasından sonra uçağın ve 24 kişilik personelinin hemen iade edilmesini istedi. ABD yetkillileri, uluslararası anlaşmalar çerçevesinde Çin'in bu yönde davranması gerektiğini savunurken, Washington'daki askeri uzmanlar, ''ABD'nin askeri sırlarını çalmaya meraklı olan'' Çin'in, hassas EP-3 uçağını inceleme fırsatını geri çevirmesini beklemediklerini belirttiler. 




</TEXT>
</DOC>
