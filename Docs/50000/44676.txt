<DOC>
<DOCNO> 44676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun15.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Taliban karşıtlarına silah,para ve eğitim verecek... 
</HEADLINE>
<TEXT>

     Amerikan Merkezi Haberalma Teşkilatı'nın CIA Afganistan'da Taliban'a karşı savaşan güçlere yapmayı planladığı gizli yardım, bu güçlere silah, para, eğitim ve haberleşme teçhizatı sağlanmasını içeriyor. 
     İstihbarat uzmanları, ABD yönetiminin, Taliban yönetimine karşı ayaklanması için Kuzey İttifakı ve güneydeki gruplara gizlice yardım yapmayı planladığını belirtti. 
     Uzmanlar, ABD yönetimi Taliban muhaliflerine yardım sinyalini verse bile, yardımın gizlice yapılmasının nedeninin her iki tarafa da ileride ''makul biçimde inkar edebilme'' imkanı sağlaması olduğunu söyledi. 
     Amerikalı bir istihbarat yetkilisi, gizli operasyonlar yapmak için ABD başkanının onayını alması gereken CIA'in, Kuzey İttifakı'na silah, tıbbi malzeme ve gıda yardımı, haberleşme teçhizatı ve ayrıca istihbarat desteği sağlayacağını söyledi. 
     Adını açıklamayan yetkili, Amerikan hükümetinin bir siyasi belgesinde, Washington'un Taliban muhaliflerine destek vereceğinin belirtildiğini ve ''Afganistan'ı kimin yöneteceğini seçmek istemiyoruz. Ancak Afganistan'ı terörizmden kurtaracak ekonomik kalkınma ve barışçı çözümü arayacak kimselere yardım edeceğiz'' denildiğini söyledi. 
     Bu arada Ortadoğu ve Avrupa'da CIA operasyonlarında görev alan eski CIA yetkilisi Reuel Marc Gerecht, Taliban karşıtlarına yardımın gizli değil, açıkça yapılması gerektiğini savundu. 
     Açık yardımın gizli yardımdan her zaman daha iyi olduğunu belirten Gerecht, muhalefete gizli yardımın, ''Taliban rejiminin yıkılmasına ilişkin ortada açık, kesin bir siyaset bulunmadığı ve yardım açıkça yapılmazsa sorundan başka bir şey elde edilemeyeceği'' anlamına geldiğini söyledi. 
     






</TEXT>
</DOC>
