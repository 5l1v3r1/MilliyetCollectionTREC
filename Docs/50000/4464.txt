<DOC>
<DOCNO> 4464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/yazar/congar.html </URL>
<DATE> 2001/01/29/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD'nin tartıştığı adam 
</HEADLINE>
<TEXT>

     Katil olmanın bakan olmaya engel teşkil etmediği bir ülkenin perspektifinden bakınca, ABD'de bakanlık koltuğuna oturacakların sicillerinin, mali ve medeni durumlarının, geçmişteki ilişkilerinin, ideolojik görüşlerinin didik didik edilmesi belki yadırganabilir. 
     Başkan Bush'un çalışma bakanlığına aday gösterdiği Linda Chavez'in, ABD'ye yasal olmayan yollardan girmiş ve bugün artık yasal statüye sahip bir Guatemalalı kadını, yıllar önce, evinde yardımcı olarak çalıştırdığı ortaya çıkınca, adaylıktan çekilmek zorunda kalmasını düşünün. 
     Geçmişi, yasalara tam bağlılık testinden "pekiyi" alamayacak durumdaki kişilerin, resmi sorumluluk üstlenmelerini engellemeye dayalı "demokratik denetim" sayesindedir ki, ABD'de devlet büyük ölçüde "temiz" tutulabiliyor. Üst düzey siyasi atamalar Senato'nun onayına tabi. Bu onay sürecinde, göreve aday kişinin mal varlığı dökülüyor ortaya, hem işine ilişkin bilgisi ve yaklaşımı, hem de yasalar karşısındaki durumu ince elenip sık dokunuyor. 
     Koltukların "dosyasını bilmeyen", "servetinin kaynağı bilinmeyen", "kızarsa ne yapacağı belli olmayan" türden kişilerle dolmasını önlemek için fena bir yöntem değil. 
     Ama tabii sadece yasalar karşısında "temiz pak" olmak yetmiyor bir de, kamu vicdanının testinden geçebilmek var. 
     İşte Senato Adalet Komitesi'ndeki uzatmalı tartışmalar ardından, adaylığının bu hafta oylanması beklenen John Ashcroft'un ABD'nin en çok konuşulan adamı olmasının nedeni de bu. Bush'un "İyi yürekli birisi" diyerek, adalet bakanlığına aday gösterdiği Ashcroft, Amerikan kamu vicdanının benimsemekte zorlandığı bir isim. Onun ABD adaletinin başına geçecek olması, laiklik, ırk ayrımcılığı ile mücadele, kürtaj serbestiyesi, eşcinsel hakları gibi konularda, bu ülkedeki safları yeniden belirginleştiren canlı bir tartışmayı da beraberinde getirdi. 
     Aslında Ashcroft hiç de öyle "gökten inmiş" biri değil. Missouri eyaletinde adalet bakanlığı ve valilik yapmış son 6 yıl boyunca da ABD Senatosu üyesiydi. Dünya onu 7 Kasım seçimlerinde, Senato'daki koltuğunu Demokrat rakibi Mel Carnahan'a kaptırmasıyla tanımıştı zira seçimlerden birkaç hafta önce, bir uçak kazasında hayatını yitiren ancak ismi pusulalarda kalan Carnahan, "dirisi değil, ölüsüyle" Ashcroft'u yenmişti. 
     Şimdi Washington'da kopan fırtınanın temelinde ise, Ashcroft'un ABD gibi dindar ve muhafazakar bir ülkede bile, aşırı sayılacak kadar sağ ve Hıristiyan görüşlere sahip olması var. 
     Ashcroft, insanın yoğun ibadet ve büyülü ilaçlar sayesinde kendinden geçerek Kutsal Ruh ile kişisel ilişki kurabileceği esasına dayanan ve her mensubunu, başkalarını da bu inanca kazanmakla görevli bir "rahip" sayan "Pentecostalism" tarikatına mensup. Dinsel inançları gereği içki, sigara içmiyor, kumar oynamıyor, "cinsel uyarıya" neden olabileceği gerekçesiyle dans etmiyor. Missouri'de adalet bakanı olduğu yıllarda, kendi bestelediği "Kurtarıcı'nın hacını taşımak istiyorum, bu benim tek amacım" ilahisini söyleyerek kasabaları dolaşmasıyla onu hatırlayanlar var. Senatörlüğü sırasında kullandığı oyların, Hıristiyan Koalisyonu adlı muhafazakar grubun tercihleriyle yüzde 100 oranında örtüştüğü kayıtlarda. 
     Buraya kadar saydığım hiçbir özelliği, Ashcroft'un bakan olmasına tabii ki engel değil zaten bu özellikleri sorgulanmıyor da. 
     Senato'da bazı Demokrat üyelerin, kamuoyunda ise laiklik, eşitlik ve özgürlükler konusunda duyarlı geniş bir çevrenin Ashcroft'a muhalefeti, dinsel ve ideolojik bağlılıklarının siyasi tavrına yansımasından kaynaklı. 
     "Devlet ve Kilisenin Ayrılığı İçin Birleşmiş Amerikalılar" adlı örgütün, kendisi de bir rahip olan başkanı Barry Lynn, bu farkın altını çiziyor 
     "Ashcroft'un dansedip dansetmemesi değil bizi kaygılandıran. Esas kaygımız, kamusal hayatta dinin rolü konusunda kökten yanlış bir anlayışa sahip olması geçmişte, kendi teolojik inançlarını yasal girişimlere dönüştürmekte tereddüt etmemesi." 
     Bu itirazın temelinde Ashcroft'un, ABD'de "laiklik ve dinsel çoğulculuğa saygı" kapsamında yasak olan "okullarda toplu dua" uygulamasını savunması var. Senato'dayken, Alabama'daki bir mahkemenin duvarına On Emir'in asılması için kampanya yürüttüğü de akıllarda, hem de Yüksek Mahkeme'nin bunun Anayasa'ya aykırı olduğu yönündeki kararına rağmen. 
     Dahası Ashcroft, hayatın "doğumla değil tohumla" başladığına inanıyor ve ABD Yüksek Mahkemesi'nin 1973'te yeniden yasal kıldığı kürtaj serbestiyesinin yasaklanmasından yana çıkıyor. 
     Ashcroft, "cenin haklarını" böyle savunuyor ama, iş "çocuk haklarına" gelince duraksıyor. Birleşmiş Milletler'i "ABD egemenliğini tehdit eden tehlikeli bir kurum" diye niteleyen Ashcroft'a göre, BM Çocuk Hakları Sözleşmesi "Ana babaların hakkını sınırlayan, çocuk tokatlamayı bile suç sayan anlamsız bir belge". 
     Öte yandan, Ashcroft'un, daha önce kendisinin de üye olduğu Senato Adalet Komitesi'ndeki Demokratlar tarafından saatlerce sorgulanması, ardından 400'e yakın yazılı soruya yazılı yanıt vermeye zorlanmasında, geçmişte "ırk ve cinsel tercih temelinde ayrımcılık" yaptığı kuşkusu daha da büyük rol oynadı. 
     Irkçı, mezhepçi bazı kurum ve yayınlarla ilişkisi... Missouri Yüksek Mahkemesi üyesi Yargıç Ronnie White'ın "federal yargıç" olmasını, White'ın soyadına zıt olan deri rengine bakarak bloke ettiği yolundaki suçlamalar... Eşitsizlikle mücadelenin bir yöntemi olarak, öğrenci kaydı ve memur işe alımı esnasında, azınlıklara kota uygulanmasına muhalefet etmesi... ABD'nin açıkça eşcinsel ilk büyükelçisi olan James Hormel'ın, Lüksemburg'a misyon şefi olarak gitmesini engelleme çabası... vesaire... vesaire... 
     Kısacası, aslında hiç biri "vesaire" diye geçiştirilemeyecek, her biri ABD'de "açık birer sinir ucu" gibi duyarlı, önemli bir çoğu da yasalarla güvenceye alınmış hakları içeren konularda, yelpazenin en sağında ve bazı yasaların da karşısında yeralıyor Ashcroft. Ve şimdi, yasaların "bir numaralı savunucusu" olması gereken bir göreve aday. 
     Senato'daki sorgusu sırasında, adalet bakanı olursa "özünde karşı olduğu yasaları sonuna kadar savunacağına" söz verdi. Ancak yeni yasaların hazırlanması ve federal yargıçların atanması sürecinde Bush'a yapacağı danışmanlığın, bazı hakları geri çevirecek bir çizgide olmayacağının garantisi yok. 
     Yine de Ashcroft'un bakanlığı, Cumhuriyetçiler'in firesiz desteği, Demokratlar'ın ise fireli muhalefeti sayesinde, onaylanacağa benziyor. Ancak adaylığına ilişkin canlı tartışmanın ve Senato'da alacağı her ret oyunun, Ashcroft üzerinde demokratik baskı oluşturup dizginlerini büyük ölçüde sıkacağına inananlar var. 
     
     





'Tehcir' 


Diyarbakırspor 


Annesine benziyor 


Soykırım II 


Poker gibi yarışma 


ABD'nin tartıştığı adam 


Jenosid 


Ben de havaalanı isterim 


Hayali sorular gerçek cevaplar 


Gates'ten Davos'ta AIDS'e 100 milyon dolar 


İki örnek olay 


Küresel uçurum lafla kapanmıyor 


Beş bankanın birleşmesi "tedrici tasfiye"dir 


</TEXT>
</DOC>
