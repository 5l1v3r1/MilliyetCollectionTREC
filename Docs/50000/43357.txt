<DOC>
<DOCNO> 43357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/spor/ygokberk.html </URL>
<DATE> 2001/09/21/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Niye oynayamıyorlar 
</HEADLINE>
<TEXT>

     Sosyal, kültürel alt yapısı güçlü olan oynuyor. İşte Tayfun. O Edirne dışında doğanlardan. İyi veya kötü oynuyor. Önemli olan da bu zaten. Ama "anneciğim dönmek istiyorum" demiyor hiç olmazsa. İşte Ümit, iki antrenmanla Milano’da 90 dakika. Peki Alpay diyeceksiniz, o farklı. Küfürden kaçtı Karısına küfür edilmeyen her ülkede oynar o. Hido’nun beyazların, Yugoslavlar’ın olduğu takıma gitmesiyle Alpay’ın vücuduna uygun Ada’yı seçmesi "cuk" oturmuştu zaten. Kimya da uygun anlayacağınız, fizik de... Hatta belki biyoloji de... Tugay huzur arıyordu, bıkmıştı. Futbolcu oğlu da futbolcuydu. Arif anasının ligine göz yaşlarıyla geldi. Oktay, Las Palmas’ta sıkılıp, Siirt’e dönmeye bile razıydı. Ocakbaşı - türkücüler - abicim üçgeni arasında yaşayanlar bunların hiçbirini mesela Milano’da bulamıyor. Amaç ne Okan, ne de Okan’ı didiklemek. O bir sembol. O sembol altında Türk futbolcusunu incelemek . Ne et lokantası var, ne de "vay be abicim" diyenler, ne de türkücü. Hatta üçgeni dörtgen yapalım ve dördüncü uç, zart zurt arayan mankenimsi, şarkıcımsı hatunlar. Okan, Arif abisini özlüyor. Hakan, fıkra anlatamıyor. Emre mi O farklı. 20 yaşında Inter’de, Milan’da hiç kimse bugüne kadar direkt oynamadı. İstisnalar vardır tabii... Mesela Rivera, Maldini vs... Onlar da ekstra kabiliyetli olanlar ve o alt yapıda doğanlardı. Geri kalanlar kiralık gitti, ya da bekleyerek, oturarak pişti. O oynar. Dönen veya dönecek olan abilerini dinlemezse, sabredip, onlardan etkilenmezse oynar. Kiralık gider diyordum, demek ki Inter’de oturtarak pişirecekler Emre’yi. 
     
Bir tavsiye      MUSTAFA Denizli, dört kişiye Barcelona maçında adam markajı yaptırmış. Önemli olan adam markajı yapmaları değil, yapamamalarıydı zaten. Israr edecekse dördü beş yapmalı, Oğuz Çetin’in yanına da mesela Çetin Yılmaz’ı almalı. Defansı ona bırakmalı. Alan savunmasına dönerlerse de bu işin ustası Aydın Örs’e danışmalı. 
     
Güney Amerikalılar      PEKİ Brezilyalı, Arjantinli, yani Amerika’nın güneylileri nasıl oynuyor diye sormayın. Veya da sorun. Onların da sosyal alt yapısı bizden farklı değil tabii.. Ama futbol alt yapıları farklı. Çok güçlü. Hiç futbol oynamadım diyen bir Brezilyalı doktor bile, standart bir Avrupalı futbolcu kadar oynuyor zaten futbolu. Veya futbol mu, o ne diye soran bir Arjantinli bilgisayar mühendisi, Fatih Akyel kadar topla haşır neşir zaten. Sadece ondan daha az koşuyor... Onlar da hasretten karısını, nişanlısını, anasını, babasını, evini, sokağını, hatta sambasını özlüyor tabii... Ama ağlasalar da, zırlasalar da, oynadıkları futbol yine futbol. 
     
Entellektüel mi oldum      SALI, çarşamba geceleri Fenerbahçe ile Galatasaray’ındı. Kanlar kaynadı, dereceler yükseldi. Ben hala nelerden bahsediyorum. Yok sosyalmiş, yok alt yapıymış, yok üçgenmiş falan filan. Fenerbahçe’nin futbolu da karanlıktı, stadı da. Birer birer eksilen Galatasaray da Philips’in takımıyla, Philips aydınlığında oynadı. Üstelik futboluyla da ışık saçtı. Gerçi ikisi de üçer yedi, ama bunlar farklı üçler. Biliyorum tabii tandem, kanatlar, pres, koridorlar. Bunların hepsi önemli. Ama yukarda veya yanda veya aşağıda söylediklerim bence bunlar kadar önemli. Okuyun gitsin, aklınızda bulunsun. 
     
İyi olan gidiyor      Hollanda’da Hasan Şaş bir ara çok iyi oynuyordu. "Eyvah" dedi birisi, "O da çarşamba gider. Milan’ın kupa maçına da yetişir". Fener maçında o da yok yani. Ama Hakan, Galatasaraylılar’ı rahatlattı. İkinci devre oyundan alındı, iyi bir gününde de değildi. Bir hafta daha İstanbul’da belli ki. Fenerbahçe maçında da yeri banko yani. Ne takım vallahi. Çarşamba Galatasaray’da iyi oynayan, pazar İtalya’da forma giyiyor. Pazar iyi oynayan da çarşamba. 
     
G8’ler      EN rahat olanlar G8’lerde doğanlar... Yemeği memeği, restorantı müziği, sevgilisi kaynanası, kültürü, osu busu az çok aynı alt yapıdan zaten. Hadi aynı olmasa da birbirine benzeyenden. Asgari ücreti enflasyonu, hastanesi üniversitesi birbirinden az farklı. Çok özleyen, ahlayan puflayan da maç sonrası atlayıp, gidiyor ülkesine özlediğini görüp, yiyip, içip geliyor. Mesafeler yakın. Kafalar da rahat oluyor. Bilmem anlatabildim mi 
     
     SERİ İLANLAR 
     Pazartesi - Çarşamba 
     09.30 - 10.00 Radyo D’de 
     Cuma’ları ise Milliyet’teyiz Başka şubemiz yoktur. 
     İmza Köyün Delisi 
     



 SPOR 




























</TEXT>
</DOC>
