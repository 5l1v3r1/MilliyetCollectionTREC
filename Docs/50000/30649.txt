<DOC>
<DOCNO> 30649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sondun01.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak petrol ihracına yeniden başlıyor 
</HEADLINE>
<TEXT>

     BM Güvenlik Konseyi'nin, ''gıda karşılığı petrol'' programını 5 ay süreyle uzatmasından sonra Irak'ın bu kararı kabul ettiği ve petrol ihracına yeniden başlayacağı bildirildi. 
     Irak'ın BM büyükelçisi Muhammed El-Duri, Irak hükümetinin kararı kabul ettiğini belirten mutabakat zaptını imzaladı. Mutabakat zaptını BM Genel Sekreteri Kofi Annan da imzaladı. El-Duri imza töreni sırasında yaptığı açıklamada, ''Herşey kısa sürede normale dönecek'' diye konuştu. El-Duri, ''Irak'ın eskiden olduğu gibi günde 2 milyon varil petrol ihraç edeceğini'' de belirtti. Körfez Savaşı'ndan sonra BM ambargosu uygulanan Irak, 1996 yılından bu yana BM Güvenlik Konseyi'nin denetimi altında petrol ihraç ediyor ve bu yoldan elde ettiği parayla sivil halkın ihtiyacı olan gıda maddelerini satın alıyor. 







</TEXT>
</DOC>
