<DOC>
<DOCNO> 17639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun08.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokratlardan Bush'a 'Monica' tuzağı... 
</HEADLINE>
<TEXT>

     ABD'de, geçen Kasım ayında yapılan başkanlık seçimini kaybeden Demokrat Parti'nin, Monica Lewinsky benzeri bir skandalla, Cumhuriyetçi Başkan George Bush'a tuzak hazırladığı ortaya çıktı. 
     Weekly World News adlı internet sitesinde yer alan habere göre, Beyaz Saray güvenlik personeli, saraydaki bir stajyerin Bush'u baştan çıkarmak üzere Demokrat Parti'liler tarafından görevlendirildiğini saptadı. 
     Başkanlığı döneminde, Demokrat Parti'li Bill Clinton'ın neredeyse görevden azline neden olan eski Beyaz Saray stajyeri Monica Lewinsky'nin benzeri, adı açıklanmayan stajyerin, Demokratlar'ın Bush'u benzer bir skandalla koltuğundan etme planları çerçevesinde kullanıldığı ileri sürüldü. 
     Bush'un 20 Ocak'ta yemin ederek görevi devralmasından sonraki bir buçuk ay içinde, Başkan'ı baştan çıkarmakla görevlendirilen stajyerin maskesinin düşürüldüğü belirtilirken, Cumhuriyetçi Parti'li bir kaynak, ''Beyaz Saray ekibinin çabaları sayesinde, bu kişi, Başkan Bush ile hiçbir zaman yalnız kalma şansına erişemedi'' dedi. 
     Söz konusu stajyerin, Beyaz Saray güvenlik ekibinin dikkatini birinci günden itibaren çekerek, giyimi ve tavırlarıyla şüpheleri üzerinde topladığı, üstelik politikadan hiç anlamadığı ve önemli Cumhuriyetçi Parti'li kişileri tanımadığı belirtildi. 
     Sorguya çekilen stajyer, Demokratlar tarafından gönderildiğini ve amacını itiraf etti, ancak belirli kişilere yönelik suçlamada bulunmadı. 
     Cumhuriyetçi Parti'liler, stajyerle yalnız kalsaydı bile, Bush'un ''dini inançları ve etik anlayışı'' dolayısıyla Clinton gibi skandal davranışlara yönelmeyeceğini, Bush için karısı Laura ile evliliğinin önem taşıdığını söylediler. 



</TEXT>
</DOC>
