<DOC>
<DOCNO> 32085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/guncel/gun01.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet varlık içinde yokluk çekiyor 
</HEADLINE>
<TEXT>

Diyanet Vakfı’nın trilyonluk kaynakları dururken dünyada eşi bulunmayan tarihi camiler dökülüyor, restorasyon için minareler baz istasyonlarına kiraya çıkarılıyor 
     EZELHAN ÜSTÜNKAYA Ankara 

     Yıkılmanın eşiğine gelen, parça ve sıvaları dökülen tarihi camilerin onarımı için son çare olarak minarelerin baz istasyonlarına kiralanması gündeme geldi. İnsan sağlığı üzerindeki etkileri nedeniyle tartışmalı olan baz istasyonlarının gelir olsun diye minarelere kurulması, gözleri trilyonluk kaynakları işleten Türkiye Diyanet Vakfı’na çevirdi. 
     Minareleri baz istasyonlarına mahk m eden bu çarpık anlayış, dev bir holding haline gelen Türkiye Diyanet Vakfı ile Diyanet İşleri Başkanlığı DİB arasındaki çekişmeden kaynaklanıyor. 
     
     Yılmaz ile Altıkulaç’ın gizli savaşı 
     Vakıf senedinde Diyanet Vakfı’nın DİB’i güçlendirme amacı taşıdığı yazılı olmasına karşın iki kardeş kuruluş arasında yönetim kavgası nedeniyle bu amaca ulaşılamıyor. DİB Başkanı Mehmet Nuri Yılmaz, aynı zamanda Vakıf Mütevvelli Heyeti’nin de başkanı. Ancak Yılmaz ile eski Diyanet İşleri başkanlarından ve vakfın kurucularından olan Tayyar Altıkulaç arasında geçmişten beri gizli bir kavga sürdüğü belirtiliyor. DİB ile vakıf arasında yurtdışı örgütlenmesi konusunda da sorun yaşanıyor. 
     Türk Hava Kuvvetleri Güçlendirme Vakfı örnek alınarak 150 bin lira sermaye ile 1975’te kurulan vakfın yurt genelinde 920 şubesi bulunuyor. Kuveyt Türk Evkaf Finans, İhlas Sigorta ve İhlas Finans’ta hissesi olduğu ortaya çıkan vakfın mal varlığı Cumhurbaşkanlığı’na bağlı Devlet Denetleme Kurumu DDK raporuna da yansıdı. Rapora göre vakfın 7 bin 300 gayrimenkulü, 4 işletmesi, 7 şirketi, 6 iştiraki, 1 bağlı kuruluşu, 51 milyon doları aşan varlığı bulunuyor. Vakıf, Türkiye genelinde 200’ü aşkın yurt işletiyor. Vakfın İstanbul’da 256 konutluk sitesi de bulunuyor. 
     Vakıf, Ankara’nın en büyük camisi olan Kocatepe’nin altındaki Beğendik Mağazası da dahil olmak üzere, gayrimenkullerinden her ay yüzlerce milyar kira geliri alıyor. Vakfın sahip olduğu işletmeler arasında 29 Mayıs Tıp Merkezi, Türkiye Diyanet Vakfı Yayıncılık - Matbaacılık İşletmesi, Türkiye Diyanet Vakfı Yayınları İşletmesi, Vakıf Özel Eğitim ve Öğretim Tesisleri A.Ş VENTAŞ , GİNTAŞ, KOMAŞ, DİVANTAŞ bulunuyor. 
     
     Baz istasyonları ne getirecek 
     Maliye Bakanlığı’ndan onay alınırsa Türkiye genelinde 10 bin camiye baz istasyonu kurulacak. Diyanet, baz istasyonlarından yılda en az 50 milyon dolar yaklaşık 67 trilyon lira gelir bekliyor. Bu rakam Diyanet’in 302 trilyon 112 milyar lira tutarındaki 2001 bütçesinin 5’te birine denk. 
     
450 yıllık cami yeniden yapılacak      İzmit’te, Marmara depreminde ağır hasar gören 450 yıllık cami, yıkılıp aslına uygun olarak yeniden inşa edilecek. Kanuni Sultan Süleyman döneminde Mimar Sinan’a yaptırılan ve daha önce üç deprem geçiren Fevziye Camii, dördüncü depreme dayanamadı. İstanbul Anıtlar Yüksek Kurulu, adı ilk yıllarda "Mehmet Bey" olan, sonradan "Fevziye" olarak değiştirilen tarihi yapının tamamen yıkılıp aslına uygun inşa edilmesini kararlaşırdı. İzmit Saraybahçe Belediyesi Belediye Başkanı Hikmet Erenkaya, caminin özelliklerinin korunarak yapılacağını ve inşaat bedelinin, başta belediye ve mütfülük olmak üzere cami koruma derneklerinin işbirliğiyle karşılanacağını kaydetti. 
     



 GÜNCEL 






















</TEXT>
</DOC>
