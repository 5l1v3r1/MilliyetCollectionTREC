<DOC>
<DOCNO> 34177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur18.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir sıcak hava dalgası geliyor 
</HEADLINE>
<TEXT>

     Antalya'da son günlerde 32 dereceye kadar düşen hava sıcaklığı tekrar yükselecek. Meteroloji uzmanları, turistik kentte hafta sonundan itibaren hava sıcaklığının 40 derece üzerine çıkacağını belirtirken, nem oranının ise yüzde 80 - 95 olmasının beklendiğini söyledi. 
     İstanbul, Ankara ve İzmir'de de haftasonunda hava sıcaklıklarının bir iki derece artacağı nem oranının ise yüksek olacağı belirtildi. 
     Yeni bir sıcak hava dalgasının yaklaşması İl Sağlık Müdürlüğü'nü de harekete geçirdi. Antalya'daki hastane ve sağlık ocakları, sıcak konusunda uyarıldı. Vatandaşların da bu konuda duyarlı olması gerektiğini belirten İl Sağlık Müdürlüğü yetkilileri, fazla önemsenmeyen güneş çarpması, tansiyon düşmesi gibi sorunların bu sıcaklarda can alabileceğini bildirdi. Özellikle öğle saatlerinde mecbur kalınmadıkça dışarıya çıkılmamasını öneren uzmanlar, şu uyarılarda bulundular 
     "Çocuklar ve yaşlılar hafif ve sulu gıdalarla beslenmeli. Kalp, astım, tansiyon hastaları sıcağın fazla olduğu öğle saatlerinde mecbur kalmadıkça sokağa çıkmamalı. Klimalı ortamlarda bulunmalı. Güneş ışınlarının dik geldiği öğle saatlerinde güneşte fazla kalınmamalı. Plaja ve havuza gitmek için saat 16.00'dan sonrası tercih edilmeli. Kıyafetlerde güneş ışınlarını yansıtıcı açık renkler tercih edilmeli. Güneş altında fazla kalmaktan kaynaklanan rahatsızlıklar ihmal edilmemeli ve hemen en yakın sağlık kuruluşuna başvurulmalı." 







</TEXT>
</DOC>
