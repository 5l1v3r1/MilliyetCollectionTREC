<DOC>
<DOCNO> 41151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sonspo16.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Turnuva bitmedi. Şampiyonluk için oynayacağız 
</HEADLINE>
<TEXT>

     Avrupa Erkekler Basketbol Şampiyonası'nda Almanya'yı uzatma bölümünde 79-78 yenerek finale çıkan A Milli Takım'ın başantrenörü Aydın Örs, kendileri için turnuvanın henüz bitmediğini belirterek, ''Yarın şampiyonluk için oynayacağız'' dedi. 
     Milli takım olarak ayaklarının yere bastığını kaydeden Aydın Örs, soyunma odasında yaptığı açıklamada ''Sakatlıklarımız var ve yorgunuz. Ancak yarınki final maçına mutlak kazanmak için sahaya çıkacağız. Henüz işimiz bitmedi'' diye konuştu. 
     Aydın Örs, milli takımın elde ettiği başarının arkasında bir emek yattığını kaydederek, sözlerini şöyle sürdürdü 
     ''Aldığımız bu başarı Türk halkına hediyemiz olsun. Türk basketbolu Avrupa'da artık final oynuyor. Oyuncularımın ve milli takımda görev yapan herkesin bunda büyük payı var. Herkes tatil yaparken bu oyuncular 2.5 ay boyunca çalıştı. Büyük zorluklarla şampiyonaya hazırlandık. Bu emeğimizin de karşılığını alıyoruz.'' 
     
     ''OYUNCULARIM KAYBETMEYİ SEVMİYOR'' 
     Örs, milli takımın bir bütün halinde bir ekip olduğunu da kaydederek, oyuncuların hiçbir zaman yitirmeyi sevmediğini ve maçı bırakmadığını vurguladı. 
     Almanya maçında tüm oyuncuların büyük katkı sağladığını anlatan Örs, yedekten gelen Kaya dahil bütün oyuncuların müthiş bir katkı vererek oynadığını bildirdi. 
     Hırvatistan maçında çok fire verdiklerini, Mehmet Okur'un da Almanya karşısında oynamadığını Hidayet ve Kerem'in ise yalnızca şut idmanı yaparak maça çıktığını kaydeden Örs, maçla ilgili değerlendirmesini de şöyle yaptı 
     ''Nowitzki'nin atacağı sayıyı tahmin ediyorduk. Ancak biz diğer oyuncuları tutmayı ve sürekli müdafaa değişikliği yaparak Almanlar'ı yıpratmayı yoluna gittik. Zaman zaman savunmada hatalar yaptık ve sıkıntılar yaşadık. Ancak sonunda maçı kazanmasını bildik.'' 
     
     ELEŞTİRİLERE YANIT 
     Örs, yapılan eleştiriler karşılığında neler düşündüğünün sorulması üzerine de şöyle konuştu 
     ''İnsanların yaptığı üretimlerle anılması lazım. Avrupa'da ilk kez Türkiye'ye basketbolda kupa kazandırdım. Final oynadık. Türkiye ligi şampiyonluklarını saymıyorum. Milli takımda da finale kadar geldik. Ancak bu eleştirilere tahammülü olmayan kişinin de burada olmaması lazım. Beni üzen nokta, yapılan bu eleştirilerden sonra Kerem'in bundan çok etkilenmesi oldu.'' 
     
     MEHMET VE ORHUN, FİNALDE DE YOK 
     Aydın Örs son olarak, yarınki maçta Orhun ile Mehmet'in oynama olasılığının bulunmadığını da vurgularken, Hırvatistan maçının devre arasında kimseye ''vurun kırın, kız gibi oynamayın'' demediğini, bunun kendi kişiliğine uymayan bir davranış olduğunu sözlerine ekledi. 
     

</TEXT>
</DOC>
