<DOC>
<DOCNO> 47929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sontur08.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil toplum kuruluşlarından Afganistan operasyonuna tepki... 
</HEADLINE>
<TEXT>

     ABD'nin Afganistan'a yönelik yürüttüğü askeri harekat, sivil toplum kuruluşları ve meslek odalarından oluşan 22 örgüt tarafından yapılan ortak açıklamayla kınandı. 
     Ankara Barosu, Atatürkçü Düşünce Derneği ADD , 68'liler Birliği Vakfı, Bilim Ütopya Ankara Temsilciği, Çağdaş Kadın ve Gençlik Vakfı, CHP ve İşçi Partisi Ankara il örgütleri, Dev Maden-Sen ve çeşitli meslek odaları adına ortak açıklama, Cumhuriyet Kadınları Derneği Başkanı Şenal Sarıhan tarafından yapıldı. 
     Afganistan'a düzenlenen harekatı kınadıklarını belirten Sarıhan, ''ABD çıkarlarına savaşmaya hayır'' dedi. Sarıhan, Türkiye'nin, ABD'nin yürüttüğü harekata destek olmaması gerektiğini savunarak, şunları söyledi 
     ''Amerika bu saldırısında haksızdır, uluslararası hukuku çiğnemektedir. Terörle mücadele ettiği doğru değildir. Taliban'ı, Usame Bin Ladin'i yaratan da kendisidir. Afganistan işgalinin altında yatan asıl neden, Amerika'nın, Asya'daki çeşitli büyük ülkeler arasında gelişen birlik eğiliminden duyduğu rahatsızlıktır. 
     Ülkemiz, haksız bir savaşın içinde olmamalıdır. Ülkemizi gözümüz gibi korumak sorumluluğuyla karşı karşıyayız. Bu nedenle, Amerikan macerasından uzak durmalıyız. Yoksul ülkelere savaş açmak ve açılan savaşın yedek kuvveti olmak, Türkiye'ye dünya halkları gözünde onurlu bir yer kazandırmaz.'' 
     






</TEXT>
</DOC>
