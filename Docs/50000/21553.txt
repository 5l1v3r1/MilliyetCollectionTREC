<DOC>
<DOCNO> 21553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sondun17.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Mumyalar Müzesi'ne 'Arafatı kaldırın' baskısı 
</HEADLINE>
<TEXT>

     New Yorklu bazı politikacıların, kentte yeni açılan Mumyalar Müzesi yönetimine Filistin lideri Yaser Arafat'ın heykelinin kaldırılması yolunda baskı yaptıkları ortaya çıktı. 
     Bu yolda eyalet valiliği ve belediye meclisine başvuran politikacı sayısının 50'yi bulduğu bildirilirken, 42. sokak üzerinde ve Times Square meydanı yakınında bulunan müzenin yetkilileri, ''böyle bir niyetleri olmadığını'' ifade ettiler. 
     Arafat'ın heykelinin kaldırılması için kampanya başlatan politikacılardan Brooklyn demokrat temsilcisi Dov Hikind, ''Mumyalar müzesine heykelinin konulması Arafat'a şeref veriyor. Bana göre bu adam bir terörist'' dedi. Hikind'in, New York Valisi George Pataki ve Belediye Başkanı Rudolph Giuliani'ye başvurarak, heykelin kaldırılması için müze yönetimine baskı yapmalarını istediği biliniyor. Hikind ve taraftarlarının yarın müze önünde bir protesto gösterisi düzenleyeceği bildirildi. 
     Arafat'ın müzedeki heykeli, FKÖ liderini günlük kıyafeti içinde canlandırıyor. Haki renkli askeri elbise giydirilen heykelin başında kefiye var. 
     
     Castro'ya evet, Hitler'e hayır 
     Olayla ilgili olarak müzenin tutumunu açıklayan müze sözcüsü Janine Scarpello, müzedeki heykellerin, siyasi ya da dini bağlantıları gözönüne alınmadan teşhir edildiğini söyledi. Küba lideri Fidel Castro'nun heykelinin de bulunduğu müzeye, Alman diktatörü Adolf Hitler'in heykeli ise konulmadı. 
     Geçmişte Arafat hakkında ''terörist'' ve ''katil'' nitelemesini kullanmış olan New York Valisi George Pataki, heykelin kaldırılması için girişim yapabileceğini ima etti. 
     BM'nin 50. yılı dolayısıyla New York'a gelen Arafat'ı, verdiği bir davetten polise attıran New York Belediye Başkanı Giuliani'nin de Arafat'tan hoşlanmadığı biliniyor. 






</TEXT>
</DOC>
