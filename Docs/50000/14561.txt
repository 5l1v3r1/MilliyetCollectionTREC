<DOC>
<DOCNO> 14561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/yazar/okur.html </URL>
<DATE> 2001/04/04/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Yolunu değiştirmeyen adam 
</HEADLINE>
<TEXT>

     Güzel insandı... İyi tüccardı. Her mal alınırken kazanılır derdi... 
     Geleneksel değerlerine sıkı sıkıya bağlıydı. "Naif"ti. 
     Konuşması, tavırları, yaklaşımı ilk bakışta size, bir "İngiliz lordu" ile karşılaştığınız izlenimini yaratırdı... 
     Oysa Ayhan Şahenk, 1929 yılında Niğde'de doğmuş bir Anadolu çocuğuydu. 
     İlk gençlik yılları "planlı kalkınma" döneminin yarattığı tortuyla şekillendi. 
     Bu yüzden olacak ki, yaşamı boyunca, ne siyasi çizgisinden taviz verdi, ne de popülizm hastalığına yakalanıp kendini anlatma ihtiyacı hissetti. Kurumlarının öne çıkmasına özen gösterirdi. Sıradan bir Anadolu insanının eğitimle, kendini geliştirip işinin başında başarılı olabileceğinin iyi bir örneğiydi. 
     Türk müziğine, radyodan haber dinlemeye tutkundu. 
     Demokrat Parti'nin iktidara gelip Türk insanının çok partili dönemle tanışma sürecinde genç bir girişimci olarak 1951 yılında inşaat ve taahhüt alanında hizmet vremeye başladı. Ve 50 yıl boyunca inişleriyle çıkışlarıyla her gün işinin başında oturdu. 
     Bugün inşaattan turizme, bankacılıktan iletişime, gıdadan otomotive geniş bir yelpazede faaliyet gösteren Türkiye'nin en büyük 20 holdinginden birisini yarattı. 
     7 ayrı sektör, 20 bin çalışan ve bir "banka imparatoru..." 
     Herkese başsağlığı diliyoruz. 
     Ve idealizmden hiç taviz vermeyen bir işadamının portresini çizmeye çalışıyoruz. 
     Kayserililer, "kuru daldan düdük çıkarırız " diyerek tüccar olma becerilerini hiç çekinmeden anlatırlar da anlatırlar... 
     Ama Niğdeli işadamlarının da onlardan aşağı kalır yanı yoktur, bilesiniz... 
     Bakın, 1960 ile 1970 döneminde Niğde Aksekilliler, Tahtakale'ye adım attıklarında kimse onların bu denli başarılı olacağını tahmin edememişti. 
     Ama oldu işte... Saat piyasası bir dönem onlardan soruldu. 
     Ancak Şahenk, hemşerilerinden farklı bir çizgide iş yaşamını şekillendirdi. 
     "Yap - satçılık, al - satçılık" en büyük özelliği oldu. Babasından aldığı feyz, "herkes satarken al, herkes alırken sat" rehberi oldu. 
     Öylesine başarılı şirket alımları ve satımları yaptı ki, en yakın rakiplerinin bile dudaklarını uçuklattı. 
     Örneğin, 1994 krizinde eski Genel Müdürü İbrahim Betil'den Bankekspres'i çok ucuza alıp 100 milyon dolara sattığında kimse bir şey söylemedi... 
     İş, iyi tüccar olmaktan geçiyordu. 
     Garanti Bankası'nın satışı hikayesini bir yana bırakırsak tabii ki... 
     1983 yılı, yine kriz, Koç Grubu'ndan Garanti Bankası alınıyor. Rahmetli Vehbi Koç'un anılarına baktığımızda, Garanti Bankası'nın satışı için "hata yaptık" değerlendirmesi dikkati çeker. 
     Şahenk'in başarı çizgisinde "yolumu yönümü değiştirmedim" tezi vardır. 
     Oysa, yola çıktığı dostları en iyi ortakları, sermaye piyasası en iyi anladığı piyasalardan biri olarak ortada duruyor. Ve 20 bin çalışanın olduğu holding, profesyonelleşme sürecinin nasıl oturtulduğunun da sınavını verecek... 
     Türk şirketleri geleneksel... Baba, büyük patron, ikinci kuşak oğul ne yapacak 
     İşte böylesine bir süreçte Doğuş Holding cephesindeki gelişmeler de önemli bir gösterge olacak. Baba Şahenk, oğlunu bankacı, kızını turizmci yaparken babasından aldığı nasihatı hep tekrarladı, "aman politikaya bulaşmayın..." 
     
     





Gecikmeden... 


Günün olayı 


Derviş sıkıntısı 


17 yamalı lastik 


Ağzınızla kuş tutsanız bile... 


Makro Mikro Tarih 


Yeşil pasaport 


Kriz fırsat olabilir... 


Aşk aynaya yapıştırılmış sakız mıdır 


Yolunu değiştirmeyen adam 


Yolsuzluğun bürokrat ve siyasi ayağının anahtarı 1 


Demokratik sol kültür ve bedel 


Krizin ilacı sinema 


"Önce kelam vardı" 


Bankalar düzelmeden ekonomi düzelemeyecek 


İrticaya karşı bilişim 


</TEXT>
</DOC>
