<DOC>
<DOCNO> 18681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur01.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun bir film maratonunun ardından İstanbul Film Festivali'nde final gecesi... 
</HEADLINE>
<TEXT>

     20. Uluslararası İstanbul Film Festivali'nin finali, 15 günlük yoğun bir film maratonunun ardından bu gece Lütfi Kırdar Kongre ve Sergi Sarayı'nda yapıldı. 
     Festivalin Ödül Töreni ve Kapanış Gecesi'ne, Çalışma ve Sosyal Güvenlik Bakanı Yaşar Okuyan, Aydın Güven Gürkan, Atıf Yılmaz ve Deniz Türkali gibi isimlerin de aralarında bulunduğu kalabalık bir davetli topluluğu katıldı. 
     Gecede ulusal ve uluslararası yarışma dallarında ödülleri, Türk filmlerinde 4 dalda aldığı ödülle ''Dar Alanda Kısa Paslaşmalar'' ve 3 dalda ödülle ''Herkes Kendi Evinde'', yabancı filmlerde ise ''En İyi Film'' ve ''En İyi Kadın Oyuncu'' ödülleriyle ''Çıkış Yok'' topladı. Uluslararası Yarışma bölümünde Filiz Akın'ın başkanlığındaki ödül jürisi, Alman yönetmen Oskar Roehler'in ''Die Unberürbare-Çıkış Yok'' adlı filmine ''En İyi Film'' kategorisinde Altın Lale Ödülü'nü verdi. Yarışmada, En İyi Kadın Oyuncu ödülünü de bu filmin başrol oyuncusu Hanalore Elsner aldı. 
     Elsner'e ödülünü vermek üzere sahneye gelen Halit Refiğ, Elsner'le çok uzun yıllar önce genç bir sinemacıyken tanışmasının ve onun sinemaya başlamasına vesile olmasının öyküsünü anlatırken, lafı uzatınca salondaki konuklar tarafından alkışlanmaya başladı. Bunun üzerine Elsner lafa girerek, olayı tatlıya bağladı. 
     Ulusal Yarışma bölümünde jüri başkanı Hale Soygazi'nin tabiriyle ''gönlü bol davranan'' jüri, bazı alanlarda aynı ödüle iki kazanan belirledi. 
     7 Türk filminin yarıştığı Ulusal Yarışma'da, ''Dr. Nejat Eczacıbaşı Vakfı En İyi Türk Filmi'' ödülü ''Dar Alanda Kısa Paslaşmalar'' ve ''Herkes Kendi Evinde'' adlı yapımlara verilirken,''En İyi Yönetmen'' ödülünü yine ''Dar Alanda Kısa Paslaşmalar''ın yönetmeni Serdar Akar, ''En İyi Kadın Oyuncu'' ödülünü de ''Filler ve Çimen'' filminin başrol oyuncusu Sanem Çelik aldı. ''En İyi Erkek Oyuncu'' ödülü de iki kişi arasında paylaştırılarak, ''Herkes Kendi Evinde'' filminden Erol Keskin ve ''Dar Alanda Kısa Paslaşmalar''dan Savaş Dinçel'e bu ödüle layık görüldü. 
     Ulusal Yarışma'da Jüri Özel Ödülü ise ''Herkes Kendi Evinde'' filminin görüntü yönetmeni Haik Kirokosian'a verildi. Uluslararası Film Eleştirmenleri Birliği FIPRESCI Ödüllerini ise, Uluslararası Yarışma'da İranlı yönetmen Bahman Farmanara'nın ''Kafurun Kokusu, Yaseminin Rahiyası'', Ulusal Yarışma'da da ''Filler ve Çimen'' aldı. Öte yandan ''Dar Alanda Kısa Paslaşmalar'' filmi, Radikal gazetesinin sponsorluğundaki Halk Ödülü'ne de değer görüldü. 
     Gecede, Yaşam Boyu Başarı Ödülü'nü İtalyan sinemasının ustalarından Taviani Kardeşler ve Amerikalı yönetmen Roger Corman kazanırken, Festivalin Yönetmeni Hülya Uçansu'ya da festivalin kuruluş yıllarından beri aralıksız ve başarılı çalışmalarından ötürü bir şükran plaketi sunuldu. Uçansu'ya plaketini, Bakan Yaşar Okuyan ile festivali düzenleyen İstanbul Kültür ve Sanat Vakfı'nın Başkanı Şakir Eczacıbaşı birlikte verdiler. Gecenin sonunda, geçen yıl en iyi film, en iyi yönetmen ve en iyi senaryo da dahil 8 dalda David di Donatello ödülü kazanan Silvio Soldini'nin ''Ekmek ve Laleler'' adlı filmi gösterildi. 20. Uluslararası İstanbul Film Festivali, yarınki film gösterimlerinin ardından sona erecek. 







</TEXT>
</DOC>
