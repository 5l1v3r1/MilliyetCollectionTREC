<DOC>
<DOCNO> 16578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo11.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Asbaşkanı "Seyirci desteğine devam ederse şampiyonuz" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, şampiyonlugun en güçlü adayı olduklarını ve sezon sonunda da şampiyon olacaklarını söyledi. 
     Asbaşkan Kıyat, son iki haftada Denizlispor ve Ankaragücü karşısında iyi oynayarak kaybettiklerini belirterek, şöyle konuştu 
     ''Son iki maçta girdiğimiz çok sayıdaki gol pozisyonunu değerlendiremedik ve şansız bir şekilde mağlup olduk. Herşeye rağmen, averajla da olsa lideriz. Şampiyonluk yarışı Fenerbahçe, Galatasaray, Gaziantepspor ve Beşiktaş arasında geçecek. Ligde şu an ilk 3 sırayı paylaşan takımların birbirleriyle maçları var. Bu takımlardan Gaziantepspor ve Galatasaray, Kadıköy'e gelecek. Taraftarlar rahat olsun, Fenerbahçe takımı şampiyonluğun en güçlü adayıdır ve sezon sonunda şampiyon olacaktır. Bu dönemde onlara her zamankinden çok ihtiyacımız var. Bize desteklerine devam etsinler. Mutlu son Fenerbahçe'nin olacak.'' 
     Atilla Kıyat, her zaman teknik heyetin ve futbolcuların yanında olduklarını da ifade ederek, ''Sezon başından beri sergilediğimiz tutumumuzdan değişen bir şey yok. Biz bir bütünüz. Destekliyoruz, desteklemiyoruz, arkasındayız, değiliz deme lüksümüz yok. Başkan, yönetim, teknik heyeti ve futbolcular birbirine sarılmış ve kenetlenmiş vaziyette. Fenerbahçe bir bütündür ve en ufak bir çatlak yok'' diyerek sözlerini tamamladı. 



</TEXT>
</DOC>
