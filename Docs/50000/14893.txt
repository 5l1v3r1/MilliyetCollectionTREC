<DOC>
<DOCNO> 14893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/spor/spo01.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞİKTAŞ’TAN GİTMEM’ 
</HEADLINE>
<TEXT>

Nouma, Siyah - Beyazlı kulüpten ayrılmak gibi bir niyeti olmadığını söyledi, "Takımımı seviyorum" dedi, Galatasaray’ın finale çıkacağını da iddia etti 
     KARTAL YİĞİT 

     BEŞİKTAŞLI Nouma, Fransa'ya gitmeden önce sadece MİLLİYET'e konuştu. Yıldız futbolcu, medyanın kendisini sorunlu göstermesine tepki gösterdi, "Bundan sonra benimle ilgili ne iyi, ne de kötü bir haber yayınlanmasını istemiyorum" dedi. Beşiktaş'ı sevdiğini belirten Nouma, "Bir yıl daha sözleşmem var. Gitme niyetinde değilim. 'Kaçacak' diyorlar. Yönetimle görüşmeden, bir yere gitmem. Daum ve yönetim patron, ben işçiyim. Bir işçi patronuna karşı gelmez" diye konuştu. 
     NOUMA, Galatasaray'a da övgüler yağdırarak, "Dünya Karması gelse, evinde Galatasaray'ı yenemez" dedi. Fransız oyuncu, Sarı - Kırmızılı takımın, finale çıkacağına ilişkin arkadaşlarıyla iddiaya girdiğini de bildirdi, "Ben böyle pres yapan ve organize olan bir orta saha görmedim. Rakibi oynatmıyorlar. Real Madrid de ikinci yarı sahasına hapis oldu. Rövanşta işleri zor, ama ben onlara inanıyorum" ifadesini kullandı. 
     
Nouma'ya erteleme      G.SARAY maçında, rakip takım oyuncusuna sert girdiği için Disiplin Kurulu'na sevk edilen Beşiktaşlı Nouma'nın cezası, savunması gelmediği için verilemedi. Fransız oyuncu, Kurul'un salı günü yapacağı toplantıda tekrar gündeme gelecek. Samsun - İstanbulspor maçında rakip takım oyuncusuna dirsek atan Sarı - Siyahlı Moura ve Petrov'a ikişer maç ceza geldi. 
     
Kitapçı Halil      UZUN sakatlığı nedeniyle sahalara dönemeyen ve futbol hayatı bitti denilen Halilagiç, pazartesi günü çeşitli yazarların kitaplarını sergileyeceği bir kitapevi açıyor. Dün Fulya'ya gelen Halilagiç, Yugoslovya'da tedavisini tamamladığını ve en kısa sürede koşulara başlayacağını söyledi. 
     
Rapor vermedim’      DAUM, oyuncularıyla bir toplantı yaparak hiç kimse için yönetime rapor vermediğini söyledi. Alman hoca, medyada çıkan ve gönderileceği iddia edilen isimler konusunda futbolculara "Çıkan haberlere inanmayın. Sezon sonunda bazı değişiklikler olacak. Bunun için takımda kalmak isteyenler mücadele etmeli. Herkese eşit şans vermek istiyorum" diye konuştu. 
     
Kartal’da gelen gideni arattı      BEŞİKTAŞ, bu sezon transfer ettiği Türk futbolculardan beklenen verimi alamazken, gönderdiği oyuncuları aradı. Sertan, Atilla, Ertuğrul, Ersen ve Serdar bu sezon 46 gole imza atarlarken, Beşiktaş'ın dört forveti Nouma, Ahmet, Fazlı ve Tunç 29 golde kaldılar. 
     ANTALYA’-DAN alınan Fazlı, iki gole imza atarken, onun yerine Antalya'ya giden Atilla 13 gole ulaştı. Erman için Samsun'a verilen Ertuğrul da 8 golü ağlara yolladı. Sertan İstanbulspor’da 11, Ersen Martin Siirt Jetpa'da 7, Serdar Kocaelispor'da 7 gol attı. 
     
Kriz bitmedi      BEŞİKTAŞ’TA yönetimin dolar alacağı bulunan futbolcularına TL üzerinden ödeme yapması teklif etmesinin yarattığı kriz dün de sürdü. Asbaşkan Yıldırım Demirören görüştüğü bu futbolculara daha önceki 750 bin liralık teklifini 850 bin liraya çıkardı. Oyuncular, "Buna ancak üç aylık anlaşma ile kabul ederiz. Sonra tekrar masaya otururuz. Alacaklarımız da hemen ödenmeli" dediler. Demirören, futbolcuların bu restine sessiz kaldı ve konuyu yönetime götüreceğini söyledi. 
     


 SPOR 





























</TEXT>
</DOC>
