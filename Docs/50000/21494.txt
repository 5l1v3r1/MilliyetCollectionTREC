<DOC>
<DOCNO> 21494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/spor/spo04.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabote ediliyoruz 
</HEADLINE>
<TEXT>

Trabzonspor Başkanı Özkan Sümer, yaptıkları transferlerin bazı çevrelerce değersiz gösterilmeye çalışıldığını söyledi 
     TRABZONSPOR Başkanı Özkan Sümer, dün düzenlediği basın toplantısında, yaptığı transferleri savundu ve "Ne yazık ki transferlerimizi sabote etmek, oyuncularımızı değersiz göstermek gibi gayretler var" dedi. Sümer, "Brezilya’dan aldığımız dört oyuncu için popüler, en iyi futbolcular demedik. Ancak hepsine kefiliz. Bize büyük katkıları olacak" diye konuştu. 
     ESKİ yönetimle ilgili yargı sürecinin devam ettiğini belirten Özkan Sümer, "Trabzonspor adına buradayız. Bu kulübe zarar verenleri, affetme hakkımız yok. Hem suç duyurusu olacak, hem de Disiplin Kurulu’na sevk konusunu gündemimizde" ifadesini kullandı. Sümer, Nijeryalı James Austin’in de bugün Trabzon’da imza atacağını kaydetti. 
     
     Sergen anlaşamadı 
     TRABZONSPOR’DA iç transfer görüşmeleri Sergen ile birlikte başladı. Özkan Sümer, yıldız futbolcuya, maç başına 12 milyar lira önerdi. Sergen’in menajeri ise, "Bonservisini parasız alabilir. Bu durumda en az 2 milyon dolar bonservis için para ödenmesi gerekir. Ayrıca her sezon için yarısı garanti para, yarısı da maç başı 1 milyon 250 bin dolar olmak üzere 3 milyon 250 bin dolara anlaşabiliriz" teklifini sununca ilk görüşmeden sonuç alınamadı. 
     ÖZKAN Sümer, Sergen ile yeniden bir araya geleceklerini söyledi ve "Şartlarımızı ortaya koyduk. Sergen’in de düşüncelerini aldık. Görüşmenin olumlu ya da olumsuz sonuçlandığını söyleyemeyiz. Bu konuyla ilgili şu anda somut açıklama yapılamaz. Ortak bir paydada buluşmayı umuyoruz" dedi. Menajer Şahin Uslu ise "Şu aşamada bir yorum yapamayacağız" diye konuştu. 
     



 SPOR 



























</TEXT>
</DOC>
