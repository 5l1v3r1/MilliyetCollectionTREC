<DOC>
<DOCNO> 41628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sontur13.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendilerini feda ettiler... 
</HEADLINE>
<TEXT>

     Taksim'de dün akşam DHKP C militanı Uğur Bülbül'ün gerçekleştirdiği intihar eyleminde, can kaybının yükselmesini şehit polislerin önlediği ortaya çıktı. 
     Eylemci teröristin amacının yaklaşık 50 polisin arasına girerek bombayı patlatmak olduğu ancak şehit polisler tarafından farkedilip yakalanınca bombanın pimini çektiği anlaşıldı. 
     Olaydan kurtulan polislerin ifadelerine göre, terörist Uğur Bülbül Gümüşsuyu Caddesi üzerindeki Çevik Kuvvet polislerinin toplanma noktasına saat 17 45 sıralarında tedirgin hareketlerle yaklaşmaya başladı. 
     Giysinin altındaki bombanın farkedilmemesi için elleriyle önünü kapatmaya çalışan Bülbül'den şüphelenen polis memurları Halil İbrahim Doğan ve Tuncay Karataş hemen harekete geçti. 
     Bülbül'ün koluna girerek durduran polis memurları, "kimliği çıkart" diyerek üstünü aramak istediler. Yakalandığını anlayan DHKP C militanı, eliyle bombanın pimini çekip patlattı... 
     Bombalı intihar eylemcisi eğer iki şehit polis tarafından farkedilmeseydi, yaklaşık 50 polisin üzerine atlayacak ve ölü sayısı çok yüksek olacaktı... 






</TEXT>
</DOC>
