<DOC>
<DOCNO> 17587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/siyaset/siy03.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Ankara kulislerinde bu hafta Cem’in PİAR şirketi ve Hazine binasındaki tango geceleri konuşuldu 
     Ayhan Aydemir 

     Demirel Tantan'ı istememiş 
     18 Nisan seçimi sonrasında dönemin Cumhurbaşkanı Süleyman Demirel, DSP - MHP - ANAP koalisyonu kurulurken Ecevit'ten bazı ricalarda bulundu. Demirel özellikle İçişleri ve Milli Savunma Bakanlıkları konusunda hassas davranıyordu. Sadettin Tantan'ın İçişleri Bakanı olacağını öğrenince Mesut Yılmaz'dan "bu bakanlık için seçenekli isim getirilmesini" istedi. Mesut Yılmaz, Rüştü Kazım Yücelen'i de listeye koydu ve Başbakan'a verdi. Ecevit ise Tantan'ın bakan olabileceği eğilimini yansıttı. Ancak Demirel, "Bakan olunca meslekteki grubunu ön plana çıkarır" gerekçesi ile "meslekten bir kişinin bakan olmasını" istememişti. 
     
     Cem Belçika'da PİAR şirketi tuttu 
     Bugünlerde Bakan İsmail Cem ile ilgili ilginç diyaloglar geçiyor. İddialara göre Cem, Belçika'da bir PİAR şirketi tutmuş. Şirketin ağırlıklı olarak halkla ilişkiler hizmeti verdiği belirtiliyor. DSP'nin Bülent Ecevit'ten sonraki geleceği bugünlerde tartışılırken ve Devlet Bakanı Kemal Derviş'in adı geçerken, Cem'in gizlice bir PİAR şirketi tutması da manidar bulunuyor. Dışişleri koridorlarında "İsmail Cem, genel başkanlık için zemin yokluyor. Araştıştırma yaptırıyor" deniliyor. 
     
     Hazine’de tango modası 
     Devlet Bakanı Kemal Derviş'in gelişiyle birlikte çalışmalarını sürdürdüğü Hazine Müsteşarlığı binasının da çehresi değişti. Kırmızı halı kaplı büyük salon, Hazine bürokratlarının ve çalışanlarının dans öğrendiği bir mekan haline getirildi. Hafta sonları kırmızı halılar kaldırılıyor. 4 dans hocası Hazinecilere tango ve vals dersi veriyor. 
     
     Eylemci emniyet müdürü 
     Bugünlerde Ankara Emniyeti'ndeki eylemci polis müdürü herkesin dilinde. Olay şöyle Ankara Emniyet Müdürü Kemal İskender, Ermeni soykırımı protesto gösterileri nedeniyle, Fransız Büyükelçiliği'ne düzenlenecek eylemlere karşı - özellikle yumurta saldırıları - gereken güvenlik önlemlerinin belirlenmesi için bir polis müdürüne görev verdi. 
     
     Yumurtaları itinayla fırlattı 
     Polis müdürü iki karton yumurtayla büyükelçiliğe gitti. Yanına bir kamereman da alan polis müdürü, yumurtaları sırayla 25 - 50 - 75 metrelik mesafelerden büyükelçiğe fırlattı ve bu eylemini kameraya aldırdı. Ardından bu görüntülerle, alınacak önlemler konusunda video kaset hazırlayıp müdürüne götürdü. 
     


 SİYASET 










</TEXT>
</DOC>
