<DOC>
<DOCNO> 23140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun10.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya sallanıyor...Endonezya, Japonya ve Rusya'da deprem... 
</HEADLINE>
<TEXT>

     Endonezya, Japonya ve Rusya'nın uzakdoğusundaki Kuril Adaları'nda şiddetli depremler meydana geldiği bildirildi. 
     Endonezya Meteoroloji ve Jeofizik Ajansı, Java Adası'nı sallayan şiddetli depremin büyüklüğünün Richter ölçeğine göre 6.3 olduğunu ve merkez üssünün Yogyakarta'ya 100 kilometre uzaklıkta Hint Okyanusu'nda bulunduğunu duyurdu. 
     Solo kenti yakınlarında da, 3 katlı bir alışveriş merkezinde bulunan yüzlerce kişinin depremde binadan kaçmaya çalıştığı, bu sırada çıkan panikte çok sayıda kişinin yaralandığı belirtildi. 
     Başkent Cakarta'ya 400 kilometre uzaklıktaki Yogyakarta kentinde öğle saatlerinde TSİ 07.30 hissedilen deprem nedeniyle halkın panik halinde ev ve işyerlerini terkettiği kaydedildi. Bazı binalarda çatlak oluştuğu bildirildi. 
     
     Kuril adalalarında deprem 
     Bu arada, Rusya'nın uzakdoğusundaki Kuril Adaları'nda TSİ 03 40'ta Richter ölçeğine göre 6,9 büyüklüğünde bir deprem meydana geldi. 
     Merkez üssü, Japonya'nın kuzeyinde bulunan Kuril Takımadaları'ndan İtarup Adası'nın 70 km. açığında, denizde olan depremde can kaybı, yaralı veya hasar meydana gelmedi. Deprem, adalarda 3 şiddetinde hissedildi. 
     Depremin artçı şoklar yarattığı, ancak can ve mal kaybına yolaçmadığı, deprem dalgasının da beklenmediği belirtildi. 
     
     Japonya da sallandı 
     Öte yandan, Japonya'nın başkenti Tokyo yakınlarında da 4.8 büyüklüğünde bir deprem meydana geldi, can ve mal kaybı olmadı. 
     Japon Meteoroloji Ajansı, yerel saatle 16.00'da TSİ 09.00 merkez üssü Chiba bölgesi olan depremin Tokyo'nun 33 kilometre doğusunda olduğunu duyurdu. 
     Bu arada Japonya, Kuril Adaları'ndaki depremin büyüklüğünü de 6.6 olarak açıkladı. 






</TEXT>
</DOC>
