<DOC>
<DOCNO> 15966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur28.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Erçel "bağışladım" dedi, dernek "yok öyle şey" diye yanıtladı 
</HEADLINE>
<TEXT>

     Çağdaş Yaşamı Destekleme Derneği ÇYDD Genel Başkanı Prof. Dr. Türkan Saylan, Merkez Bankası eski Başkanı Gazi Erçel'in derneğe bağışladığını açıkladığı parayla ilgili olarak, ''Bu ana kadar hiçbir hesabımıza böyle bir para girmemiştir'' dedi. 
     Prof. Dr. Saylan, yaptığı yazılı açıklamada, bugün bazı televizyon kanallarında, ''Erçel'in krizden bir gün önce dövize çevirdiği parasının haksız kar ettiği bölümünü ÇYDD'ye bağışladığı'' yolunda haberlere yer verildiğini hatırlattı. 
     Çok sayıda ÇYDD üyesinin, bu paranın kabul edilmemesi konusunda dernek yönetimine uyarıda bulunduğunu ifade eden Prof. Dr. Saylan, ''Bu ana kadar hiçbir hesabımıza böyle bir para girmemiştir. Var olmayan bir şeyle ilgili herhangi bir yorumun doğru olmadığı açıktır''dedi. 
     Merkez Bankası eski Başkanı Gazi Erçel, Halk Bankası'nda bulunan 52 milyar liralık hesabının dövize çevrilmesi sonucunda ortaya çıkan 31 milyar liralık gelir farkını ÇYDD'ye bağışladığını açıklamıştı. 




</TEXT>
</DOC>
