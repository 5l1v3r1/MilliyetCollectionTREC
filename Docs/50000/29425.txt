<DOC>
<DOCNO> 29425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/spor/spo06.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi bre pehlivan 
</HEADLINE>
<TEXT>

Kırkpınar Yağlı Güreşleri’nde büyük mücadele bugün başlayacak 
     640. Tarihi Kırkpınar Yağlı Güreşleri bugün Edirne Sarayiçi’nde başlayacak. 13 boyda pehlivanların çayıra çıkacağı güreşlerde gözler başpehlivanlık mücadelesine çevrilecek. Geçen yıl doping yaptığı gerekçesiyle verilen men cezasına mahkemede yürütmeyi durdurma kararı aldıran Ahmet Taşçı da üçüncü altın kemer için güreşecek. Taşçı’nın en büyük rakibi ise Antalyalı Cengiz Elbeye olacak. Başpehlivanlıkta 30’a yakın güreşci kapışacak. 
     DÜNYA’NIN en eski spor organizasyonlarından biri olarak Guiness Rekorlar Kitabı’na giren Kırkpınar’da bu yıl derece alacak güreşcilere toplam 15.5 milyar ve 107 Cumhuriyet altını dağıtılacak. Yunanistan’dan da bin kişinin izlemeye geleceği şölende Türk, Yunan, Bulgar dostluk gecesi düzenlenecek. Ağa Murat Saruhan’ın davet ettiği ağaların ağası unvanlı 9. Cumhurbaşkanı Süleyman Demirel’in pazar yapılacak final güreşlerini izlemesi bekleniyor. 
     
Yiğitlerin er meydanı      BU yıl 640.’sı düzenlenecek Kırkpınar Güreşleri mitolojik bir öyküye sahip. 1349’da Osmanlı beyi Orhan Gazi, Rumeli’yi ele geçirmek için bir dizi sefer düzenler. Bu akınlar sırasında kardeşi Süleyman Bey, 40 askeriyle Bizans egemenliğindeki Domuzhisarı’nı ele geçirir. Bu akıncılar şimdi Yunanistan’da kalan Samona’da mola verirler. 40 yiğit burada güreşe tutuşur. Ancak Ali ve Selim isimli iki kardeşin güreşinden bir türlü galip çıkmaz. Ardından Ahırköy’de iki kardeş tekrar kapışır. Gün geceye, gece sabaha döner, ama güreş bitmez. Bütün güçlerini harcayan iki yiğit orada can verir. Akıncılar iki eksikle tekrar sefere çıkar. Geri döndüklerinde iki pehlivanın gömülü olduğu yerde tam kırk pınarın aktığını görürler. O bölgeye Kırkpınar adı verilir ve iki yiğitin anısına o gün bu gün pehlivanlar güreş tutar. 
     



 SPOR 






















</TEXT>
</DOC>
