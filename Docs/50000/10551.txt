<DOC>
<DOCNO> 10551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/magazin/amag.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom coşkusu 
</HEADLINE>
<TEXT>

Galatasaray sahada Milan’ı ezerken, tüm Türkiye nefesini tutmuş son düdüğü bekliyordu.. Ve o düdük çaldığında, coşku bir anda sokaklara taştı.. 
     DENİZ ALTUNTAŞ 

     ŞAMPİYONLAR Ligi’ndeki temsilcimiz Galatasaray’ın kendi sahasında Milan’ı 2-0 yenerek çeyrek finale yükselmesi, Türkiye çapında büyük sevinç yarattı. Başta İstanbul, yurdun dört yanındaki vatandaşlar galibiyetin sevinciyle sokağa döküldü, sabahlara kadar zafer turu attı. İstanbul’da eğlencelerin iki merkezi, yine Taksim Meydanı ve Etiler Nispetiye Caddesi’ydi. 
     
     Trafik yine felç 
     ETİLER’DE Akmerkez önünde tıkanan trafik, Dalmaz Center’a kadar devam etti. Kornalarla tempo tutan Galatasaray taraftarları sarıkırmızılı bayrakları sallayarak Milan zaferinin mutluluğunu yaşadı. Taksim de dün Galatasaray’ın alıştırdığı bildik’ zafer gecelerinden birini yaşadı. Meydanda trafik kilitlendi, yer sarı, gök kırmızı oldu. 
     
     Bas bas golleri Milan’a 
     CİMBOMLU futbolculardan Suat Kaya eşi Selen ve Fatih Akyel de, Nispet Bar’da eğlendi. Şarkıları ve şovuyla futbolcuları eğlendiren şarkıcı Arto, bir ara kulise gidip Galatasaray formasıyla sahneye döndü. Suat’ın 8 numaralı formasıyla gazetecilere poz veren Arto daha sonra milli futbolcu ve eşi Selen’in yanına giderek Bas bas paraları Leylaya’ şarkısını söyledi. 
     
     Zaferi hakettik’ 
     Arto’nun masaya oturtmaya ikna ettiği Fatih Akyel de şarkıcıyla birlikte bir parça seslendirdi. Galatasaraylı müşteriler, gece boyu Suat ve Fatih ile takımları lehine tezahürat yaptı. İyi bir maç çıkardıklarını ifade eden Suat, "Milan’ı i yenerek çeyrek finali hak ettik. İnşallah daha üst seviyelere ulaşırız" diye konuştu. 
     
     Siyasilerden Süren’e kutlama mesajı yağdı 
     GALATASARAY’IN Milan galibiyeti, Ankara’yı da sevindirdi. MHP Genel Başkanı Devlet Bahçeli ve DYP Genel Başkanı Tansu Çiller, Galatasaray’ı kutlayan ilk siyasiler oldu. Faruk Süren’e bir mesaj gönderen Bahçeli, "Şampiyonlar Ligi’nde çeyrek finale yükselmeniz gurur vesilemiz olmuştur" dedi. 
     DYP Genel Başkanı Tansu Çiller de, Süren’e gönderdiği telgrafında, Galatasaray’ın çeyrek finale çıkmasından dolayı gerçek bir bayram coşkusu yaşadıklarını ifade etti. Çiller, "Emeği geçen teknik heyeti, futbolcuları tebrik ediyorum. Başarılarınızın devamı dileğiyle sevgilerimi iletiyorum" dedi. 
     


 MAGAZİN 











</TEXT>
</DOC>
