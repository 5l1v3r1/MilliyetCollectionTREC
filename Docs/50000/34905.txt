<DOC>
<DOCNO> 34905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun16.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Göçe ihtiyacımız var" 
</HEADLINE>
<TEXT>

     Almanya İçişleri Bakanı Otto Schily tarafından oluşturulan Göç Komisyonu'nun Başkanı Rita Süssmuth, göç konusunun seçim kampanyasına alet edilmemesi uyarısında bulunarak, Almanya'nın demografik nedenlerden dolayı da göçe ihtiyacı olduğunu söyledi. 
     Die Welt gazetesine demeç veren Süssmuth, Schily'ye sundukları Göç Raporu'nun, partilerin hazırladığı göç raporlarıyla büyük ölçüde benzerlikler taşıdığına, bu nedenle Göç Yasası konusunda uzlaşmaya varılmasının mümkün olduğuna dikkati çekti. 
     Kamuoyu araştırmalarının, Almanların çoğunun, ülkeye daha fazla yabancı gelmesine karşı olduğunu ortaya koyduğunu doğrulayan Süssmuth, ''Ancak, yabancı işgücünün bugünkü refah düzeyinin korunması için gerekli olduğunu da gittikçe daha fazla kişi kabul ediyor'' diye konuştu. Almanya'ya gelecek yabancılar konusunda kesin kotalar belirlemediklerini, sadece göçün yönlendirilmesi amacıyla ilk yıl için iş piyasasının ihtiyacına göre esnek bir sınır önerdiklerini belirten Süssmuth, Schily'ye sundukları raporda uyuma fazla yer verilmediği şeklindeki eleştirileri de reddetti. Süssmuth ayrıca, iltica başvurularında sahtekarlık yapan yabancılara karşı bir dizi önlem alınmasını, başvuruların işlem süresinin de en fazla 1 yıl sürmesini önerdiklerini söyledi. 







</TEXT>
</DOC>
