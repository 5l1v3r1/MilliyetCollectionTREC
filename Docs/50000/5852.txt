<DOC>
<DOCNO> 5852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/siyaset/siy06a.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşan'a özel kararname 
</HEADLINE>
<TEXT>

Üç lider uzlaştı. Nakşibendi Şeyhi'nin Süleymaniye'ye gömülmesini öngören kararname imzaya açıldı. Dışişlerinin, cenazeyi iç organları çıkarılmadan getirtmesi isteniyor 
     BARKIN ŞIK Ankara 

     Avustralya'da trafik kazası sonucu hayatını kaybeden Nakşibendi Şeyhi Esad Coşan'ın Süleymaniye Camii haziresinde toprağa verilmesini öngören Bakanlar Kurulu kararı, üç liderin uzlaşmasıyla imzaya açıldı. 
     Coşan'ın Süleymaniye'de toprağa verilmesi için Başbakanlık nezdinde girişimlerde bulunan Nakşiler'in talebini, başta ANAP olmak üzere hükümet de olumlu karşıladı. 28 Şubat kararlarının ardından yurtdışına çıkan ve hakkında bir çok dava bulunan Coşan'ın, Süleymaniye'de, kayınpederi Zahid Kotku'nun yanına defnedilmesi için Vakıflardan Sorumlu Devlet Bakanı Yüksel Yalova kararname hazırladı. Dün akşam imzaya açılan kararname için resmi başvuruyu Coşan'ın oğlu Nurettin yaparken, Başbakan Bülent Ecevit, yardımcıları Devlet Bahçeli ve Mesut Yılmaz'ın kararname için görüş birliğine vardığı öğrenildi. 
     
Dışişleri devreye girsin      Nakşiler, Coşan'ın cenazesinin Türkiye'ye getirilmesinin önündeki engellerin de Dışişleri kanalınca aşılmasını istedi. Avustralya'nın, cenazenin Türkiye'ye götürülmesi halinde iç organlara el konulacağını açıklaması, Nakşiler arasında rahatsızlık yaratırken, konu Dışişleri Bakanlığı'na iletildi. Tarikatın ileri gelenleri ve bazı ANAP'lılar, İsmail Cem'in bizzat devreye girmesi için devreye girdi. 
     Kaynaklar, kararnameyi kabinenin imzalaması ve ailenin, iç organlar çıkarılarak Türkiye'ye gönderilmesine razı olması halinde, cenazenin Süleymaniye'ye defnedileceğini kaydetti. 
     
Aile mezarlığı gibi      Coşan'ın cenazesi, gerekli işlemlerin tamamlanması durumunda, 8. Cumhurbaşkanı Turgut Özal'ın annesi Hafize Özal ve kardeşi Yusuf Bozkurt Özal'ın mezarının da bulunduğu Süleymaniye Camii haziresine defnedilecek. Hazirede halen, Kanuni Sultan Süleyman ve Hürrem Sultan'ın türbelerinin yanı sıra, Nakşi lider Zahit Kotku'nun mezarı yer alıyor. 
     


 SİYASET 


















</TEXT>
</DOC>
