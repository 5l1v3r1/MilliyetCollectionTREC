<DOC>
<DOCNO> 20225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur25.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası'nın eski yöneticileri usulsuz kredi vermekten yargılanıyor 
</HEADLINE>
<TEXT>

     Türkiye Halk Bankası'nın eski Genel Müdürü Yenal Ansen'in de aralarında bulunduğu 9 kişinin, BMD Tekstil, Garibaldi-Özkan Akkayagil, TYO ve Seracılık Bahçecilik Hazır Gıda firmalarına değişik tarihlerde usulsüz kredi verilmesi işlemlerini onaylayarak, ''görevlerini kötüye kullandıkları'' iddiasıyla 1 yıl 2 ay ile 16.5 yıl arasında değişen hapis istemiyle yargılanmalarına başlandı. 
     Ankara 2. Ağır Ceza Mahkemesi'nde görülen davanın bugünkü duruşmasına, eski Genel Müdür Yardımcısı Osman Nuri Ertuğ, eski yönetim kurulu üyesi Hasan Özcan, Ticari Krediler Müdürü Muazzez Ela, eski Trakya Bölge Müdürü Mehmet Muzaffer Tek ve sanık avukatları ile müdahil Hazine avukatı Serpil Dalokay katıldı. 
     Hazine'nin müdahilliğine karar verilmesi ve iddianamenin okunmasının ardından savunmasını yapan Ertuğ, bankanın çeşitli birimlerince kredi verilecek firmalara ilişkin olumlu ve olumsuz görüşlere yer verilen istihbarat raporlarına dayanarak işlem yaptıklarını söyledi. Ertuğ, BMD Tekstil, Garibaldi-Özkan Akkayagil, TYO ve Seracılık Bahçecilik Hazır Gıda firmalarına değişik tarihlerde verilen kredilerin altında imzasının bulunduğunu, ancak yapılan işlemlerde bir usulsuzlük olmadığını savunarak, ''Zaten kredi verdiğimiz firmalar, o tarihlerde muhteşem çalışan firmalardı'' dedi. 
     Krediler geri dönmeden yeni kredi verilmediğini, firmaların gösterdiği teminat değerlerinin de düşük olmadığını ifade eden Ertuğ, beraat isteminde bulundu. Duruşmaya katılan diğer sanıklar Özcan, Ela ve Tek de verilen kredilerle bankanın zarara uğramadığını ileri sürerek, bir usulsuzlük olmadığını söylediler. Sanıklar, beraatlerini istediler. 
     Mahkeme Başkanı Nuri Yılmaz, Halk Bankası Genel Müdürlüğü'ne çıkarılan davetiyenin, ''bankanın müşteki olmadığı gerekçesiyle iade edildiğini'' bildirdi. 
     Başkan Yılmaz, taraf olması nedeniyle Bankacılık Düzenleme ve Denetleme Kurulu'na daveteyi çıkarılmasına, duruşmaya gelmeyen sanıkların gelecek oturum hazır edilmeleri için avukatlarına süre verilmesine ve dosyadaki diğer eksikliklerin tamamlanmasına karar vererek, duruşmayı erteledi. 
     İddianamede, eski Genel Müdür Yenal Ansen, eski Genel Müdür Yardımcısı Osman Nuri Ertuğ, eski yönetim kurulu üyeleri Ali İhsan Elgin, Yücel Dirik, Hasan Özcan ve Hüsnü Barbaros Olcay, SPK üyesi Halil Sarıaslan, Ticari Krediler Müdürü Muazzez Ela, eski Trakya Bölge Müdürü Mehmet Muzaffer Tek hakkında 1 yıl 2 ay ile 16.5 yıl arasında değişen hapis cezaları talep ediliyor. 
     
     
     







</TEXT>
</DOC>
