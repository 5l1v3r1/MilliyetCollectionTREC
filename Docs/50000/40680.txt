<DOC>
<DOCNO> 40680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur17.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük aşka ne oldu Gülay Aslıtürk boşanıyor 
</HEADLINE>
<TEXT>

     Şişli Belediyesi'ndeki yolsuzluk iddiaları nedeniyle hakkında gıyabi tutuklama kararı bulunan ve Türkiye'ye iadesi talebiyle Londra'daki yargılaması süren eski Şişli Belediye Başkanı Gülay Aslıtürk, eşi Orhan Aslıtürk'ten boşanmak için dava açtı. 
     Gülay Aslıtürk, avukatı Yağız Ali Dağlı aracılığıyla, ''şiddetli geçimsizlik nedeniyle müşterek hayatın devamına imkan kalmadığından boşanmaya karar verilmesi'' isteğiyle bugün Şişli Asliye Hukuk Mahkemesi'ne başvurdu. 
     Dava dilekçesinde, ''tarafların fiilen ayrı yaşadıkları, eşlerin her fırsatta birbirleriyle tartıştığı ve bu tartışmaları kavgaya vardırmaları nedeniyle evlilik birliğinin devamının Gülay Aslıtürk için artık çekilmez hale geldiği'' belirtildi. 
     Orhan Aslıtürk ile 4 yıldır evli olan Gülay Aslıtürk, çocukları 3 yaşındaki Orhan Gazi'nin velayetinin de kendisine verilmesini istedi. 
     Gülay Aslıtürk'ün avukatı Dağlı, Orhan Aslıtürk'ün de boşanma taraftarı olduğunu, ancak çocukları Orhan Gazi'nin velayetini almak istediğini bildirdi. 
     Dağlı, tarafların birbirlerinden talebi olmadığını kaydetti. 
     
     
     






</TEXT>
</DOC>
