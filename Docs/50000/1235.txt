<DOC>
<DOCNO> 1235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur10.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrikteki bürokrat yolsuzluğunu soruşturan savcı "Sancılanıyorum" 
</HEADLINE>
<TEXT>

     ''Beyaz enerji operasyonu''nu yürüten Ankara DGM Cumhuriyet Savcısı Talat Şalk, soruşturma sırasında soğukkanlı davranamadığını ifade ederek, ''Çünkü bu insanlar ya Türkiye için önemli bir holdingin sahibi oluyor ya da müsteşar yardımcısı gibi önemli insanlar oluyor'' dedi. 
     Savcı Şalk, operasyon ile ilgili olarak soruları yanıtlarken, böyle önemli soruşturmalara başlamadan önce ''Acaba bir şey çıkmaz da zor durumda kalır mıyız diye'' çok düşündüğünü ve ''sancılandığını'' ifade etti. Ama şu ana kadar böyle bir durumla karşılaşmadığını ve sürdürdüğü bütün soruşturmalardan başarı ile çıktığını belirten Şalk, şunları söyledi 
     'Bu tür önemli soruşurmalarda soğukkanlı davranamıyorum. Çünkü bu insanlar ya Türkiye için önemli bir holdingin sahibi oluyor, ya da müsteşar yardımcısı gibi önemli insanlar oluyor. En ufak bir hatamızda bundan Türkiye zarar görür. Bu nedenle çok hassas ve özenli davranıyoruz. Bir kişi hakkında gözaltı talimatı vermeden önce çok düşünüyorum. Göründüğüm gibi de soğukkanlı değilim.'' 
     Soruşturmanın 2.5-3 ay öncesine dayandığını ve bu süre içerisinde ön bilgiler topladıklarını ifade eden Şalk, ön hazırlıktaki bilgilerin her zaman yeterli olmadığını, ancak soruşturma sırasında kendilerine fikir verdiğini kaydetti. 
     Talat Şalk, soruşturmanın konusunun, ''Enerji ve Tabii Kaynaklar Bakanlığı'nca yapılan bazı ihalelere fesat karıştırmak'' olduğunu ifade ederek, yeni gözaltıların da olabileceğini bildirdi. 
     'Beyaz enerji Operasyonu''nda, Jandarma Genel Komutanlığı Kaçakçılık ve Organize Suçlarla Mücadele Daire Başkanlığı'nca gözaltına alınan eski Devlet Bakanı ve TEAŞ Yönetim Kurulu Üyesi Birsel Sönmez, görevden alınan Enerji ve Tabii Kaynaklar Bakanlığı Müsteşar Yardımcısı Mustafa Mendilcioğlu, TEAŞ Genel Müdürü Muzaffer Selvi, Genel Müdür Yardımcısı Ünal Peker, TEAŞ Yük Tevzii Başkanı Mustafa Arslan, eski TEAŞ Yönetim Kurulu üyesi Hanifi Baş ve Angora Evleri'nin müteahhidi Hüseyin Arabul'un sorgusu halen devam ediyor. 




</TEXT>
</DOC>
