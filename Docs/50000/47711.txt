<DOC>
<DOCNO> 47711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/soneko05.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bank Ekspres, Tekfenbank oldu... 
</HEADLINE>
<TEXT>

     Bankacılık Düzenleme ve Denetleme Kurulu BDDK , Bank Ekpres Anonim Şirketi unvanının Tekfenbank Anonim Şirketi olarak değiştirilmesini onayladı. 
     Resmi Gazete'nin bugünkü sayısında yer alan BDDK Kararına göre Kurul, Tekfen Yatırım ve Finansman Bankası'nın Bank Ekspres'e devrine ilişkin, her iki bankanın genel kurul kararlarının tescil edilmesine onay verilmesini uygun buldu. 
     Kurul ayrıca, Bank Ekspres Anonim Şirketi ünvanının Tekfenbank Anonim Şirketi olarak değiştirilmesini onadı. 
     Kararda, Kurul'un Kararlarını ''Bankaların Birleşme ve Devirleri Hakkında Yönetmelik'' çerçevesinde aldığı belirtildi. 
     BDDK 29 Haziran 2001 tarihinde aldığı bir kararla, Fon'daki Bank Ekspres'in, Tekfen Holding'e devri kararlaştırmıştı. 
     BDDK, Tasarruf Mevduatı Sigorta Fonu'nun TMSF Bank Ekspres'teki yüzde 99.46 hissesinin, 30 Haziran 2001 tarihi itibarıyla düzenlenip mutabık kalınacak aktif ve pasif kalemleri içeren bilanço değeri üzerinden, Tekfen Holding A.Ş'ye 30 Haziran tarihi itibarıyla devredilmesi kararını vermişti. 
     






</TEXT>
</DOC>
