<DOC>
<DOCNO> 19233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur15.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay kararı bozdu, Manisalı gençlere davası sil baştan 
</HEADLINE>
<TEXT>

     Yargıtay 8. Ceza Dairesi, Manisalı 15 gence işkence yaptıkları gerekçesiyle çeşitli cezalara çarptırılan 10 polis memuru hakkındaki hükmü usulden bozdu. Daire, bozma gerekçesi olarak ''sanık avukatlarının savunma hakkının kısıtlanmasını'' gösterdi. 
     Manisa Ağır Ceza Mahkemesi'nin 10 polis memuru hakkında işkence yaptıkları gerekçesiyle verdiği mahkumiyet kararının temyiz incelemesi bugün sonuçlandı. 
     Yargıtay 8. Ceza Dairesi, polis memurları hakkındaki hükmü usulden bozdu. Daire'nin bozma gerekçesinde şöyle denildi 
     'Cumhuriyet savcısının sanıkların mahkumiyeti yönünde esas hakkındaki görüşünü bildirdikten sonra, sanık avukatlarına uygun süre tanınarak, savunma haklarının kötüye kullanıldığı olguları değerlendirilmeden salt duruşmalara sürekli katıldıkları gerekçesiyle savunma yapmak için süre isteminin reddi, Ceza Muhakemeleri Usul Kanunu'nun CMUK 251. maddesine aykırı olduğundan bozmayı gerektirmiştir.'' Yargıtay 8. Ceza Dairesi'nin bu kararından sonra sanık polisler Manisa Ağır Ceza Mahkemesi'nde yeniden yargılanacaklar. 
     







</TEXT>
</DOC>
