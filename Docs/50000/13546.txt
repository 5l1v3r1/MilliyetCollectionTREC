<DOC>
<DOCNO> 13546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/guncel/gun04.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’ın önerisi kabul görürse 6, 7 ve 8’inci sınıflara Kuran dersi verilecek 
</HEADLINE>
<TEXT>
Kuran kursuna karşı okulda kuran dersi 
Diyanet İşleri Başkanı Yılmaz, Kuran kurslarına duyulan ihtiyacı azaltmak için okullarda isteğe bağlı Kuran ve meali dersleri konulmasını önerdi... 
     SİBEL KAHRAMAN ŞEN İstanbul 

     Milli Eğitim Bakanlığı’nın düzenlediği "Din Öğretiminde Yeni Yöntem Arayışları" sempozyumunda konuşan Diyanet İşleri Başkanı Mehmet Nuri Yılmaz, "İlköğretimin 6, 7 ve 8’inci sınıflarına isteğe bağlı olarak Kuran ve meali dersleri konulmalıdır. Bu Kuran kurslarına duyulan ihtiyacı önemli ölçüde azaltacaktır" dedi. Dinin gerektiği gibi öğretilmemesi sonucunda ehil olmayan kişilerin yasa dışı yollardan boşluk doldurmaya çalışacaklarını belirten Yılmaz, şunları söyledi 
     
     Din eğitimi zaruridir’ 
     "Satanistlik gibi sapık akımlara yönelmeler, Hizbullah ve benzeri terör örgütlerinin dini istismar ederek ortaya koydukları eylemler dinin siyasetle, ticarete alet edilmesi, sağlıklı bir din eğitimi ve öğretiminin ne kadar zaruri olduğunu bir kez daha ortaya koymuştur." Yılmaz, Atatürk’ün "Elbette her fert dinini öğrenecek bir yere muhtaçtır. Orası da mekteptir" direktiflerini de hatırlatarak, ilköğretimin 6, 7 ve 8’inci sınıflarına, isteğe bağlı Kuran ve meali dersleri konulmasına ihtiyaç olduğunu ifade etti. 
     
     Not korkusu olmamalı’ 
     Okullarda din dersinin gerekli olduğunu savunan İstanbul Rum Patriği Bartolomeos da "Tüm yaratılanların tek olan yaratıcının eseri olduğunu öğretmek ve diğer dinlere sevgi, saygı ile bakılmasını sağlamak hedef olmalıdır. Din derslerinde öğrencinin not korkusu olmamalıdır. Öğretmenlerin bağnazlıktan uzak olması en önemli eğitim aracıdır" dedi. Musevi Hahambaşı Vekili İshak Haleva ise Yılmaz ve Bartolomeos’a destek vererek, çağa uymayan anlayışların eğitimle günümüz gerekleriyle uyumlu hale getirilmesi gerektiğini söyledi. 
     


 GÜNCEL 























</TEXT>
</DOC>
