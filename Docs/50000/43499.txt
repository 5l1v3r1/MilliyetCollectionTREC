<DOC>
<DOCNO> 43499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/dunya/tur.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     General Dostum saldırı başlattı 
     DIŞ HABERLER SERVİSİ 

     Afganistan'da yönetimi elinde bulunduran Taliban'a karşı savaşan Özbek General Abdürraşid Dostum komutasındaki güçler, ülkenin kuzeyindeki Mezar - ı Şerif kentine yönelik saldırı başlattı. General Dostum, Reuters'e Taliban'a karşı büyük bir saldırı başlatıklarını ve dağlarda 11 mevziyi ele geçirdiklerini söyledi. Dostum, saldırının amacının Mezar - ı Şerif'i ele geçirmek olduğunu kaydetti. Muhalefetteki Kuzey İttifakı ile Taliban arasındaki çatışmalar, önceki gün Belh’in güneyinde ve Samangan bölgesindeki Dara-i-suf'ta çıkmıştı. 
     
     Taliban sonrası Afganistan planı 
     NEVSAL ELEVLİ Londra 

     İngiltere'de yayınlanan Guardian gazetesi, Washington'un Afganistan'da Usame bin Ladin'e destek veren Taliban yönetimini devirmeyi ve yerine geçici bir BM yönetimi kurmayı planladığını ileri sürdü. Gazete, Amerikan gizli belgelerine dayanarak verdiği haberde, Washington’un müttefikleriyle "ülkenin kurtarılmasının ardından, Taliban sonrası Afganistan" konusunu görüştüğünü de iddia etti. Amerikalıların ayrıca, 1973 yılında devrilen ve halen sürgünde yaşayan Afganistan Kralı Zahir'in ülkeye dönüşünü organize edeceğini ileri sürüldü. 
     
     Militanlar Kabil’i yağmalıyor 
     DIŞ HABERLER SERVİSİ 

     ABD saldırısı beklentisindeki Taliban militanlarının her geçen saat biraz daha disiplinden çıktıkları, küçük gruplar halinde gezen militanların kentte organize soygunlar yaptıkları bildirildi. Militanların disiplininde büyük azalma gözlenirken, bölgedeki gazeteciler çöküş görüntüsündeki Taliban'ın kontrolü iyice kaybettiğini bunun sonucunda güzdüz gerçekleşen silahlı soygunlarda büyük artış yaşandığını, kaçan insanların boş evlerinin yağmalandığını bildiriyor. 
     



 DÜNYA 












</TEXT>
</DOC>
