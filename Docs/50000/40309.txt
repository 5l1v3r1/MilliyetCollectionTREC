<DOC>
<DOCNO> 40309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo20.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma, Marsilya'ya imza attı... 
</HEADLINE>
<TEXT>

     Beşiktaş'ın uzun süredir satmak için girişimde bulunduğu Pascal Olivier Nouma'nın, Fransa'nın Olympique Marsilya takımıyla 3 yıllık sözleşme imzaladığı iddia edildi. 
     Siyah-beyazlı takımın yöneticilerinin, Fransız kulübü ile geçen hafta İstanbul'da anlaşmaya varmalarına rağmen, bu transfer için sorun çıkaran Nouma'nın sonunda Olympique Marsilya'ya Fransa'da transfer süresinin dolmasına 6 dakika kala imza attığı belirtildi. 
     Olympique Marsilya'nın resmi internet sitesinde, bir menajere dayandırılarak verilen haberde, Nouma'nın 3 yıllık sözleşme imzaladığı, ancak henüz Fransa Futbol Federasyonu'ndan onay gelmediği için resmi bir açıklama yapılmadığı ifade edildi. 
     Beşiktaş Kulübü Futbol Şubesi Basın Sözcüsü Mete Düren, Fransız kulübünün resmi internet sitesindeki haberi okuduklarını belirterek, ''Henüz bize ulaşmış bir sonuç yok. Sanırım federasyonlarından cevap almadan, resmi açıklama yapmak istemiyorlar. Bu nedenle de haberi menajere dayandırmışlar. Biz de sonucu bekliyoruz'' dedi. 
     Düren, Bursaspor'un kalecisi Şenol ile ilgilendikleri yönündeki haberlerin ise gerçeği yansıtmadığını, böyle bir girişimlerinin olmadığını da söyledi. 






</TEXT>
</DOC>
