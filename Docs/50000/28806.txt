<DOC>
<DOCNO> 28806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/ekonomi/eko13.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
THY içeride kaybetti dışarıdan kazandı 
</HEADLINE>
<TEXT>

İç hatta geçen yıla oranla ilk beş ayda yüzde 8.6 yolcu kaybına uğrayan THY, dışarıda yüzde 4’lük artış sağladı 
     SİNAN TOROS İstanbul 

     Yaz sezonunda yoğun yolcu talebini karşılamak üzere iç ve dış hatlarda ek seferler düzenleyen Türk Hava Yolları’nın THY yüzü son günlerde gülüyor. 
     THY Ticari İşlerden Sorumlu Genel Müdür Yardımcısı Gürol Yüksel, şirketin Türkiye’de yaşanan ekonomik kriz yüzünden yolcu kaybına uğradığını ancak, turizmde yaşanan canlılık nedeniyle özellikle dış hatlarda yolcu sayısı bakımından iyi bir dönem geçirdiklerini söyledi. 
     
     2.2 milyon yolcu 
     Bu yılın ilk beş ayında iç hatlarda 2.2 milyon yolcu taşıdıklarını belirten Yüksel, "Ocak ayında geçtiğimiz yıla oranla yüzde 8.8’lik bir yolcu artışımız oldu. Ancak şubat ayının sonunda yaşanan ekonomik kriz nedeniyle bu oran geçen yılla hemen hemen aynı düzeye geriledi. Nisan ve mayıs aylarında da yolcu sayısındaki düşüş devam etti. Buna rağmen dış hatlarda ilk beş ayda taşıdığımız 1 milyon 782 bin yolcuyla yüzde 4’lük bir artışı yakaladık" diye konuştu. 
     Yıl sonuna kadar yolcu sayısındaki artışın dış hatlarda devam edeceğini dile getiren Yüksel, iç hatlarda yaşanan yolcu sayısındaki düşüşün ise zaman içinde iyi bir konuma geleceğini ümit ettiğini bildirdi. Yüksel, kasım ve aralık aylarında da Umre ziyareti nedeniyle bu dönemi kazançlı bir şekilde geçireceklerini ifade etti. 
     
     



 EKONOMİ 


























</TEXT>
</DOC>
