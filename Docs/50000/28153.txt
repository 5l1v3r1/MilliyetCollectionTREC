<DOC>
<DOCNO> 28153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/guncel/gun03.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dün gerçekleşen güneş tutulmasını sadece kırmızı çizginin geçtiği yerlerdeki ülkeler çıplak gözle izledi. 
</HEADLINE>
<TEXT>
Eyvah güneş tutuldu 
Güneş tutulmasıyla, internette dolaşan "Bir hafta içinde deprem olacak" mesajı kesişince felaket tellalarına gün doğdu 
     İHSAN YILMAZ İstanbul 

     Fransa'da yaşayan Prof. Dr. Ahmet Çataklı imzası taşıyan e - mail yoluyla dolaşan bir mesaj, İstanbul'da deprem paniğine yol açtı. Bir hafta içinde İstanbul'da büyük bir depremin yaşanacağını söyleyen Çataklı'nın iddiayı ortaya atışı, Güney Afrika'daki güneş tutulmasıyla aynı zamana denk düşünce e - mail mesajını ciddiye alanların sayısı katlandı. İstanbul'da önce 4 - 4.5 sonra da 6.5 şiddetinde iki deprem olacağını söyleyen Çataklı'nın iddialarını ve güneş tutulması bağlantısını uzmanlara sorduk. İşte onların görüşleri 
     
     'Bunlar düz yaklaşımlar' 
     PROF. DR. AYKUT BARKA Çataklı'nın fikirlerini gerçekçi bulmadım. Bu konuda iyi yetişmiş birisi değil, depremden sonra piyasaya çıktı. Güneş tutulmasına gelince, bence depremle alakası yok. Bunlar düz yaklaşımlar. Araştırılmış, ortaya bir şey çıkmamış. 
     PROF. DR. AHMET ERCAN Bu adamın söyledikleri tamamen zırva ve saçma. Söylediği fayların etkinleşmesi mümkün değil. Arabistan levhası bugün hareketlense bile, hareketinin Türkiye'ye intikal etmesi söz konusu değil. Güneş tutulması konusunda ise bilim dünyası ikiye bölünmüş durumda. Bu konu tam anlaşılmış değil. Bilimsel bir kanıt yok. 
     
     Milenyumun ilk tutulması 
     DIŞ HABERLER 

     Dün TSİ 15.38’de başlayan güneş tutulması Afrika’nın güneyinde yer alan Angola, Zimbabwe, Mozambik ve Madagaskar’dan izlenebildi. Tutulmadan önce Mozambik’te halkın korkmaması için önlemler alındı. Yetkililer, güneş tutulmasının arkasında bilimsel bir olay olduğunun açıklanması için medyadan yardım istedi. Angola’da da kazalara meydan vermemek için trafik durduruldu. Mozambik’te ise tutulma, ataların halktan memnun olmadığına işaret sayıldı. 
     



 GÜNCEL 



















</TEXT>
</DOC>
