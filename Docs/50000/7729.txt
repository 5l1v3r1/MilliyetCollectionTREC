<DOC>
<DOCNO> 7729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sontur04.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Et ve Balık Kurumu’nda yolsuzluk 
</HEADLINE>
<TEXT>

     Et ve Balık Kurumu’ndan kamu kurum ve kuruluşlarına verilen etleri, ilgili yerlere teslim edilmiş gibi göstererek piyasada satan şebekenin 6 üyesi daha yakalandı. 
     İstanbul Asayiş Şube Müdürlüğü Hırsızlık Büro Amirliği’nden yapılan açıklamada, Et ve Balık Kurumu Zeytinburnu Kombinası’ndan, ihaleyi kazanan kamu kurum ve kuruluşlarına verilen etleri teslim edilmiş gibi göstererek kasaplara düşük fiyatlarla sattıkları, bu yolla da haksız menfaat temin ettikleri anlaşılan kurumda görevli 7 personel ile özel bir firmada müdür olarak görev alan kurumun eski çalışanı, etleri satın alan 3 kasap ve bir hastanenin depo memurunun, 31 Ocak 2001 tarihinde İstanbul, Yalova ve Edirne’de gerçekleştirilen operasyonlarda yakalandıkları hatırlatıldı. 
     Açıklamada, aynı olayla ilgili sürdürülen çalışmalar sonucu, Et ve Balık Kurumu Zeytinburnu Kombinası’nda dağıtım şoförlüğü yapan 3 kişi, yasal olmayan yolla etler satıldıktan sonra menfaat temin eden SSK İstanbul Eğitim Hastanesi’nin 2 personeli ve özel bir şirket adına bu hastanede aşçılık yapan bir kişinin de 12 Şubat 2001 tarihinde yakalandıkları belirtildi. 
     Açıklamada, haksız sağlanan kazançla satın alınan 34 L 3677 ve 34 TC 587 plakalı otomobillere el konulduğu kaydedildi. 
     Konuyla ilgili gözlem altına alınan Hasan Hüseyin Özçelik, Ahmet Şahin, Ümmet Okutan, Bahadır Avcı, Mümtaz Yurtbaşı ve Gürbüz Sezgin, daha sonra İstanbul DGM Cumhuriyet Başsavcılığı’na sevk edildi. 
     




</TEXT>
</DOC>
