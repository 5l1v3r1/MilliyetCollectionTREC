<DOC>
<DOCNO> 7022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sondun07.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'deki saldırıda ölenlerin sayısı 9 olarak açıklandı 
</HEADLINE>
<TEXT>

     Tel Aviv yakınlarında bu sabah Filistinli bir sürücünün, durakta bekleyenleri otobüsle ezdiği saldırıda ölenlerin sayısının 9 olduğu bildirildi. 
     İsrail devlet TV'si, otobüslü saldırıda ölenlerin sayısının 9'a yükseldiğini, yaralı sayısının da 14 olduğunu bildirdi. Güvenlik yetkilileri, saldırıda 7 kişinin öldüğünü, yaklaşık 10 kişinin yaralandığını açıklamışlardı. 
     İsrail'de başbakan seçilen Ariel Şaron kanlı eylemi kınadı. Televizyonun haberine göre Şaron, ''Bu vahim saldırı, bir kez daha göstermiştir ki, Filistinliler İsrail ile Netzarim Gazze şeridinde Yahudi yerleşim yeri arasında hiçbir ayrım yapmıyorlar'' dedi. 
     Tel Aviv yakınlarındaki Hazor'da bir kavşakta bulunan duraktakilere yönelik saldırıdan sonra Filistinli sürücü, polis tarafından ağır yaralı olarak ele geçirilmişti. İsrail Haberleşme Bakanı Binyamin Ben Eliezer de saldırıya tepki gösterdi ve Filistin topraklarının ''sımsıkı'' abluka altına alınmasını istedi. Televizyonda konuşan Eliezer, ''Mermiler havada uçuştuğu sürece, aylarca Filistin toprakları abluka altında tutulmalı. Filistinliler kan istiyorlar, bunu kabul edemeyiz. Filistin lideri Yaser Arafat'ın sükuneti sağlaması şart'' dedi. 
     Filistin Özerk Yönetimi ise saldırıyla ilgili olarak, seçim yenilgisinin ardından görevini devredecek olan İsrail Başbakanı Ehud Barak'ı suçladı. Filistin lideri Arafat'ın üst düzey danışmanlarından Ahmed Abdürrahman, ''Barak hükümeti olanlar nedeniyle sadece kendini sorumlu tutmalı. Çünkü, şiddet şiddeti doğurur'' dedi. 
     İsrail'in Gazze ve Batı Şeria'da Filistinlilere karşı saldırganlığı ve savaşı sürdürdüğünü, bunun da Filistinlilerin barış sürecine güvenini yitirmesine neden olduğunu belirten Abdürrahman, bu tür eylemleri durdurmanın tek yolunun, İsrail'in Filistin topraklarındaki işgali sona erdirmesi, uyguladığı ablukayı kaldırması ve Filistin kentlerine, köylerine ve mülteci kamplarına bombardımana son vermesi olduğunu kaydetti. 




</TEXT>
</DOC>
