<DOC>
<DOCNO> 48738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun01.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, vize süreleri dolan Türkler'in peşine düştü 
</HEADLINE>
<TEXT>

     Amerikan Federal Soruşturma Bürosu FBI ile Göç ve Muhaceret Dairesi INS 
     yetkililerinin, 11 Eylül'deki terÖr saldırılarından sonra başlattıkları operasyonlar çerçevesinde, ABD'de oturma izni ya da vize süreleri dolmuş olan bazı Türkleri gözaltına almaya başladıkları öğrenildi. Bu çerçevede, New York'un Long İsland bölgesindeki benzin istasyonlarında çalışan 4 Türk'ün birkaç gün önce FBI ve INS ajanlarınca gözaltına alındığı ve bu kişilerin henüz işyerlerine dönmedikleri bildirildi. New York ve çevresinde Türklere ait çok sayıda benzin istasyonu bulunuyor ve Amerika'ya yerleşmek amacıyla kaçak olarak gelen Türklerin, öncelikle bu benzin istasyonlarında iş buldukları biliniyor. Benzin istasyonu sahibi bir Türk'ün, yanında çalışan Türklerin haklarını aramak amacıyla avukat tuttuğunu ve yasal girişim başlattığı da öğrenildi. FBI ve INS görevlilerinin, benzin istasyonlarının yanı sıra Türklere ait bakkal dükkanlarında da aramalar yaptıkları da belirtildi. 
     
     "Tedirgin eden duyumlar..." 

     Türk Amerikan Dernekleri Federasyonu TADF 
     Genel Başkanı Egemen Bağış, şunları söyledi 
     ''ABD'deki Türk toplumu, 11 Eylül'de yaşanan vahşi saldırılardan sonra en duyarlı toplumlardan biri olduğunu bir kez daha sergilemiş, anavatanımız Türkiye Cumhuriyeti ise ABD'ye, terorizmle mücadelede tam destek vermiştir. Buna karşılık başta New York Eyaleti'nin Long İsland bölgesi olmak üzere ABD'nin çeşitli bölgelerinde kaçak olarak bulunan ve vizelerinin süresi dolmuş bazı Türk soydaşlarımızın INS yetkilileri tarafından benzin istasyonları ve diğer işyerlerine yapılan baskınlar sonucu gözaltına alındıklarına dair, bizleri son derecede tedirgin eden duyumlar federasyonumuza ulaşmıştır.'' 
     
     8 milyon kaçak yabancı var 

     Öte yandan, Wall Street Journal Gazetesi, resmi makamların, vize süreleri dolduğu halde ABD'yi terketmeyen yabancıların peşine düştüğünü yazdı. Gazete, bu çerçevede yabancıların Amerika'ya ne zaman giriş yaptıkları, vize süresi sona ermeden ülkeyi terkedip etmediklerinin izlenmesi için INS bünyesinde özel bir bilgisayar sistemi oluşturulması amacıyla Amerikan Kongresi'nde müzakereler yapıldığını da duyurdu. 
     ABD'de, vize süresi dolduğu halde ülkeyi terketmeyen ve kaçak olarak kalmaya devam eden 8 milyon yabancı bulunduğu bildiriliyor. 
     Amerikan makamları, şimdiye kadar vizeleri dolan yabancıları izlemeye almıyor ve bu kişiler, istedikleri kadar Amerika'da kaldıktan sonra, belli dönemlerde çıkartılan af yasasından yararlanarak yeşil kart sahibi oluyorlardı. 
     






</TEXT>
</DOC>
