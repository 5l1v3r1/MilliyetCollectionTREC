<DOC>
<DOCNO> 40996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sonspo14.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'in Fiorentina karşısında nostaljik maçı... 
</HEADLINE>
<TEXT>

     İtalya Birinci Futbol Ligi'nin 2. haftasında 9 Eylül Pazar günü yapılacak AC Milan-AC Fiorentina maçı, teknik direktör Fatih Terim için nostaljik bir karşılaşma olacak. 
     AC Fiorentina maçı öncesinde Corriere dello Sport Gazetesi'nden Floransalı bir gazeteciye özel demeç veren Fatih Terim, ''Fiorentina'ya aşığım ama Milan'ın acıması olmayacak. Burada Milano'da geçen yıl Floransa'da olanların aynısı oluyor. Orada çevremde güvensizlik hissediyordum. Bir insanın karakterini ve oyun felsefesini tanımak kolay değil'' dedi. 
     AC Fiorentina'da net bir ortam olmamasından dolayı çalışmanın zor olduğunu belirten Terim, Chievo'ya 2-0 yenilen AC Fiorentina'nın San Siro'da kendilerine karşı iyi oyun oynama hırsında olacak olmalarından çekinmesine karşın pazar günkü maçı mutlaka kazanacaklarını söyledi. 
     Terim, Floransa kentine halen hayran olduğunu ve büyük kızının da büyük olasılıkla Floransa'daki bir Amerikan üniversitesine gideceğini bildirdi. 
     ''Milan'da iyi bir futbol yaratmak istiyorum. İyi futbolsuz gelecek, zafer olmaz. Rui Costa ve Albertini, Milan'ın 2 lideri'' diyen Terim, kulübü, taraftarı ve futbolcularıyla Milan'da fantastik bir ortam bulduğunu kaydetti. 
     AC Milan Kulübü Başkanı Silvio Berlusconi'nin sözlerinin kendisine cesaret verdiğini ifaden eden Türk teknik adam, takımda istediği ruhun olduğunu, bunu da Brescia karşısında skoru 2-0'dan 2-2'ye getirerek gösterdiğini söyledi. 
     Transferler konuşunda da konuşan Terim, ''Ümit'i 10 yıldır tanıyorum. Joker gibi orta alan dışında da oynayabilir, hücumda da. Hakan Şükür konusunda ilk önce sakat olan orta alan oyuncularımızı iyileştireceğiz. Hakan'ın bonservisi, gelecek yıl Haziran ayında sıfır liret olacak. Daha sonra kulüp karar verecek. Bekleyelim ve görelim'' dedi. 
     Öte yandan gazetecinin ''Türkiye-İsveç milli maçını izlediniz mi Milli takıma dönme olasılığınız var mı '' biçimindeki sorusuna Terim, ''İnanılmaz. 1 dakika kanalı değiştirdim, herşey tepetaklak olmuş. Şimdi yalnızca Milan'ı düşünüyorum. 4 ay önce federasyon beni çağırdı ama şimdi Milan ile başarılar yakalamalıyım. Ben ve Milan birlikte kazanmalıyız'' diye yanıt verdi. 
     
     







</TEXT>
</DOC>
