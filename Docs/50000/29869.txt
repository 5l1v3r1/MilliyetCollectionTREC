<DOC>
<DOCNO> 29869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/siyaset/siy06.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata’nın vecizesine edep dışı ilave 
</HEADLINE>
<TEXT>

     ERSİN ERCAN Bolu DHA 

     Birlik Vakfı'nın yıllık toplantısı nedeniyle Bolu'da bir araya gelen kapatılan FP'nin "Yenilikçi" kanat milletvekillerinden Ali Coşkun, TBMM'deki "Egemenlik Kayıtsız Şartsız Milletindir" sözünü Atatürk'ün eksik söylediğini belirterek, "O söz, 'Egemenlik Kayıtsız Şartsız Nah Milletindir' olması gerekiyordu" dedi. Yenilikçilerin kahkaha atarak gülmelerine neden olan sözlerden sonra araya giren İsmail Kahraman ise bu sözün Atatürk'e ait olmadığını söyledi. 
     Termal Otel'de bir araya gelen "Yenilikçi" milletvekilleriyle Tayyip Erdoğan yeni parti kurma çalışmaları hakkında da görüş alışverişinde bulundu. Önceki gün yapılan üç saatlik toplantıdan sonra Erdoğan ve Abdullah Gül, dün sabah da sadece kadınların katıldığı 1.5 saatlik bir toplantı daha yaptı. Toplantı çıkışında Erdoğan, sadece Birlik Vakfı'nın "istişari toplantısı" nedeniyle bir araya geldiklerini belirterek odasına çıktı. 
     Gül ise, parti kurma çalışmalarını Ankara'da yürüttüklerini belirterek, "Türkiye'nin beklentisini karşılayacak, bütün Türkiye'yi kucaklayacak büyük bir oluşum için gayret ediyoruz. Çalışmalarımız çok kısa bir sürede sonuçlanacak" diye konuştu. 
     



 SİYASET 











</TEXT>
</DOC>
