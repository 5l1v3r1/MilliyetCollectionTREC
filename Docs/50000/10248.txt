<DOC>
<DOCNO> 10248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sontur07.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP lideri vatandaşlardan sabırlı olmalarını istedi 
</HEADLINE>
<TEXT>

     Devlet Bakanı ve Başbakan Yardımcısı MHP Genel Başkanı Devlet Bahçeli yeni ekonomik programın bayramdan sonra kamuoyuna açıklanacağını belirterek, vatandaşlardan sabırlı olmalarını istedi. 
     Devlet Bahçeli, Bayındırlık Bakanı Koray Aydın, Devlet Bakanı Şuayip Üşenmez ve Sanayi ve Ticaret Bakanı Ahmet Kenan Tanrıkulu parti genel merkezinde partililerle bayramlaştı. Bahçeli, yeni ekonomik program için ekonomi bürokratlarının bayram boyunca çalışmalarını sürdürdüğünü ifade ederek, ekonomik programın bayramdan sonra açıklanacağını bu konuda biraz sabırlı olunması gerektiğini söyledi. 
     Bahçeli, ekonomiden sorumlu Devlet Bakanı Kemal Derviş'in birikimli, tecrübeli ve ululararası çevrelerde tanınmış bir bilim adamı olduğunu söyledi. Derviş'in bayram boyunca çalışmalarını sürdürdüğünü anımsatan Bahçeli, "Şu an Hükümetin bir bakanlığını üstlenerek, Türk milletine böyle bir ekonomik darboğazda, geçiş sürecinde, hizmetler sunacağına inanıyorum" dedi. Bahçeli, Derviş'in verimli ve etkin bir çalışma ortaya koyacağını düşündüklerini belirterek, "Bayramdan sonra düşüncelerini Bakanlar Kurulu'nda da değerlendirerek, Türk milletine açıklanacaktır" diye konuştu. 




</TEXT>
</DOC>
