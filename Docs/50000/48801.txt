<DOC>
<DOCNO> 48801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo03.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmirlinin gönlünde Göztepe yatıyor... 
</HEADLINE>
<TEXT>

     İzmir'in Birinci Süper Lig'deki tek temsilcisi Göztepe, bu özelliğinin yanında kentteki diğer 4 takımın seyircilerinin toplamına yakın bir seyirci sayısına sahip olmasıyla da dikkati çekiyor. 
     ''Avrupa'da yarı final oynayan ilk Türk takımı'' özelliğine sahip sarı-kırmızılı ekip, uzun yıllar İkinci Lig'de yer almasına karşın koruduğu seyirci potansiyelini son yıllardaki başarılarıyla daha da artırıyor. 
     Göztepe, geçen yıl İzmir'de yaptığı 19 maçta, toplam 121 bin 785 seyirci toplarken, diğer İzmir ekipleri Altay, İzmirspor, Karşıyaka ve Bucaspor, toplam 140 bin 229 seyirciyle sarı-kırmızılıları az bir farkla geride bırakabiliyor. Seyirci ortalamasını da geçen yıla oranla artıran Göztepe, Birinci Süper Lig'de İzmir'de yaptığı 4 karşılaşmada ortalama 7 bin 373 seyirciyi tribünlere çekti. Göztepe'nin geçen yıl ortalama seyirci sayısı 6 bin 368, diğer 4 takımın ortalama seyirci sayısı ise 7 bin 506 olarak belirlendi. 
     ''Birinci Lig'de 3 büyüklerden sonra en çok yer alan takım'' olan Altay'ın son yıllardaki başarısızlıkları, tribünlerdeki seyirci sayısına da yansıdı. 1999-2000 sezonunda tarihinde 3. kez İkinci Lig'e düşen siyah-beyazlılar, geçen sezon şampiyonluk mücadelesini tribünlerdeki ortalama 3 bin 216 seyirciyle götürdü. Bu mücadelede başarılı olamayan Altay, İkinci Lig A Kategorisi'nde bu kez 1214 seyirci ortalamasıyla maçlarını yaparken, adeta seyirci erozyonu yaşıyor. 
     İzmir'in diğer köklü takımları İzmirspor ve Karşıyaka da seyirci sıkıntısı yaşayan takımlar olarak göze batıyor. Son yıllardaki başarılı çıkışıyla dikkati çeken ve bu sezon İkinci Lig A 
     Kategorisi'nde zirvede yer alan İzmirspor, geçmiş yıllara oranla tribünlerde daha fazla destek buluyor. ''Şimşekler''i bu sezon ortalama 1798 kişi izliyor. Geçen yıl bu rakamın 1000 olduğu göze alındığında önemli bir oransal artış dikkati çekiyor. 
     Karşıyaka ise Göztepe ve Altay gibi sürekli rekabet halinde olduğu takımlarla farklı bir kategoride yer almasına karşın ortalama seyircisini koruyor. 
     






</TEXT>
</DOC>
