<DOC>
<DOCNO> 47954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/ekonomi/eko06.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dirençler hacimle kırılabilir 
</HEADLINE>
<TEXT>

Bilanço beklentilerine bağlı olarak senet bazında hareketliliğin sürme olasılığı güçlü bulunuyor 
     Zeynep Candan AKTAŞ 

     Oldukça yüksek hacimli bir haftayı geride bırakırken, endeks önceki haftanın biraz daha üzerine çıktı. En yüksek 8,989 puanı gören endeks haftanın son günü 8,626 puanı test etse de kapanış 8,822 puandan gerçekleşti. Endeksin kısa vadeli göstergelerinde geçen hafta başlayan satış eğilimi hacimli alımlarla kırılmış görünüyor. Ancak geçen hafta ulaştıkları zirvelerin altında bulunan göstergeler güç kaybına işaret ediyor. 
     Bu görünümleriyle hacimdeki olası daralmalarda satış baskısının hissedileceği izleniyor. Uzun vadeli göstergeler ise önceki hafta diplerden başlayan çıkışlarını sürdürüyorlar. Bu nedenle kısa vadeli göstergelerdeki satış baskısını şimdilik düzeltme isteği olarak yorumlamak gerekiyor. 
     Beş günlük sıkıştırılmış grafikte izlenen hacim daha önce mayıs ayında 13,000'lerin test edildiği zaman oluşan hacime oldukça yaklaşmış durumda. Bu hacimin gerçekten bir alım isteğinden kaynaklanıp kaynaklanmadığını önümüzdeki günlerde test etme fırsatı bulacağız. 
     
Çıkış sürecek      Eğer bu gerçek bir alım isteği ise piyasa küçük düzeltmelerle çıkışını sürdürecektir. Diğer taraftan dokuz aylık bilanço döneminin sona ermesiyle bilanço ve gelir tabloları borsaya iletilmeye başlandı. 
     Bilanço beklentilerine bağlı olarak senet bazında hareketliliğin sürmesi olasılığı güçlü. Ancak bu bilançolar bir anlamda ekonomide yaşanan sıkıntıyı da gözler önüne sereceğinden parlak bilançoların sayısı oldukça azalacaktır. 
     Borsada oldukça uzun bir zamandır yüksek seyreden F K oranlarının bu bilançolardan sonra daha da yükselme olasılığı güçlü görünüyor. 
     Ekonomiyi canlandırmak amacıyla alınması düşünülen tedbirlerin ciddiye alınarak biran önce uygulamaya geçilmesi halinde sektör ve senet bazında hareketliliğin devam etmesi beklenebilir. 
     
Destek 8,500-8,200’de      Teknik olarak yakalanan bu çıkış eğilimi reel piyasalarda çok küçük de olsa iyileşmeleri satın aldırabilir. Bu da piyasanın kendini toparlamasını sağlayabilir. Ancak geçen dönemlerin oldukça kötü izlerini taşıyacak olan bilançolar arasından ekonomideki bu küçük iyileşmeleri gerçekten yakalayabilecek olanların seçilmesi gerekiyor. Bu hafta için endeksin destekleri 8,500 ve 8,200'de iken dirençler 9,000 ve 9,300 seviyesinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
