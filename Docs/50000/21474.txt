<DOC>
<DOCNO> 21474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/siyaset/siy03.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
FP son sözlü savunmada Kanadoğlu’nu suçladı 
</HEADLINE>
<TEXT>

Fazilet adına Anayasa Mahkemesi’nde sözlü savunma yapan Kamalak, "İlkel kabilelerde bile böyle dava açılmaz" dedi 
     ABDULLAH KARAKUŞ Ankara 

     Hakkında kapatma davası açılan FP, son sözlü savunmasında Anayasa Mahkemesi üyelerine Yargıtay Cumhuriyet Başsavcısı Sabih Kanadoğlu’nu hukuki dille şik yet etti. 
     Savunmayı yapan hukukçu milletvekili Mustafa Kamalak, Kanadoğlu’nun hukuk hilesi yaparak dava açtığını öne sürerek, "En ilkel kabileler de dahil olmak üzere yeryüzünde suç teşkil etmeyen bir fiil için Cumhuriyet Başsavcısı tarafından kamu davası açılan bir ülke yoktur" dedi. Kamalak, Anayasa Mahkemesi’ne Şeref Malkoç ve yenilikçi Mehmet Ali Şahin ile beraber gitti. Kamalak, FP’nin kapatılmak için bir suç işlemediği üzerinde duran ve üç saati aşan savunmasında Başsavcı Kanadoğlu’nun Anayasa’daki kapatmayla ilgili hükümleri dikkate almadığı ve yorum yaparak dava açtığı tezini dile getirdi. Kamalak, şunları söyledi 
     
Tekrar ihtar istediler      "Bir defa FP’nin fikir, program, eylem, söylem, hedef ve tüzük bakımından RP ile hiç ilgisi yok. Şimdiye kadar da kapatmayı gerektirecek hiçbir eylem yapılmamış. Üyeleri suç işlememiş ve mahkeme kararıyla bu kesinleşmemiş. Adamın babası idam cezası almış. Şimdi kalkıp bununla hiç ilgisi olmayan oğluna idam cezası verilmeye çalışılıyor. Hukukumuzda devamdan parti kapatma diye bir düzenleme yok." 
     Başsavcı’nın dava açma süresini aştığını öne süren Kamalak, öncelikle kapatma davasının değil, ihtar mekanizmasının işletilmesi gerektiğini tekrar ifade etti. Kamalak, devamla ilgili suçlamalar için partideki yenilikçi - gelenekçi kavgasını örnek gösterdi. RP ile FP arasında eylem birliği olmadığı gibi FP içinde de eylem ve söylem birliğinin olmadığını vurgulayan Kamalak, partinin kurucularından olan ve iddianamede yasaklı olması istenen İsmail Alptekin ile Mehmet Özyol’un kongrede birinin Kutan’ın diğerinin de Gül’ün listesinde olduğu dile getirdi. 
     
DYP örneği      Kamalak, kongredeki "Mücahit Erbakan" yazısı ve sloganlarıyla ilgili olarak da "DYP daha önce kapatılmış olan parti üyelerince kuruldu ve toplantılarında Muhteşem Süleyman’ sloganları atıldı. Onun için açılan dava reddedildi" dedi. 
     
Ek rapor sonrası görüşme      Anayasa Mahkemesi Başkanı Mustafa Bumin, bir soru üzerine davanın bundan sonraki sürecini anlatırken, önce sözlü savunmaya ilişkin bantların çözümünün yapılacağını, daha sonra davanın raportörü Mehmet Turhan’ın ek rapor hazırlayacağını bildirdi. Bumin, ek raporun üyelere dağıtılacağını, sonra da belirlenecek bir günde kapatılma isteminin esastan görüşülmeye başlanacağını kaydetti. 



 SİYASET 

















</TEXT>
</DOC>
