<DOC>
<DOCNO> 43487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur21.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Yolsuzluk en az terör kadar tehlikeli" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, yolsuzluğun en az terör kadar tehlikeli olduğunu belirterek, ''Yolsuzlukların toplum hayatını, demokratik rejimi ve ahlaki değerleri tahrip etmesi nedeniyle yolsuzlukla mücadeleyi milli siyaset konusu olarak telakki etmekteyiz'' dedi. 
     Bahçeli, Yolsuzlukla Mücadele ve Etkin Yönetim Yönlendirme Komitesi'nin düzenlediği, ''Türkiye'de Etkin Yönetim ve Yolsuzlukla Mücadelenin Geliştirilmesi'' konulu uluslararası konferansa mesaj gönderdi. 
     Mesajında, milletin refahını, toplumun huzurunu, demokrasinin devamını tehdit eder boyutlara ulaşan sosyoekonomik şartların elverişsizliğinin, mevzuat ve denetim yetersizliğinin yanı sıra ahlaki değerlere verilen önemin azalmasının, rüşvetin yaygınlaşmasına neden olduğuna dikkati çeken Bahçeli, şöyle devam etti 
     ''Günümüzde toplum hayatını ve demokratik sistemin devamını tehdit eder boyutlara ulaşan, kurulu müesseselere güveni yok eden, toplumu yok oluşa sürükleyen kişisel ve toplumsal çürümeye neden olan yolsuzluklarla kararlı ve köklü mücadele, milli bir meseledir. 
     Millet ve devlet açısından terör ne kadar tehlikeli ise milli değerlerin temelinden sarsılmasına, sosyal ve kültürel özelliklerini kaybetmesine yol açan yolsuzluk da en az terör kadar tehlikelidir. 
     Yolsuzluk, toplumsal ve siyasi yapıyı kemirip tahrip eden kanserlihücreler gibidir. Toplumsal ve siyasi dokunun bu tahribattan kurtulması, öncelikle bu hücrelere yapılacak mücadeleye ve bu mücadeleden elde edilecek başarıya bağlıdır. 
     Yolsuzluklar, hukuk devleti ilkesini temelde zedelemekte ve bütün vatandaşların kanun önünde eşitliği ilkesini ortadan kaldırmaktadır. Bunların yanı sıra yolsuzluklar, kamu otoritesine duyulan saygıya büyük zarar vermekte, vatandaşların siyaset kurumuna, yargıya ve bürokrasiye güvenini azaltmakta ve millet-devlet yabancılaşmasına neden olmaktadır. 
     Yolsuzlukların toplum hayatını, demokratik rejimi ve ahlaki değerleri tahrip etmesi nedeniyle yolsuzlukla mücadeleyi milli siyaset konusu olarak telakki etmekteyiz. Devlet idaresini milletimizin bir emaneti, yolsuzluklara, rüşvete, yağmacılığa meydan vermemeyi ve müsaade etmemeyi de vazife olarak görmekteyiz.'' 
     Uluslararası konferansı düzenleyen komiteye, yolsuzlukları önlemek, yolsuzluklarla mücadelede etkin ve kalıcı politikalar üretmek ve ilgili kuruluşlar arasında koordinasyonu sağlamak gibi çok önemli görevler düştüğünü vurgulayan Bahçeli, konferansa başarı dileğinde bulundu. 






</TEXT>
</DOC>
