<DOC>
<DOCNO> 5970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur15.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da trafiğe deniz suyu engeli 
</HEADLINE>
<TEXT>

     Galata Köprüsü'nün bağlantısını oluşturan alt geçidin deniz suyu ile dolması nedeniyle şehir içi trafik, uzun süre aksadı. 
     Hava şartları nedeniyle denizde gerçekleşen dalgalanma, su seviyesinin altında olan Galata Köprüsü'nün bağlantısını oluşturan alt geçitte, saat 06.00 sıralarında su birikintisine yol açtı. Alt geçitte su taşkınlarına karşı kullanılan motopompların da arızalanması nedeniyle kısa sürede yükselen su, araçlara geçit vermez oldu. 
     Su tahliye işlemleri sürerken sabah trafiği de başlayınca, Eminönü'ne ulaşan yol, Unkapanı Köprüsü'nün altından itibaren araç trafiğine kapatıldı. Bu nedenle Eminönü'nden dağılım yapılan Eyüp, Aksaray, Taksim ve Beşiktaş yönlerinde uzun kuyruklar oluştu. Aynı güzergahlardaki trafiğin, su tahliye işlemlerinin tamamlanmasından sonra normale döneceği bildirildi. 
     



</TEXT>
</DOC>
