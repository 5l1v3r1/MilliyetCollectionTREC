<DOC>
<DOCNO> 24698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sonspo12.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarların yürüyüşü kulüp binasında sona erdi 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın görevini bıraktığını açıklamasının ardından ikna çabaları sürerken, sarı-lacivertli taraftarların, Aziz Yıldırım'ın bu kararından vazgeçmesi için düzenlediği yürüyüş, Fenerbahçe Burnu'ndaki kulüp binasında sona erdi. 
     Fenerbahçe Şükrü Saraçoğlu Stadı önünde toplanan ve kulüp binasına doğru ilerlerken sayıları yaklaşık 2 bin 500'e ulaşan taraftar grubu, Dereağzı Tesisleri'nin önünden geçerek, Fenerbahçe Burnu'ndaki kulüp binasına geldi. Taraftarlar, taşıdıkları pankartlarla ve yaptıkları tezahüratlarla başkan Yıldırım'ın kararından vazgeçmesini istediler. 
     
     Destek pankartı ve sloganları 
     Fenerbahçe Şükrü Saracoğlu Stadı'ndan, kulüp binasına dek ''Samanyolu'' şarkısını söyleyen ve ''Taraftarız biz, çekeriz cefa'' ''Gülü solana kadar, seni ölene kadar seveceğiz, büyük başkan bizi bırakma'' pankartları taşıyan taraftarlar, ''Yıldırım sen bizim herşeyimizsin'', ''Cim Bom sevinme, büyük başkan bizimle'', ''Aziz Yıldırım'', ''Yıldırım başkan, Fenerbahçe şampiyon'', ''Yıldırım başkan, Cim Bom perişan'', ''Yıldırım başkandı, başkan kalacak'', ''Başkan adayı istemiyoruz'' diye tempo tuttular. 
     Taraftarlar ayrıca Aziz Yıldırım'ın resmi bulunan posterleri de ellerinde taşırken, ''Büyük başkan, efsane başkan bizi bırakma'', ''Taraftarız biz, çekeriz cefa, büyük başkan bizi bırakma'', ''Aziz baba sen bizim herşeyimizsin'', ''Başkan gelmezse biz oraya gideriz'', ''Mahmut Uslu, başkanın çiftliğine otobüs kaldır'' biçiminde tezahürat yaptı. 
     Taraftarlar, kulüp binası önünde de ''Başkan gelsin söz versin'', ''Büyük başkan bizi yalnız bırakma'', ''0-3'ten 4-3'ü unutmadık'' diye bağırdı. 
     
     Karanfil bıraktılar 
     Taraftarların ellerinde sarı-lacivertli bayraklar ve karanfiller taşıdıkları gözlendi. Taraftarlar, ellerindeki karanfilleri kulüp binasına bırakıp, ''Taraftarız biz çekeriz cefa, büyük başkan bizi bırakma'' pankartını imzaladılar. 
     Ayrıca yürüyüşe eşleri ve çocuklarıyla birlikte katılan taraftarlar da dikkat çekerken, bir grup taraftar da sarı-lacivertli bayraklarla donattıkları özel arabalarıyla yürüyüşte yer aldı. Güvenlik güçlerinin yoğun önlem aldığı yürüyüş boyunca, taraftarların geçtiği caddeler, trafiğe kapatıldı. Taraftarlar arasında zaman zaman gerginlikler yaşanırken, yürüyüşü düzenleyen Fenerbahçe Altyapı Derneği üyelerinin uyarılarıyla taraftarlar daha sonra kulüp binasından olaysız bir biçimde ayrıldı. Taraftarların bir bölümü gruplar halinde Dereağzı'na dek yürüdü. 
     
     Dündar "Mesaj hedefine ulaştı 
     Sarı-lacivertli taraftarların kulüp binası önünden ayrılmak istememesi ve kulüp başkanı Aziz Yıldırım'ın gelmesini istemeleri üzerine, kulüp başkanvekili Uğur Dündar, asbaşkan ve basın sözcüsü Atilla Kıyat ve asbaşkan Mahmut Uslu, kulüp binasından tek tek çıkarak, taraftarlara yönelik konuşma yaptılar ve dağılmalarını istediler. 
     Uğur Dündar, taraftarların gerçekleştirdiği yürüyüşle vermek istedikleri mesajın yerine ulaştığını söyledi. Dündar, sarı-lacivertli taraftarların bu yürüyüşünün Fenerbahçe tarihinde bir ilk olduğunu ifade ederek, ''Başkan Aziz Yıldırım sizi evinde televizyondan izliyor. Sizlere saygılarını ve sevgilerini gönderiyor. Ancak sağlığı ve hayatı hakkındaki kararına saygı göstermeliyiz ve son sözünü beklemeliyiz'' diye konuştu. 
     
     Kıyat "Yıldırım'ın devam etmesini istiyoruz 
     Asbaşkan ve Basın Sözcüsü Atilla Kıyat da kulüp başkanı Aziz Yıldırım'ın görevini bırakırken, yoğun bir duygusallık yaşadığını, yönetim olarak kendilerinin de Yıldırım'ın devam etmesini istediklerini dile getirdi. 
     Yıldırım'ın duygusallığını eleştirenlere yanıt veren Kıyat, şöyle konuştu 
     'Başkanımız görevini bırakacağını açıklarken, gözleri yaşardı. Bazıları bunları eleştiriyor. Fenerbahçe bizim için sevgilidir. Ayrıldığınızda ağlarsınız.'' Kıyat, Aziz Yıldırım'ın hiçbir talepte bulunmadan servetini Fenerbahçe için harcadığını ifade ederek, ''Ama başkanımızın sağlığı gündeme geldiğinde 2 kez düşünmeliyiz'' dedi. 
     
     Uslu "Başkan adayı çıkmaz" 
     Asbaşkan Mahmut Uslu ise başkan Aziz Yıldırım'ın görevinden ayrılmamasını büyük bir çoğunluğun istediğini kaydederek, '' Başkan adayı istemiyoruz sloganı da hedefine ulaşır'' dedi. 
     Fenerbahçeli biri olarak, başkan Yıldırım'ın görevinden ayrılmasını kendisinin de istemediğini vurgulayan Uslu, şunları söyledi 
     'Ancak Yıldırım'ın kişisel hakları var. Fenerbahçe liderini buldu. Tüm bu camiayı birleştiren Aziz Yıldırım'ın ayrılmasını hepimiz istemiyoruz. Sizlerle gurur duyuyoruz. Duygularınızı paylaşıyoruz.Ancak Yıldırım sağlığından dolayı böyle bir tercih yaptı. Biz de Yıldırım'ın bırakmasına karşıyız.'' Uslu, taraftarların duygularını başkan Yıldırım'a ileteceklerini de belirterek, ''Bu hareketinize devam edin. Sanırım 15 gün içinde herşey düzelir'' diyerek sözlerini tamamladı. 







</TEXT>
</DOC>
