<DOC>
<DOCNO> 13180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur16.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Caddesi'nde sürücüler arasındaki tartışmayı yatıştırmaya çalışırken vurularak öldü 
</HEADLINE>
<TEXT>

     Bostancı'da, yol önceliği nedeniyle çıkan tartışmada araç sürücülerini yatıştırmaya çalışan bir kişi, tabancayla vurularak öldürüldü. 
     Şaşkınbakkal Bağdat Caddesi'nde meydana gelen olayda, 34 FT 554 plakalı aracın sürücüsü Metin Kaya ile 34 TDK 59 plakalı ticari aracın sürücüsü Adem Ocak arasında, yol önceliği nedeniyle tartışma çıktı. Tartışmanın büyümesi üzerine araçlarından inen Kaya ve Ocak, cadde üzerinde kavga etmeye başladı. 
     Bu sırada, olay yerinde yaya olarak bulunan Ömer Faruk Öztürk 31 , kavgayı yatıştırmak amacıyla sürücülere müdahale etmek istedi. Bunun üzerine Metin Kaya, yanında bulunan silahıyla Öztürk'ü göğsünden vurdu. Öztürk, kalbine isabet eden kurşunla hayatını kaybetti. Yetkililer, olay yerinden kaçan Kaya'nın yakalanması için çalışmaların sürdüğünü bildirdiler. Öte yandan Altunizade'de meydana gelen olayda ise bir oto galerisinde kaporta servis danışmanı olarak çalışan Murat Turan 28 , işyerine geldikten kısa bir süre sonra henüz belirlenemeyen bir nedenle tabancasını başına ateşleyerek intihar etti. 




</TEXT>
</DOC>
