<DOC>
<DOCNO> 44427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/ekonomi/eko04.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak çocuğuna para bulunamadı 
</HEADLINE>
<TEXT>

İstanbul Valiliği, sokakta çalışan çocukları korumak ve hami ailelik yapılması için 154 işadamına mektup gönderdi. Sadece 22’sinden yanıt geldi 
     ATİLLA ÖZSEVER 

     İstanbul Valiliği’nin sokakta çalışan veya dilenen çocukları korumak amacıyla başlattığı, işçi ve işveren kuruluşlarıyla sivil toplum örgütlerini de içine alan ortak çalışma özellikle iş dünyasından ilgi görmedi. 
     İstanbul Vali Yardımcısı Mehmet Seyman, sokakta çalışan çocukların korunması ve hami ailelik yapılması amacıyla 154 işadamı ve şirkete mektup gönderdiklerini belirterek, "Sadece 22 tanesinden olumlu yanıt alabildik" dedi. 
     "Hami aile" kavramını "sokak çocuklarının okul masraflarına katkı yapmayı, bayramlarda ailelerini ziyaret etmeyi amaçlayan bir uygulama" olarak açıklayan Seyman, şunları söyledi "9 - 18 yaş grubunu kapsayan bir çalışmamız var. Motorize ekipler, sokakta mendil satan, boyacılık yapan, dilenen, cam silen bu yaş grubundaki çocukları tesbit ediyor. İlk aşamada aileleri ile bağlantı kurup kendilerine teslim ediyoruz, okullara yerleştiriyoruz. Yine ikinci defa sokakta çalışırken bulunursa bu kez aileleri hakkında sorumluluklarını yerine getirmediği için savcılık harekete geçiyor. Üçüncü kez sokakta bulunursa bu kez ailelerine teslim edilmiyor, koruma amacıyla yataklı merkezlere yerleştiriliyor." 
     
     4 yaşında mendilci 
     Seyman, "4 yaşındaki çocuklara bile mendil sattırıyorlar. Bu yaştaki çocukları dahi koruma altına aldık. Uzmanlarımız aileleri de gidip kontrol ediyor. Gerçekten çok yoksul ailelere sokakta çalışan çocuk başına altı ay süreyle aylık 49 milyon lira yardım yapıyoruz. En fazla üç çocuk için yardım yapılıyor" diye konuştu. 
     



 EKONOMİ 
















</TEXT>
</DOC>
