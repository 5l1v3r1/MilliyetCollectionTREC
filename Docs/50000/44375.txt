<DOC>
<DOCNO> 44375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun21.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan, topraklarındaki üslerin kullanılmasına izin vermeyecek 
</HEADLINE>
<TEXT>

     Suudi Arabistan, ABD'de 11 Eylül'de düzenlenen terörist saldırılardan sonra olası bir operasyon için topraklarındaki üslerin kullanılmasına izin vermeyeceğini yineledi. 
     Savunma Bakanı Prens Sultan, resmi Okaz gazetesinde bugün yayımlanan demecinde, ''Suudi Arabistan, Araplara ya da Müslümanlara saldırı başlatmak için topraklarındaki üslerinin kullanılmasına izin vermeyecektir'' dedi. 
     Prens, ''Müslümanlara ya da Araplara saldıracak tek bir askeri bile ülkemize kabul etmeyeceğiz'' dedi. 
     Prens Sultan, Irak'ın güneyinde oluşturulan uçuşa yasak bölgenin denetlenmesi için topraklarında 40 Amerikan, İngiliz ve Fransız uçağı bulunduğunu da kaydetti. 
     Adlarının açıklanmasını istemeyen Amerikalı yetkililer, önceki gün yaptıkları açıklamada, Suudi Arabistan'ın, ''ABD birliklerine, topraklarındaki üslerinden birinde kurulacak komuta merkezini kullanması amacıyla izin vereceğine'' dair üstü kapalı güvence aldıklarını bildirmişlerdi. 
     






</TEXT>
</DOC>
