<DOC>
<DOCNO> 1217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/soneko09.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Merkez Bankası Başkanları İsviçre'de toplandı 
</HEADLINE>
<TEXT>

     Önde gelen ülkelerin merkez bankası başkanları, ABD ekonomisindeki yavaşlama nedeniyle dünya ekonomisinde bir durgunluk beklemiyor. 
     Merkez bankalarının üyesi olduğu ''Uluslararası Tesfiye Bankası''nın İsviçre'nin Basel kentinde yapılan toplantısında biraraya gelen çeşitli ülkelerin merkez bankası başkanları, dünya ekonomisindeki gelişmeleri değerlendirdiler. 
     Toplantı hakkında basına bilgi veren İngiltere Merkez Bankası Başkanı Eddie George, başkanların ABD ekonomisinin hız kesmesinin ne ABD ne de dünya ekonomisinde bir durgunluğa yol açmasını beklemediğini bildirdi. 
     George, ABD ekonomisinin bu yıl yüzde 2 ile 3 arasında büyümesinin beklendiğini, bunun geçen yılın ilk yarısındaki büyüme hızının yarısına tekabül ettiğini belirterek, ''Elbette bu bazı çalkantılara yol açabilir. Ancak, hareket alanının bu yılın ilk ve ikinci çeyreğinin ötesine uzandığını düşünürseniz, hız kesmenin bir durgunluk değil bir 'yumuşak iniş' biçiminde gerçekleşmesi en geçerli tahmindir'' dedi. Merkez bankası başkanlarının toplantısında, ABD Merkez Bankası'nın geçen hafta sürpriz biçimde faiz hadlerinde indirime gitmesinin de doğru bir karar olarak karşılandığı belirtiliyor. 




</TEXT>
</DOC>
