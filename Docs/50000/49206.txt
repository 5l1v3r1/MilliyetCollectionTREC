<DOC>
<DOCNO> 49206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/spor/spo01.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nikolov harekatı 
</HEADLINE>
<TEXT>

Beşiktaş, kaleci transferinde rotayı E.Frankfurt’ta forma giyen Oka Nikolov’a çevirdi. Bild gazetesi Teknik Direktör Christoph Daum’un Makedon file bekçisini arayarak teklifte bulunduğunu ileri sürdü 
     ZEKİ DOMAÇ 

     Olumlu yanıt 
     SİYAH - Beyazlı yönetim, Göztepe Kulübü’nün kaleci Majdan konusunda zorluk çıkarması üzerine rotayı Eintracht Frankfurt’un Makedon file bekçisi Oka Nikolov’a çevirdi. Almanya’nın ünlü gazetelerinden Bild, Teknik Direktör Christoph Daum’un Nikolov’u telefonla arayarak transfer teklif yaptığını ileri sürdü. Makedon kalecinin olumlu yanıt verdiği ve "Kulübümle anlaşın, Beşiktaş’a gelirim" dediği belirtildi. 
     
     Sırada Bak var 
     SON haftalardaki formsuzluğu nedeniyle yedeğe çekilen Makedon kaleciye 400 bin dolar önerildiği kaydedildi. Beşiktaş ayrıca bir süre önce prensipte anlaşma sağlanan Polonyalı savunma oyuncusu Bak için Fransa’nın Lyon Kulübü’ne hafta içinde ödeme planı gönderdi. Lyon, Siyah - Beyazlı kulübün şartlarını kabul edip, transfere onay verirse Teknik Direktör Daum’un ısrarla istediği Bak ile Beşiktaş sözleşme imzalayacak. 
     
     Tolga da tamam 
     GENÇLERBİRLİĞİ’NDE kadro dışı bırakılan savunma oyuncusu Tolga ve menajeri Harun Aslan ile dün yapılan son görüşmede 3.5 yıllık anlaşma sağlandı. Tolga’ya yılda yaklaşık 500 milyar ödenecek. Tolga’nın, Siyah - Beyazlı formayı giymesi için iki kulüp yöneticilerinin görüşmeleri sürüyor. Bonservis bedeli konusunda anlaşmaya varıldığı, ancak ödemelerin dolar veya Türk Lirası şeklinde mi yapılacağının pürüz yarattığı öğrenildi. 
     
Beşiktaş’ta Ali Eren kadroda      BEŞİKTAŞ’TA Teknik Direktör Christoph Daum tarafından affedilen savunma oyuncusu Ali Eren, Denizlispor maçının kadrosuna alındı. Dört haftadır takımla birlikte çalışmalara çıkan Ali Eren’in form grafiğinin yükselmesi üzerine Daum’un, tecrübeli futbolcuyu Denizlispor maçında ilk onbirde sahaya süreceği kaydedildi. 
     SAĞ kasığında çekme olan Erman son dakikada Denizlispor maçının kadrosundan çıkarıldı. Son hazırlığını dün sabah Fulya’da yapan Siyah - Beyazlı ekip öğleden sonra özel uçakla Denizli’ye gitti. Bu arada Beşiktaş Kulübü Divan Kurulu eski başkanlarından Ferhan Dinçer, vefatının 1. yılında bugün mezarı başında anılacak. 
     



 SPOR 


























</TEXT>
</DOC>
