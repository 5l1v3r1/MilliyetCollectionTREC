<DOC>
<DOCNO> 5469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/soneko02.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çayeli Bakır İşletmesi’nde grev 
</HEADLINE>
<TEXT>

     Tek Gıda-İş Sendikası Rize Şube Başkanı İsmail Topçu, Çayeli Bakır İşletmesi A.Ş’de grevdeki işçiler için işveren tarafından gazeteye ilan verilmesine tepki gösterdi. 
     Topçu, yaptığı açıklamada, işverenin acımasız şekilde basına yazılı ilanlar vererek kamuoyunu aldattığını ifade ederek, şunları söyledi 
     "Orada Maden-İş sendikasının yürüttüğü bir hak mücadelesi var. Konuyu yakından takip ediyoruz. İşverenin kendini haklı göstermek için basına verdiği yazılı ilanlardaki rakamlar kamufle edilmiş, çarpıtılmış bir aldatmacadır. Bu, kamuoyu oluşturmak için basını tek taraflı kullanmaktır. Yeraltında çalışanla yerüstünde çalışanlar arasındaki ücret farkı 70-80 milyon liradır. Yeraltında çalışanın hayati riski vardır. Böyle bir sözleşmeye kimsenin evet demesi mümkün değil." 
     Çayeli Bakır İşletmeleri A.Ş ÇBİ ile Türkiye Maden İşçileri Sendikası arasındaki toplusözleşme görüşmelerinin anlaşmazlıkla sonuçlanması üzerine, işçiler 7 Aralık 2000’de greve başlamışlardı. 
     İşçilerin grev kararından vazgeçmemeleri üzerine 31 Ocak 2001 tarihinde işveren yerel gazetelere ilan vererek, işçilerin grevi sonlandırmalarını istemişti. 
     




</TEXT>
</DOC>
