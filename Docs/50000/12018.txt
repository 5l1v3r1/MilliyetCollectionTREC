<DOC>
<DOCNO> 12018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/siyaset/asiy.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’in ilk kez yayınlanan tarihi 12 Eylül savunmasından 
</HEADLINE>
<TEXT>
DEMİREL ırkçılarla kol kola 
Ecevit, savunmasında AP lideri Demirel’le ilgili olarak şöyle der Demirel, halkın kafasını, siyasal eğilimlerini yasalarda sınırlamak, halkı vesayet altında tutmak istiyor. Ecevit şöyle devam eder Hükümet kurabilmek ve rejimi yozlaştırabilmek uğruna ırkçılığı bilinenlerle işbirliği yapan da yine Sayın Demirel’le partisidir 
     Fikret Bila Küllerinde yeniden doğan lider - 2 

     MHP lideri Alparslan Türkeş ve arkadaşlarının avukatları, Ecevit ve CHP hakkında 25 sayfalık suç duyurusu hazırlayıp Milli Güvenlik Konseyi üyelerine verdiler. MHP’li avukatlar 103 maddelik suç duyurusunda, Türkiye’de ne kadar olay varsa hemen hemen hepsini Ecevit ve CHP’nin üzerine yıkmaktaydılar. 
     MHP, suç duyurusunda Ecevit’in komünist ve bölücü olduğunu kanıtlamaya kararlıdır. Duyuruyu inceleyen savcılar heyetini de "güldüren" idddiada, Ecevit’in bölücülüğe başlaması "Sanskritçe" Klasik Hint dillerinden biri öğrenmeye başlamasıyla olmuştur. 
     Bu iddianame ciddiye alınarak, Ecevit’in savunması istenir. Savunmayı alan savcılar, suçlamaların hiçbirinin geçerli olmadığına karar verir ve Ecevit ve arkadaşlarını aklarlar. 
     Ecevit’in iki ay kaldığı Ankara Cezaevi’nde, 25 Mayıs 1982 tarihini taşıyan savunması daktiloyla tam 555 sayfadır. Ecevit, o dönem Savcılar Heyeti’nin yayım yasağı koyduğu bu tarihi savunmasının, daha sonra yeni polemiklere yol açmaması için ilk iki sayfası dışında yayımlanmasına izin vermemiştir. 
     
TÜRK HALKINA İNANMIYOR      Ecevit, savunmasında AP lideri Süleyman Demirel’le ilgili olarak, şöyle der 
     "Demirel, Türk toplumunu, örnek aldığımız özgürlükçü demokrasilerdeki kadar özgürlüğe layık görmüyor... 
     Sayın Demirel, belli ki Türk halkına benim inandığım kadar, CHP’nin inandığı kadar inanmıyor. O nedenle halkın kafasını, siyasal eğilimlerini yasalarla sınırlamak, halkı vesayet altında tutmak istiyor. 
     Oysa özgürlükçü demokrasi vesayet rejimi değildir. Demirel kim oluyor da, AP kim oluyor da halkın ne düşünebileceğini, ne düşünemeyeceğini biz kararlaştırabiliriz’ diyebilme hakkını kendilerinde görebiliyor... 
     Ancak faşist veya komünist totaliter rejimlerdeki kimi yöneticiler kendilerinde böyle bir hak görebilirler. 
     
HÜRRİYETE KASTEDERLER      ... Sayın Demirel’e ve partisine karşı oluşumuzun başta gelen nedenlerinden biri de, kendilerini bu hak ve hürriyetlere kasteder görmemizdir, ellerine fırsat düşse, yeterli güç geçse bu hak ve hürriyetleri ortadan kaldırmakta ve kısmakta tereddüt etmeyeceklerinin belli olmasıdır... 
     Başbakan Demirel’in gözleri önünde, başkent Ankara’da, 19 Mayıs törenlerinde, nitelikleri Anayasa’da belirtilen laik cumhuriyetle bağdaşmayacak bir devlet isteyenler, niyetlerini açıkça dile getirirken, Sayın Demirel, sustu. 
     Hükümet kurabilmek ve rejimi yozlaştırabilmek uğruna ırkçılığı bilinenlerle işbirliği yapan da yine Sayın Demirel’le partisidir. 
     MHP’liler, Ecevit’in Kürtçülük hareketlerini izah ederken, Türk milliyetçilerini kafatasçı gibi gösterip, Kürtçülük hareketinin müsebbibi diye gösterdiği görüşüne iddianamede yer verdiler. Ecevit, buna şu yanıtı verdi 
     "Sözü edilen yazımda, MHP’nin adı bile geçmemektedir. Ama nedense, benim, Türklüğe ihanet edenler, Türklüğü bir kafatası hesabı haline getiren... birkaç kafadan sakat insandır’ sözümden, MHP’nin avukatları, bu partiyi kastettiğim anlamını çıkarmışlardır. Tabii, böyle bir yorumda bulunma hakkı kendilerine aittir." 
     
BÖLÜCÜ ONLAR      MHP’nin suç duyurusunda, Ecevit ve CHP’nin komünizme kapı açmanın yanı sıra bölücülük yaptıkları da iddia edilmektedir. Ecevit, suçlamayı şöyle yanıtlar 
     "Bana ve benden doğru CHP’ye bölücülük isnadını yöneltenler, aslında bölücülüğü ulusal tarihimizde görülmedik ölçülere vardıranlardır. 
     ... Güçlü bir demokratik sol partinin varlığının, ülkemizde de daha soldaki siyasal akımlara kapı açmadığını, tersine, yasal olarak var olan kapıları bile fiilen çok daralttığını, onların güçlenmesine etkin ve demokratik bir engel oluşturduğunu gösterir." 
     
DEMİREL, ECEVİT’İN TEKLİFİNİ REDDETTİ      Ecevit, "cezaevine davet tebligatı"nı aldığı 26 Kasım 1981’den birkaç gün sonra gazeteci Cüneyt Arcayürek’i evine davet ederek, bir önerisini Demirel’e iletmesini rica etti. 
     Ecevit, Danışma Meclisi Başkanı Sadi Irmak’a, Anayasa konusunda kendisi ve Demirel imzalı bir başvuruda bulunmanın yararlı olacağını düşünüyordu. Ecevit, Arcayürek’ten hazırladığı metni Demirel’e iletmesini istedi. Irmak’a hitaben yazılan metinde özetle, Danışma Meclisi’nin kalıcı bir Anayasa yerine, geçiş dönemin yasal düzenleriyle yetinmesi ve kalıcı bir Anayasa hazırlama işini ilk genel seçimlerde milli iradeyle oluşacak TBMM bırakılması isteniyordu. 
     Arcayürek, aynı gece Güniz Sokak’ta Demirel’e, Ecevit’in ricasını iletti ve metni verdi. Bir gün sonra Demirel, Arcayürek’i arayarak Güniz Sokak’a gelmesini rica etti. Demirel, Irmak’ın muhatap alınmasını, ortak imza ile Danışma Meclisi’ne başvurulmasını, "zaman, şekil, muhteva ve muhatap" bakımından uygun görmemişti. 
     Ecevit yanıta üzüldü. Demirel’in tavrını şöyle yorumladı 
     "Anlaşılan Demirel çıkarılacak Anayasa’ya yatkın görünüyor." 
     
12 EYLÜL YÖNETİMİNİ İŞKENCEYLE SUÇLADI      Ecevit, Ankara’ya döndükten sonra çıkarmaya başladığı Arayış dergisinden memnundu. Ama Milli Güvenlik Konseyi değildi. Yedinci sayısını toplatmaya karar verdi. 
     Nedeni Bülent Bey’in "işkence" başlıklı yazısıydı. Eleştirinin dozunu artırmış ve 12 Eylül yönetimini açıkça "işkence yapmakla" suçlamıştı Ecevit... 
     Yedinci sayının toplatılmasıyla Arayış’a ilk müdahale yapılmıştı. 
     Bülent Bey, Arayış’a devam etti. Ta ki, 30 Mayıs 1981 tarihli 15. sayıya kadar. 2 Haziran günü yayımlanan, Milli Güvenlik Konseyi bildirisi, Ecevit’in yazı yazmasını yasakladı. 
     
Ecevit’i yeniden yaratmaya çalışmak yanlış      Ecevit, Arayış dergisiyle ilgili eleştiri ve önerileri merak ediyordu. Bunun üzerine İstanbul’da iki avukat, köşe yazarlarının Ecevit ve Arayış hakkındaki görüşlerini bir mektupla Ecevit’e iletti. Köşe yazarlarının görüşleri şöyleydi 
     ŞÜKRAN KETENCİ Bitmiş kapanmış bir şeyi yeniden ortaya koymaya çalışıyorsunuz. Ecevit’i yeniden yaratmaya çalışmak yanlıştır. 
     CENGİZ ÇANDAR Belki girişimin erken olduğu söylenebilir ama Arayış etkin bir dergi olacaktır. CHP inkar edilemez. Onun katkısıyla milyonlarca oy aldı. Onun ve derginin demokrasiye dönmede katkısı olacaktır. 
     OKTAY AKBAL Çok erken bir girişim. Benim yazılarımı didik didik ediyorlar. Bülent Bey’in yazıları on kat dikkatle okunacaktır. Bülent Bey’i severim, takdir ederim, kendisini çok destekledim, ama kendisi bir köşe yazarı gibi davranıyor, başbakanken de böyle bir tutumu vardı. 
     İLHAN SELÇUK Bülent Bey demokrasi için gereklidir. Partide de, Türkiye’de de onun liderliğinin şimdilik vazgeçilmezliği bir gerçektir. Azgelişmiş ülkelerde lider zaten çok az yetişiyor... Geçmişte ismi dolaşanlar ki hepsiyle, görüştüm, geldiler. Hiçbiri lider olamaz, Bülent Bey’in yerini dolduramazlar. 
     

</TEXT>
</DOC>
