<DOC>
<DOCNO> 4468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/yazar/tamer.html </URL>
<DATE> 2001/01/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gates'ten Davos'ta AIDS'e 100 milyon dolar 
</HEADLINE>
<TEXT>

     DAVOS 

     Microsoft'un sahibi Bill Gates yapacağı bağışları Davos'ta açıklamaktan hoşlanıyor. Geçen yıl Birleşmiş Milletler'in Afrika'da açlıkla mücadele programına 800 milyon dolar bağışladığını açıklamıştı. Bu yıl ise AIDS aşısının geliştirilmesi için 100 milyon dolarlık bağışta bulundu ve Davos toplantılarına katılan zenginleri de kesenin ağzını açmaya çağırdı. 
     İlk AIDS vakasının görülmesinden bu yana 20 yıl geçtiği halde AIDS aşısının halen bulunamamış olmasını "piyasa ekonomisinin zaafı" olarak niteleyen Gates sözlerini şöyle sürdürdü "Eğer AIDS Afrika'da değil de Batı'da yaygın olsaydı, aşı çoktan piyasada olurdu. Afrikalı'nın aşıya verecek parası olmadığı için ticari şirketler de bu konuya öncelik vermedi." 
     Gates bu sözleriyle Batılı ilaç şirketlerinin ve özellikle Amerikan ilaç endüstrisinin salt kar üzerine kurulu politikalarına da ciddi eleştiriler getirmiş oldu. 
     Gates'in açıkladığı 100 milyon dolarlık bağış, 2002 - 2006 yılları arasında peyderpey verilecek. Bu sürede geliştirilecek 25 aşıdan 8 - 12'si, Gates'in yaptığı bağışla finanse edilecek. Ve hangisi en etkiliyse piyasaya sürülecek. 
     Gates'in pamuk eller cebe çağrışı üzerine Yahoo'nun başkanı Tim Koogle da AIDS aşısının geliştirilmesi için 5 milyon dolar bağış yapacağını Davos'ta açıkladı. 
     
Turkey oturumunda "turkey" yedirdiler      Davos'ta saat 7 00'de kahvaltıyla başlayıp, geceyarılarına kadar süren toplantı maratonu dilerseniz öğle ve akşam yemeklerini de kapsıyor. 75 frangı verip, bu yemeklerden birine yazılabilir ve eğer elinizi çabuk tutmuşsanız, Davos'un ünlü konuklarından biriyle aynı masayı paylaşabilirsiniz. 
     Bu yıl benim favorilerim Benetton markasını tüm dünyaya lanse eden ünlü fotoraf sanatçısı Oliviero Toscani ve uygarlıkların çatışması teziyle entelektüel dünyada tartışmalara neden olan Harvardlı ünlü profesör Samuel Huntington'dı. Bir öğlen yemeğinde Toscani'nin hemen sağ yanına bir akşam yemeğinde de Huntington'un tam karşısına oturmayı başardım. 
     75 franklık yemeklerden bir diğeri ise Turkey başlığını taşıyordu, konuşmacı Başbakan yardımcısı Mesut Yılmaz'dı ve menüde de "turkey" hindi vardı. 3 yıldır Davos'a geliyorum. Her seferinde bir hafta kalıp toplantıları baştan sona izliyorum. Yorgunluktan bitap düştüğüm halde öğle ve akşam yemeklerini kaçırmamaya çalışıyorum. Davos'un yemekli toplantılarında bugüne kadar önümüze hindi konulduğunu hatırlamıyorum. WEF organizasyonunu yapanlar, herhalde hoş bir espri olur diye düşünmüşler, ancak ülkemizin adının hindi anlamına gelmesinden hiç hoşlanmayan biz Türkelerin bu espriden memnun kaldığımız pek söylenemez. Neyseki hindi lezzetliydi 
     Yılmaz'ın Davos'a geleceği ancak bir hafta önce kesinleştiği ve bu yemek de son anda programa eklendiği için tek bir masa etrafından ancak 22 kişi biraraya gelebildik. Bu 22 kişinin çoğunlu da Türktü. Ama "Biz konuştuk, biz dinledik" diyemiyorum. Çünkü Ürdünlüsünden Fransızına, Amerikalısından Faslısına toplantıya katılan gazeteciler AB üyeliğinden son ekonomik krize, Kıbrıs sorunundan Arap dünyasıyla ilişkilerimize, Mavi Akım'dan Bakü - Ceyhan boru hattına, Türkiye'nin neden yabancı sermayeyi çekemediğinden idam cezasına, askerlerin siyasete ağırlıklarını koymalarından Kürtçe eğitim ve Kürtçe TV'ye aklınıza gelebilecek her soruyu sordular. Yılmaz da sabırla, soruların kıyısından dolaşmadan net yanıtlar verdi. Başarılı bir performans sergiledi. 
     Toplantı bittikten sonra Yılmaz'a, Davos'a gelmeye neden son anda karar verdiğini sordum. "Sayın Başbakanın gelmesi söz konusuydu. Onun gelmeyeceği kesinleşince ben geldim" dedi. 
     Biz maalesef Türkiye'de hep son dakika kararlarıyla yaşıyoruz. Bu yemek bir ay önce kesinleşseydi belki 22 değil, 75 - 100 kişilik olabilirdi. Türkler biz bize değil, yabancılar çoğunlukta olabilirdi. 
     Davos'un programı katılımcılara aylar öncesinden geliyor. Son olarak da bir ay önce güncellenmis hali gönderiliyor. Ben kendi hesabıma daha Türkiye'deyken hangi oturumlara katılacağımı belirliyorum. Çünkü birbirinden ilginç 15 - 20 hatta bazen 25 paralel oturum arasında en doğru seçimi yapmak saatlerimi alabiliyor. Günlerce kendi programımı yapmak için çalışıyorum. Davos'a gittiğimde ise programa son anda eklenen toplantılar bazen dikkatimi bile çekmiyor. 
     
"Sezen'in adı yoksa Bregoviç vermemiştir"      Benetton'u dünyaya lanse eden ünlü fotoğraf sanatçısı Oliviero Toscani ile tanışmayı aylar öncesinden, Davos'un bu yılki ön programı elime geçtiğinde kafaya koymuştum. Ama onunla karşılaştığımda soracağım ilk sorunun, "Davos için hazırladığınız çarpıcı filmde Türkçe şarkıyı söyleyen Sezen Aksu'nun ismini neden jeneriğe koymadınız " olacağı, herhalde 40 yıl düşünsem aklıma gelmezdi. 
     Toscani çok aykırı, gayet agresif, biraz küstah, alabildiğine çocuksu, kabına sığamayan, lafını hiç esirgemeyen fevkalade ilginç ve sıradışı bir tip. Onunla ilgili izlenimlerimi ayrıca yazacağım. Sezen Aksu'yla ilgili soruma verdiği yanıt ise maalesef çok sıradandı "Müzikle ilgili jeneriklere ne yazılacağını Goran Bregoviç'e sordum. Sekreteri ne gönderdiyse onu yazdım." 
     Bu noktadan sonra şimdi bize Bregoviç'in sekreterini bulmak düşüyor. Tabii Türkiye'ye dönünce... 
     
     





'Tehcir' 


Diyarbakırspor 


Annesine benziyor 


Soykırım II 


Poker gibi yarışma 


ABD'nin tartıştığı adam 


Jenosid 


Ben de havaalanı isterim 


Hayali sorular gerçek cevaplar 


Gates'ten Davos'ta AIDS'e 100 milyon dolar 


İki örnek olay 


Küresel uçurum lafla kapanmıyor 


Beş bankanın birleşmesi "tedrici tasfiye"dir 


</TEXT>
</DOC>
