<DOC>
<DOCNO> 37772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sondun10.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailesi Miloşeviç'in yaşgününü kutlamak için Hollanda'da... 
</HEADLINE>
<TEXT>

     Yugoslavya'nın eski Devlet Başkanı Slobodan Miloşeviç'in eşi ve torunu, uluslararası mahkemenin gözaltı merkezinde tutulan Miloşeviç'in 60. yaşını kutlamak için Hollanda'nın başkenti Amsterdam'a geldi. 
     Sırbistan'ın ''Lady Macbeth''i lakaplı Miryana Markoviç, gelini Militsa Gayiç ve torunu Marko Miloşeviç'in, Amsterdam'ın Schiphol havaalanından özel bir araçla alındıkları kaydedildi. Aile avukatı Dragoslav Ognyanoviç, gazetecilere yaptığı açıklamada, bunun olağan bir ziyaret olduğunu ve Miloşeviç'in yaş gününü kutlamaya geldiklerini söyledi. İnsanlığa karşı işlediği suçlardan Lahey kentindeki gözaltı merkezinde geçen Haziran'dan bu yana tutulan Miloşeviç, Pazartesi günü 60 yaşına basacak. Markoviç, geçen ay ilk kez Miloşeviç'i ziyaret ettiğinde, aralarındaki cam bölme yüzünden eşiyle telefonla konuşabilmişti. 







</TEXT>
</DOC>
