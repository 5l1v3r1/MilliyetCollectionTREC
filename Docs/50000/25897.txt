<DOC>
<DOCNO> 25897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/yasam/ayas.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıl almaz vahşet 
</HEADLINE>
<TEXT>

Japonya’da ekmek bıçağıyla bir ilkokula dalan akıl hastası, 8 minik öğrenciyi öldürüp 21 kişiyi yaraladı. Saldırgan vurularak yakalandı 
     DIŞ HABERLER SERVİSİ 

     Daha çok ABD’den duymaya alıştığımız okulda terör’ haberlerinin en kanlı örneklerinden biri, Japonya’nın batısındaki İkeda kentindeki bir ilkokulda yaşandı. Mutfak bıçağıyla bir ilkokulu basan akıl hastası, 8 öğrenciyi öldürdü, 3’ü öğretmen 21 kişiyi yaraladı. 
     Eşi görülmedik kanlı eylem, 37 yaşındaki Mamoru Takuma isimli saldırganın ders zili çalar çalmaz okula dalmasıyla yaşandı. Birinci kattaki sınıflardan birine giren Takuma, 15 santim uzunluğunda bir bıçakla, ilk gördüğü kız öğrencilere saldırdı. 
     
Bıçağını rastgele salladı      Bir anda sınıfı kana bulayan akıl hastası, daha sonra koridora çıkarak bıçağını panik içinde kaçışan öğrenci ve öğretmenlere rastgele salladı. Bıçak darbeleri alan 2 öğrenci olay yerinde, 6’sı kaldırıldıkları hastanelerde öldü. Ölenlerin, birinci ve ikinci sınıf öğrencisi olduğu bildirildi. 
     Yaralı 21 kişiden 6’sının durumunun ise kritik olduğu açıklandı. Güvenlik güçlerinin okula gelmesinin ardından Takuma, yaralanarak ele geçirildi. Yaralı saldırgan hastanede gözlem altında tutuluyor. 
     Takuma’nın eski bir otobüs şoförü olduğu ve üç yıl önce eşinden boşandığı öğrenildi. Bir klinikte tedavi gören Takuma’nın, baskından önce yüksek dozda sakinleştirici ilaç aldığı açıklandı. 
     
Japonya şaşkınlık içinde      Herkesin gözü önünde dün öğle saatlerinde meydana gelen saldırı, güvenlik açısından sorunsuz bir ülke olarak kabul edilen Japonya’da halk arasında büyük şaşkınlık yarattı. Korkunç saldırı, Jpanoya’daki basın ve yayın organlarında da geniş yer buldu. 
     
Miniklerin gözünden dehşet okunuyordu      Akıl hastası Mamoru Takuma okula daldığında öğrenciler sınıflarına yeni girmişti. Ne olduklarını anlamadan arkadaşlarının bıçaklandığını gören minikler çığlıklar içinde bahçeye kaçıştı. Ama Takuma onları bu kez koridorda kıstırdı. Yaralı öğrenciler ambulanslarla hastaneye kaldırılırken haberi alan aileler gözyaşları içinde okula koştu. 
     



 YAŞAM 























</TEXT>
</DOC>
