<DOC>
<DOCNO> 20058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/ekonomi/eko01.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’de fırtına dinecek 
</HEADLINE>
<TEXT>

IMF Başkanı, Derviş’in bankacılık sektörünü temizleme kararlılığı sayesinde Türkiye’nin krizden çıkacağına inandıklarını söyledi 
     YASEMİN ÇONGAR Washington 

     Uluslararası Para Fonu IMF Başkanı Horst Köhler, Türkiye ve Arjantin’de ekonominin başına geçen Ernesto Cavallo ve Kemal Derviş’in kararlı politikaları sayesinde, her iki ülkenin de krizi aşacağına inandıklarını söyledi. 
     Köhler, dün Washington’daki Amerikalar Konseyi’nde, "Globalleşen Dünyada istikrarı ve Refahı Artırmak" konulu bir konuşma yaptı ve bu konuşmasında Türkiye’ye de değindi. 
     Türkiye ile Arjantin’deki durumu bir arada ele alan Köhler, "Arjantin ve Türkiye’nin fırtınayı atlatacağına inanıyorum. Her iki ülkede de, sorunlarını çözmeye yönelik önlemlere sahip çıkan güçlü kişiler var ve her iki ülke de, piyasa mekanizmalarına dayalı bir yaklaşımı tercih ediyor" dedi. 
     Arjantin’de Cavallo’nun mali disiplin ile yatırım ve büyümeye elverişli bir iktisadi iklim yaratmaya kararlı olduğunu vurgulayan Köhler, "Aynı şekilde, Bakan Derviş de dikkatini, güçlü kurumlar yaratmak ve Türkiye’deki krizin temel nedenlerinden olan bankacılık sektörünü temizlemek konusunda yoğunlaştırdı. Bu yaklaşımlar güçlü desteği hak kediyor. Ve şunu açıkça söyleyeyim ki, IMF doğru politikaları uygulamaya niyetli bütün ülkelere yardım etmeye hazırdır" diye konuştu. 
     
     Türkiye toplantısı 15 Mayıs’ta 
     Öte yandan IMF sözcüsü David Hawley, IMF İcra Direktörleri Kurulu’nun, Türkiye’nin ekonomik programını ve finans paketini 15 Mayıs Salı günü ele almasının beklendiğini söyledi. Türkiye’nin yeni niyet mektubunun kendilerine ulaştığını doğrulayan Hawley, "Şu anda bu niyet mektubu 24 İcra Direktörüne dağıtılıyor. İcra Direktörleri Kurulu’nun 15 Mayıs’ta Türkiye’nin programını tartışmasını bekliyoruz’’ dedi. 
     



 EKONOMİ 






















</TEXT>
</DOC>
