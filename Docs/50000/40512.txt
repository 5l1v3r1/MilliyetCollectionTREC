<DOC>
<DOCNO> 40512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/ekonomi/eko03.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatımız bir Compaq ediyor 
</HEADLINE>
<TEXT>

Hewlett - Packard, Compaq’ı, 25 milyar dolara satın alıyor 
     EKONOMİ SERVİSİ 

     Bilgisayar devi Hewlett - Packard HP , Compaq Computer’ı 25 milyar dolarlık hisse senedi karşılığı satın alıyor. Bu rakam Türkiye’nin toplam ihracatına yaklaşıyor. Türkiye’nin ihracatı 2000 yılında 27.7 milyar dolar olmuştu. 
     
     Savaşma, birleş 
     HP’den yapılan açıklamada, iki bilgisayar devinin satışlardaki düşüş ve fiyat kırma rekabetinin zorlaştırdığı koşullarla daha iyi mücadele edebilmek için birleşeceği belirtildi. HP’nin son 12 ayda geliri 47 milyar dolar olurken, Compaq’ın geliri 40 milyar dolardı. İki şirketin birleşmesiyle oluşacak şirketin yıllık satışlarının 90 milyar dolara ulaşarak IBM’in toplam satışlarının biraz altında kalacağı düşünülüyor. 
     Global durgunluk nedeniyle, ikinci çeyrekte, HP’nin net k rı yüzde 89, Compaq’ın ise yüzde 81 düşmüştü. Birleşme, her Compaq hissesinin 0.63 HP hissesiyle değişimini öngörüyor. Compaq hisseleri geçen cuma New York Borsası’nda, bir yıl içinde 30 dolar değer kaybederek 12.35 dolardan kapandı. 23.21 dolardan kapanan HP hisseleri ise geçtiğimiz yazdan beri yüzde 66 değer kaybetti. Birleşme açıklandıktan sonra Instinet üzerinden Compaq hisselerinin yüzde 12 değerlendiği, HP hisselerinin ise yüzde 5 değer kaybettiği açıklandı. 
     
     3.9 milyar dolarlık ciro 
     Birleşme sonrası şirketin 160 ülkede 145 bin çalışanı ve yıllık 3.9 milyar dolar geliri olacak. HP’nin Başkanı Carly Florina ve Compaq Genel Müdürü Michael Capellas dün düzenledikleri basın toplantısıyla birleşme haberini doğruladı. Capellas, birleşmeyle bir yılda 2.5 milyar dolar tasarruf sağlanacağını söyledi. Florina da PC satışlarında bir numara olacaklarını belirtti. 
     



 EKONOMİ 



















</TEXT>
</DOC>
