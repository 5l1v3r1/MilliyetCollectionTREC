<DOC>
<DOCNO> 17123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur26.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler Beyazıt'ta eylem yaptı 
</HEADLINE>
<TEXT>

     Beyazıt Meydanı'nda bir grup üniversite öğrencisi, IMF, ''F'' tipi cezaevleri ve YÖK'ü protesto etti. 
     İstanbul Üniversitesi İÜ Beyazıt Yerleşkesi içinde toplanan bir grup öğrenci, ellerinde pankartlar olduğu halde, sloganlar atarak yerleşkenin Beyazıt kapısı önüne geldiler. Bu sırada Laleli'deki Edebiyat Fakültesi önünden yürüyen bir başka öğrenci grubu da Beyazıt Meydanı'na ulaştı. 
     Geniş güvenlik önlemleri alan çevik kuvvet ekipleri, yerleşkeden çıkan grupla Beyazıt Meydanı'ndaki öğrencilerin biraraya gelmesine bir süre izin vermedi. 
     Polisin dağılmalarını istediği öğrenciler, basın açıklaması yaptıktan sonra dağılacaklarını söylediler. Daha sonra iki öğrenci grubu, Beyazıt Meydanı'nda birleşti. IMF, ''F'' tipi cezaevleri ve YÖK aleyhine slogan atan öğrenciler, basın açıklamasının ardından olaysız dağıldılar. 
     




</TEXT>
</DOC>
