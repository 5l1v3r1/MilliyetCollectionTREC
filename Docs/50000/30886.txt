<DOC>
<DOCNO> 30886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur01.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Herhangi bir yasak sözkonusu değil" 
</HEADLINE>
<TEXT>

     FP'nin kapatılmasının ardından parti kurma çalışmalarına başlayan ''yenilikçi'' hareketin lideri Recep Tayyip Erdoğan, kendisinin siyaset yapmasını engelleyecek herhangi bir yasağının söz konusu olmadığını söyledi. 
     Erdoğan, Bursa'da katıldığı bir sünnet töreninden ayrılırken gazetecilerin yeni oluşumla ilgili sorularını yanıtladı. 
     Gazetecilerin, Kocaeli bağımsız milletvekili Meral Akşener'in, geçmişte ''tele kulak'' skandalına karıştığı iddialarını sorması üzerine Erdoğan, '' Yorumlar çıktı diyorsunuz. Biz de şaibeler ile yolsuzluklara karışanları aramıza almayız diyoruz. Kamuoyu vicdanında Meral hanım, dürüst, vatansever ve milletperverdir. Meral hanımın yaptıkları, ülkemizin çıkarlarıyla ilgilidir. Yorumlarla ilgili değerlendirme yaparsanız yanlış olur'' dedi. 
     Erdoğan, ''şu anda halkın birçok şeyin beklentisi içinde olduğunu'' ifade ederek, şöyle konuştu 
     ''Bakın, bugün bütün televizyonlarda, başbakan öldü, ölüyor, söylentileri dolaşmaya çıktı. Hep bunları konuşuyoruz. Yazıktır, günahtır. Ülkeyi bunlarla meşgul etmeyelim. 2500 dolar olan fert başına düşen milli geliri, ne yapacağız da 15 bin dolara çıkartacağız Bu hortumculardan memleketi nasıl kurtaracağız, onu konuşalım. Yeni oluşumun temelinde de bu yatıyor.'' 
     Bir gazetecinin, kapatılan FP'nin Genel Başkanı Recai Kutan'ın, kendisi için ''siyasi yasaklıdır'' şeklindeki değerlendirmesini hatırlatması üzerine Erdoğan, ''Konuyu kişiselleştirmeyin. Benim, Recai Kutan ile hiç işim yok. Ülkemle vatanımla işim var. Tayyip Erdoğan'ın herhangi bir yasağı söz konusu değil'' dedi. 
     Erdoğan, açıklamalarının ardından, Uludağ Üniversitesi Öğretim Üyesi Prof. Dr. İsmail Tatlıoğlu'nun sünnet olan oğlu Burak'a altın takarak törenden ayrıldı. 






</TEXT>
</DOC>
