<DOC>
<DOCNO> 35012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/spor/aspo.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN GİBİ 1 - 4 
</HEADLINE>
<TEXT>

Vllaznia’nın attığı golle, mağlup duruma düştü, ama teslim olmadı. Avrupalı olduğunu farklı skorla kanıtladı, Şampiyonlar Ligi’ne "Geliyorum" mesajını yolladı 
     90 Dakika 
     Vedat DANACI 

     Arnavutlar "inatçıdır" dediler, ama onların inadı Galatasaray’a sökmedi. Belli ki, İstanbul’daki ilk maçta alınan 2 - 0’lık sonuç, onları bu inadından vazgeçirmemişti. Öyle bir hava ile çıktılar ki istedikleri golü bulunca da umutlandılar. Ancak Galatasaray hemen toparlandı ve tura adını yazdırdı. 
     34. dakikada Popescu’nun da hatasıyla aldığı geri pasını uzaklaştırmaya çalışan Mondragon hata yaptı. Hem kendini hem takımını yaktı. Kolombiyalı file bekçisinin uzaklaştırmak istediği geri pasını forvet Sinani yakaladı. Arnavut oyuncu affetmedi ve takımını 1 - 0 öne geçirdi. 
     Ama Galatasaray oyunu rakibine bırakmadı. 38. dakikada bu kez aynı hatayı rakip yaptı. Hasan Şaş, kaptığı topla Ümit Karan’ı kaleci ile karşı karşıya bıraktı. Karan’ın vuruşu ile skor eşitlendi 1 - 1. 
     40. dakikada Ümit Karan’a çift dalan Dibra kırmızı kart görerek oyun dışı kaldı. 
     49. dakikada sol kanattan sıfıra inen Arif mükemmel pasla Hasan Şaş’ı kalenin dibinde bomboş bıraktı. O da, rakip filelere topu yollarken, hem takımını 2 - 1 öne geçirdi, hem de 25. yaş gününde kendisine en güzel hediyeyi armağan etti. 
     58. dakikada Ümit Davala sağ tarafta topla buluşup sert vurdu. Kaleci topu güçlükle çıkarttı. 
     59. dakikada bu kez Ümit Karan ceza alanı içinde röveşataya kalktı. Vuruşunda top auta çıktı. 
     62. dakikada ceza alanı içinde kendisini yere bırakan Lici hakemi de yanıltıp takımına penaltıyı kazandırdı. Vuruşu Duro kullandı. Mondragon mükemmel refleksle topu kornere çıkardı. 
     69. dakikada Hasan Şaş sol taraftan güzel bir orta yaparak önceki golde kendisine asist yapan Arif’e karşılık verdi. Arif şık vuruşla skoru 3 - 1’e getirdi. 
     80. dakikada sol kanattan ceza alanı içine sızan Serkan maçın skorunu belirledi 4 - 1 
     
"Beklediğim sonuç"      GALATASARAY Teknik Direktör Lucescu, karşılaşma sonrası yaptığı açıklamada, "Beklediğim ve umduğum gibi bir sonuç oldu" dedi. Rumen hoca "İlk maçta elde edilen 2 - 0’lık sonuç, bizim için tehlikeliydi. Böyle maçlarda yenilen takım umudunu kaybetmez. Yenen takım ise rövanşa motive olmakta güçlük çeker" diye konuştu. 
     İLK yarıda Vllaznia’nın oldukça etkili olduğunu belirten Lucescu, sözlerini şöyle tamamladı "Bizi oldukça bunalttılar. Ancak rakip on kişi kalınca rahatladık. Doğal olarak farkı yakaladık. Mondragon’un yediği golde kendisi kadar defans da hatalıydı. Taffarel de geçtiğimiz yıl St. Gallen karşısında aynı golü yemişti. Böyle şeyler olur" 
     



 SPOR 

























</TEXT>
</DOC>
