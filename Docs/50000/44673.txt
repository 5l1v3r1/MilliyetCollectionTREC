<DOC>
<DOCNO> 44673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun12.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da Taliban'a destek gösterisi.. 
</HEADLINE>
<TEXT>

     Binlerce Taliban ve Usame Bin Ladin yanlısı, Afganistan ile sınır oluşturan Pakistan'ın batısındaki Belucistan eyaletinin başkenti Quetta sokaklarını doldurdu. 
     Pakistan hükümetinin yasağına rağmen, aşırı dinci İslam Uleması Cemiyeti'nin çağrısıyla sokakları dolduran 50 binden fazla göstericiden bazılarının ellerinde kılıç ve sopalar olduğu ve Afganistan'da iktidarı elinde bulunduran Taliban ve ABD'nin 11 Eylül saldırılarından sorumlu tuttuğu Bin Ladin yanlısı sloganlar attıkları belirtildi. 
     Gösteri sırasında, ABD'nin Taliban'a yönelik olarak Afganistan'a saldırması halinde cihat ilan edileceğinin hatırlatıldığı ve son günlerde kentte gerginliğin giderek tırmandığı kaydedildi. 
     Polise göre sayıları ''10 binden epeyce fazla'' olan göstericiler ile polis arasında birkaç çatışma çıktığı, yetkililerin bütün sokak gösterilerini yasakladığı ve yabancı gazetecilerden otellerinden çıkmamalarının istendiği belirtiliyor. 
     






</TEXT>
</DOC>
