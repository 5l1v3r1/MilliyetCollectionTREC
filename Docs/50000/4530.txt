<DOC>
<DOCNO> 4530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sontur19.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"MHP’li milletvekillerinin mükerrer oy kastı sözkonusu değil" 
</HEADLINE>
<TEXT>

     MHP Grup Başkanvekili Oktay Vural, TBMM Genel Kurulu’nda İçtüzük görüşmeleri sırasında "mükerrer oy" kullanıldığı iddialarıyla ilgili olarak, "Olaydan üzüntü duyduklarını, ancak MHP’li milletvekillerinin mükerrer oy kullanma gibi bir kasıtlı davranış içinde bulunmadıklarını" söyledi. 
     Vural Parlamento’da düzenlediği basın toplantısında, görüşmeler sırasında elektronik oylamaya katılan bazı milletvekillerinin sisteme girememe endişesinden dolayı ayrıca Başkanlığa oy pusulası gönderdiklerini kaydetti. Bunun mükerrer oy kullanma kastıyla yapılmadığını savunan Vural, oylama sırasında ve sonucunda isnatlarda bulunan muhalefet milletvekilleri için hukuki ve idari açıdan ne yapılabileceğini Grup Yönetim Kurulu toplantısında değerlendireceklerini bildirdi. Vural, bazı MHP’li milletvekillerinin Genel Kurul salonuna "silahla girdikleri" iddiasının da "haksız ve yanlış" olduğunu söyledi. 
     Oktay Vural, Genel Kurul salonunda bulunup da oy kullanmayan muhalefet milletvekillerini de eleştirdi. MHP Grup Başkanvekili Vural, mükerrer oy konusundaki tartışmaların bir daha yaşanmaması için, Meclis Başkanlığı’na, "Başkanlığa gönderilen pusula dikkate alınmadan önce elektronik oylama sonucunun kontrol edilmesini" önereceklerini bildirdi. 
     Oktay Vural bir soru üzerine, hali hazırda Meclis gündeminde bulunan yasa tasarı ve tekliflerinin görüşülebilmesi için 600 "Meclis Çalışma Günü"ne ihtiyaç bulunduğunu belirterek, Meclis çalışmalarının hızlandırılabilmesi için İçtüzük değişikliğinin gerekli olduğunu belirtti. 
     Vural, FP’nin Hizbullah terör örgütüyle ilgili araştırma önergesinin gündeme alınmasına ilişkin isteminin, "bu örgüte yönelik operasyonun sürdüğü ve bu nedenle konunun siyasallaştırılmaması gerektiği için" Danışma Kurulu’nda kabul edilmediğini de söyledi. Sözde "Ermeni soykırımı" iddiaları ve bazı ülke parlamentolarında konunun gündeme gelmesi üzerine, parti gruplarınca ayrı ayrı verilen Meclis Araştırması önergelerinin de tek metin haline getirilerek Meclis Başkanlığı’na sunulacağını bildirdi. 
     




</TEXT>
</DOC>
