<DOC>
<DOCNO> 31579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/ekonomi/eko06.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Program ilk günden delindi 
</HEADLINE>
<TEXT>

Merkez Bankası her gün ne kadar döviz satacağını açıkladığı ihale programını, doların yükselişini durdurmak için ilk günden bozdu 
     EKONOMİ SERVİSİ 

     Merkez Bankası, gecikmeli olarak açıkladığı döviz satış programını, ilk günden delmek zorunda kaldı. Dün 150 milyon dolarlık döviz satış ihalesini açacağını duyuran Merkez Bankası, doların 1 milyon 350 bin liranın üzerine çıkması üzerine 66 milyon dolar ikinci bir satış ihalesi açtı. 
     
     İki ayda 1.3 milyar 
     Merkez Bankası, beklenen döviz satış ihaleleri takvimini açıkladı. Programa göre temmuzda 700, ağustosta 600 milyon dolar olmak üzere toplam 1.3 milyar dolarlık satış yapacağını açıkladı. 
     Açıklamada, Hazine’nin yurtiçi TL ödemelerinin yarattığı likidite fazlalığının çekilmesi amacıyla, ağustos ayında satılması planlanan minimum 600 milyon dolarlık satışın detay programının ağustos ayı başında ilan edileceği bildirildi. 
     Verilen tutarların Hazine’nin Dünya Bankası’ndan sağlamayı planladığı krediler ve diğer dış ve iç döviz finansman imkanlarına bağlı olarak artabileceği dile getirilen açıklamada, gerçekleştirilecek döviz satış miktarlarının, Hazine’nin Merkez Bankası kaynakları dışında doğrudan sağladığı döviz finansman imkanı ve Net Uluslararası Rezervlerde meydana gelebilecek diğer artışlara bağlı olarak artabileceği ifade edildi. 
     
     Ek satış yapıldı 
     Gün gün yapılacak satış tutarlarının verildiği açıklamada, dün 150 milyon dolarlık satış yapılacağı açıklanmasına karşın Merkez Bankası doların hızla artışını durdurmak için 150 milyon dolarlık satış yanında 66 milyon dolarlık ek satış yapmak zorunda kaldı. 
     
     Hazine’ye aktarım 
     Öte yandan IMF’den 2001 yılı içinde gelecek 9.6 milyar dolarlık kısmının Hazine’nin bütçe finansmanı için kullanılacağı hatırlatılarak, mayısta 1.5 milyar dolar, haziranda ise 2.9 milyar dolar hedeflenmesine karşın 2.4 milyar dolar kullandığı belirtildi. 
     Temmuz ve ağustosta Hazine’ye 2 milyar dolarlık kısmı yeni kullandırım, 500 milyon dolarlık kısmı ise geçen aydan devreden tutar olmak üzere Merkez Bankası tarafından toplam 2.5 milyar dolarlık kredi kullandırılacağı bildirildi. 
     Hazine’nin kullanacağı 2.5 milyar doların yaklaşık 1.2 milyar doları döviz olarak kullandırılacağını açıklayan Merkez Bankası, yaklaşık 1.3 milyar dolar karşılığı ise Hazine’ce TL olarak yurtiçi ödemelerinde kullanılacağı belirtildi. 
     
İki ayda 1.3 milyar dolar satış 11 Temmuz 2001 150 13 Temmuz 2001 100 18 Temmuz 2001 150 20 Temmuz 2001 100 25 Temmuz 2001 100 27 Temmuz 2001 100 Toplam 700 Ağustos toplamı 600 Genel toplam 1.300      
     



 EKONOMİ 


























</TEXT>
</DOC>
