<DOC>
<DOCNO> 38593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sondun04.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Beyaz Saray'da değil çiftliğimde mutluyum" 
</HEADLINE>
<TEXT>

     Tüm Ağustos ayını Texas'taki çiftliğinde geçirerek dünya meselelerini ihmal etmekle suçlanan ABD Başkanı George W. Bush, tatilinin başkanlık görevini yerine getirmesine engel olmadığını savunarak, ''Beyaz Saray'da değil, çiftliğimde mutluyum'' dedi. 
     Bush, ABD'nin en çok satan gazetesi USA Today'e verdiği özel demeçte, ''bir başkanın vizyonu olması gerekir. Vizyon da kendinizi rahat hissettiğiniz yerde geliştirilir. Ben en fazla çiftliğimde dinlenirken ve çalışırken mutluyum. Okuyarak, çalışarak perspektifimi genişletiyorum'' dedi. 
     Başkan Bush, çiftliğindeki sıradan bir günü nasıl geçirdiğini, şu sözlerle anlattı 
     ''Her sabah, çalar saate gerek duymadan 05.45'te kalkıyorum. Kendime bir kahve yapıp, köpeğim Barney ile çiftliğimde dolaşmaya çıkıyorum. Yaklaşık 6-7 kilometre yürüyüp arada 2 kilometre kadar koşuyorum. Sabah 08.00'de, bana ulusal güvenlik brifingi veriliyor ve çalışmaya başlıyorum. Başkan Yardımcısı Dick Cheney, Savunma Bakanı Donald Rumsfeld, Dışişleri Bakanı Colin Powell ve ulusal güvenlik danışmanım Condoleezza Rice ile her gün birkaç defa telefonda görüşüyorum. 
     Son günlerde Arjantin, Şili, Makedonya ve İsrail liderleriyle de telefonda görüştüm. Öğle yemeğinin ardından genellikle kitap okuyorum. Akşam üzeri, eşim Laura ile çiftlikte arabayla dolaşıyoruz, bazen balığa çıkıyorum. Sonra hafif bir akşam yemeğinin ardından 21.00'de yatak. Yatarken televizyonda biraz beyzbol izliyorum ve 21.30'a kadar uyumuş oluyorum.'' Bush, çiftliğindeki tatilini ay sonunda bitirerek, ''pek fazla mutlu olmadığını'' belirttiği Beyaz Saray'a geri dönecek. 







</TEXT>
</DOC>
