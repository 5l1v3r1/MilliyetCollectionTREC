<DOC>
<DOCNO> 6297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/soneko11.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik zirve değerlendirme toplantısı başladı 
</HEADLINE>
<TEXT>

     Dünkü ekonomik zirvenin ardından, Başbakan Bülent Ecevit'in başkanlığında, koalisyon ortağı partilerin liderleri, ekon miden sorumlu bakan ve bürokratların katıldığı ekonomik zirve değerlendirme toplantısı başladı. 
     Başbakanlık merkez bina'da saat 14.00'de başlayan toplantıda, dün reel sektör ve bankacılık kesimiyle yapılan zirvede gündeme gelen görüş ve öneriler değerlendirilecek. 
     Başbakan Ecevit başkanlığındaki toplantıya, Devlet Bakanı ve Başbakan Yardımcıları Devlet Bahçeli, Mesut Yılmaz ve Hüsamettin Özkan'ın yanı sıra Devlet Bakanları Recep Önal, Tuncay Toskay ve Mehmet Keçeciler, Maliye Bakanı Sümer Oral, Sanayi ve Ticaret Bakanı Ahmet Kenan Tanrıkulu, Enerji ve Tabii Kaynaklar Bakanı Cumhur Ersümer, Tarım ve Köyişleri Bakanı Hüsnü Yusuf Gökalp katılıyor. 
     Toplantıya bürokrat kesiminde de Başbakanlık Müsteşarı Ahmet Şağar, Hazine Müsteşarı Selçuk Demiralp, Merkez Bankası başkanı Gazi Erçel, Dış Ticaret Müsteşarı Kürşad Tüzmen ile Maliye Bakanlığı Müsteşarı Ertan Dikmen, Sanayi ve Ticaret Bakanlığı Müsteşarı Adem Şahin, DPT Müsteşarı Akın İzmirlioğlu, Bankacılık Düzenleme ve Denetleme Kurulu Başkanı Zekeriya Temizel, Gümrük Müsteşarı Nevzat Saygılıoğlu, SPK Başkanı Doğan Cansızlar, İMKB Başkanı Osman Birsen ile Gelirler Genel Müdürü Akif Hamzaçebi katılıyor. 
     Öte yandan Enerji ve Tabii Kaynaklar Bakanı Cumhur Ersümer, toplantıya gelişinde bir gazetecinin ''Nazım Hikmet kararnamesini imzaladınız mı şeklindeki sorusunu, ''henüz imzalamadım ama imzalayacağım'' diye yanıtladı. Ersümer, enerji krizi ne durumda şeklindeki soruya karşılık da, ''değerlendirmelerimiz daha devam ediyoruz'' dedi. Tarım ve Köyişleri Bakanı Hüsnü Yusuf Gökalp ise Nazım Hikmet kararnamesiyle ilgili soru üzerine, ''o kararname bana gelmedi'' demekle yetindi. 




</TEXT>
</DOC>
