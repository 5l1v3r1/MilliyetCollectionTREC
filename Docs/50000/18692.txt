<DOC>
<DOCNO> 18692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur12.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan adayı Pişkinsüt'e konuşma izni verilmedi 
</HEADLINE>
<TEXT>

     DSP'nin 5. Olağan Büyük Kurultayı'nda genel başkanlığa aday olduğunu açıklayan Aydın Milletvekili Sema Pişkinsüt, kongre divanının konuşma izni vermemesi üzerine hükümet komiserine başvurdu. 
     Kongre divanının gündeme, Aydın Milletvekili Sema Pişkünsüt'e konuşmasını almaması üzerine, Pişkünsüt, hükümet komiserine yazılı bir dilekçe ile başvururarak, konuşma yapmak istediğini bildirdi. 
     Hükümet komiserinin, bu konuda yetkinin divan başkanlığında olduğunu belirtmesi üzerine, Pişkinsüt, Siyasi Partiler Yasası gereğince konuşma hakkının bulunduğu konusunda ısrar etti. Bunun üzerine hükümet komiseri, yasanın ilgili maddesini inceleyerek yanıt vereceklerini kaydetti. 
     Hükümet komiseri, daha sonra Pişkinsüt'ün dilekçesinin tutanaklara geçirileceğini, ancak bu aşamada kendilerinin yapacak bir şeylerinin bulunmadığını söyledi. 
     Öte yandan, Pişkinsüt'ün Parti Meclisi listesinde yer alan istanbul Milletvekili Rıdvan Budak, Türkiye'nin artık bu tür girişimleri olağan karşılaması gerektiğini savundu ve demokrasi gereği bu hakkın kullanılmasının doğal karşılanması gerektiğini ifade etti. Pişkinsüt'ün listesinde, Budak'ın dışında milletvekilleri Ramiz Savaş ve Mehmet Özcan da yer alıyor. Kurultay öncesinde genel başkanlığa aday olduğunu açıklayan Ertan Kutlucan ise kurultay salonuna, giriş kartı olmadığı gerekçesiyle alınmadı. 







</TEXT>
</DOC>
