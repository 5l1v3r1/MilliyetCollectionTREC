<DOC>
<DOCNO> 3252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur07.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalıcı konut kura çekiminde hile iddiası 
</HEADLINE>
<TEXT>

     Kocaeli'nin Gölcük ilçesine bağlı Değirmendere beldesinde bir grup, Değirmendere'deki hak sahipleri ile ilgili kalıcı konut kuralarında ''hile yapıldığı'' iddiasıyla Kocaeli Cumhuriyet Başsavcılığı'na suç duyurusunda bulundu. 
     Değirmendere beldesindeki hak sahibi bir grup, Cumhuriyet Başsavcılığı'na verdikleri dilekçede, 18 Ocak Perşembe günü İzmit Atatürk Spor Salonu'nda, beldedeki hak sahipleri için yapılan kalıcı konut kuralarında hile yapıldığını iddia etti. 
     Dilekçede, 241 konut için çekiliş yapılması gerekirken, 208 kişi için konut çekilişi yapıldığı belirtilerek, listede bulunmayan 11 kişinin de kuraya katıldığı öne sürüldü.Depremzedeler, başvurularında, ilgili noter yetkilileri ile Bayındırlık ve İskan İl Müdürlüğü yetkililerinin ''kuraya hile karıştırdıkları ve usulsüzlük yaptıkları'' gerekçesiyle görevlerini kötüye kullandıklarını ifade ederek, bu konuda gerekli inceleme ve soruşturmanın başlatılmasını talep ettiler. 




</TEXT>
</DOC>
