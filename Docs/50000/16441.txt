<DOC>
<DOCNO> 16441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sontur12.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Menderes DYP’ye katıldı 
</HEADLINE>
<TEXT>

     Aydın Menderes’in partiye katıldığı toplantıda konuşan DYP Genel Başkanı Tansu Çiller, ekonomiden sorumlu Devlet Bakanı Kemal Derviş’in açıkladığı ekonomik programı "büyüklere masal okuyorlar" sözleriyle değerlendirdi. 
     DYP Genişletilmiş Temsilciler Meclisi Toplantısı, Ankara’da yapıldı. Toplantıda, İstanbul Bağımsız Milletvekili Aydın Menderes, DYP’ye katıldı. 
     Bağımsız Milletvekili Aydın Menderes ve 20. dönem Milletvekili Ahmet Bilge’nin salona girişiyle partililer, "baba ocağına hoşgeldiniz" diyerek slogan attılar. 
     Ülkenin bugün içinde bulunduğu duruma bakıldığında, "Başbakan ve yardımcılarının olmadığını, dışarıdan kurtarıcı tayin edildiğini" savunan Genel Başkan Çiller, yaşanan sorunların siyasi olduğunu çözümün de siyasi olacağını kaydetti. Çiller, "Sayın Ecevit, çekilin, çekilin de demokrasinin önünü açın" dedi. 
     Ecevit ve hükümetin sandıkta halka hesap vereceğini ifade eden Çiller, "Ecevit çekilirse bunalım olurmuş. Ecevit ne zaman iktidarda olsa o zaman bunalım gelmiştir. Ecevit, acıların başbakanı olmuştur. 1970’lerde de yoksulluk vardı. Bunlara sesleniyoruz Demokrasinin önünü açın, gelin seçime gidelim" diye konuştu. 
     Ülkede son 10 yılda yaşanan ekonomik krizleri anlatan Tansu Çiller, kendi başbakanlığı döneminde 5 Nisan kararlarının alınarak uygulamaya konulduğunu, ancak o dönemde sorunları kucaklarında bulduklarını savundu. 
     Çiller’in konuşmasının ardından İstanbul Milletvekili Aydın Menderes ve 20. dönem milletvekili Ahmet Bilge, kürsüye davet edildi. Çiller, Menderes ve Bilge’nin parti kayıt formlarını imzaladıktan sonra, parti kimliklerini takdim ederek, parti rozeti taktı. Ahmet Bilge, siyasi mücadelelerini DYP çatısı altında vereceklerini ifade etti. 
     




</TEXT>
</DOC>
