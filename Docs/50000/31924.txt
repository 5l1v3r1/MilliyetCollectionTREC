<DOC>
<DOCNO> 31924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur17.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı'na yalnız başına tırmanan dağcıdan haber yok.. 
</HEADLINE>
<TEXT>

     Ağrı Dağı'nın 4 bin 500 metre yüksekliğine kadar kılavuz eşliğinde tırmandıktan sonra yola yalnız devam eden ve 4 gün önce başladığı tırmanışı dün bitirmesi gereken dağcı Sertaç Tümerdem için kılavuzu, jandarmaya ''kayboldu'' ihbarında bulundu. 
     19 Mayıs Atatürk'ü Anma Gençlik ve Spor Bayramı'nda ''Ata'ya Saygı'' adı altında yalnız gerçekleştirdiği Ağrı Dağı tırmanışında olumsuz hava koşulları nedeniyle zirve yapamadığı için 4 gün önce ikinci tırmanışına başlayan ve dün inmesi beklenen Sertaç Tümerdem'den haber alınamadı. Tümerdem'e tırmanışında kılavuzluk yapan ve buzul alanın başladığı 4 bin 500 metreye kadar dağcıya eşlik ettikten sonra aşağı inen Ahmet Çakmaz, bugün Iğdır İl Jandarma Komutanlığı'na giderek, Tümerdem'in dün inmesi gerektiğini, kendisi ile uzun süre irtibat kurulamadığını, dağcının kaybolduğundan şüphelendiği ihbarında bulundu. 
     Kendisinin 5 bin metrede olduğunu söyleyen ve zirve yaptıktan sonra aynı gün inişe geçeceğini bildiren Tümerdem'den daha sonra haber alınamadı. Bu arada, jandarma yetkililerinde, Ağrı Dağı'na tırmanışına dair herhangi bir kaydı bulunmayan Tümerdem'in, dağa yalnız tırmanmak istediği, Iğdır Valiliği'ne verdiği dilekçede iki kişi tırmanacaklarına dair taahhütte bulunduğu, ancak belirli bir yüksekliğe kadar kılavuzu ile tırmandığı Ağrı Dağı tırmanışına tek başına devam ettiği öğrenildi. 







</TEXT>
</DOC>
