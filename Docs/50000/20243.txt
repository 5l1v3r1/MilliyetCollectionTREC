<DOC>
<DOCNO> 20243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/ekonomi/eko04.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka boşaltanlara sıkı takip 
</HEADLINE>
<TEXT>

Meclis’e giden bankalar yasa tasarısında, davaların sürüncemede bırakılmasının önüne geçildi 
     HARUN GÜREK - SALİHA ÇOLAK Ankara 

     Hükümetin uzun bir sürüncemede kaldıktan sonra Meclis’e sevk ettiği bankalar yasa tasarısı ile, bankaların içini boşaltanların yargının geç işlemesinden yararlanarak kurtulmalarının önüne geçilecek. Tasarıda, Tasarruf Mevduatı Sigorta Fonu’nun TMSF , bankaların içini boşaltanların peşini yargıda da bırakmaması için gereken tedbirlerin alınması planlanıyor. 
     Tasarıda, kurucularda aranan nitelikleri kaybeden ortaklar ile BDDK’nın izni olmadan pay edinen ortakların bankalarda sadece temettü haklarından yararlanabileceği belirtilirken bunun, bankasına el konulması nedeniyle kurucu olma niteliğini kaybeden ortaklara uygulanmaması fikri benimsendi. 
     Tasarıda, açık pozisyonları örtmekte kullanılan vadeli işlemler ve opsiyon sözleşmelerinin de kredi olarak sayılması öngörülüyor. Böylece vadeli işlemler nazım hesapların içine değil, kredi olarak bilanço içine alınırken, bu, bilançolara şeffaflık gelmesi açısından olumlu, vadeli işlemlerin önünü keseceği için olumsuz yorumlanıyor. 
     
     Dünya Bankası’nın istediği oldu 
     Taslağın daha önceki halinde, Merkez Bankası’ndan kredi desteği sağlanması, munzam karşılık ve disponibilitenin serbest bırakılması gibi istekler, Dünya Bankası’nın talebi üzerine yasadan temizlendi. 
     Bu arada TÜSİAD, yaptığı açıklamada, tasarıda Fon’a alınan bankaların alacaklarının tahsilinin hızlandırılmasının diğer banka alacaklarının önüne geçeceği için haksız rekabete neden olacağını bildirdi. 
     
Yargı süreci hızlandırılacakKapatılan ya da el konan bankaların alacaklarının tahsilatının hızlandırılmasını öngören tasarıda, bankaların içini boşaltanların yargının geç işlemesi nedeniyle kurtulmalarını önlemek için şu tedbirler alınıyor 
     Fon'a dokuz ay hazırlık süre 
     İçi boşaltıldığı için Fon'a devredilen bankanın alacaklarıyla ilgili her türlü zamanaşımı ve hak düşürücü süre, alacakların Fon'a devredilmesinden itibaren dokuz ay süreyle duracak. Böylece, Fon, alacakların takibi için hazırlık yapma ve hızla tahsilata başlama olanağına kavuşacak. 
     
     Bilirkişi geciktiremeyecek 
     Bankalar ilişkin davalarda en çok başvurulan yöntem olan, davayı bilirkişiye havale etme ve yıllarca sürüncemede bırakarak zaman aşımına uğratmak artık mümkün olmayacak. Bilirkişiler, dosyanın kendisine teslim edildiği tarihten itibaren üç ay içinde raporunu hazırlamak zorunda olacak. Bu süre mahkeme tarafından en fazla iki ay uzatılacak. Buna karşın rapor verilmezse o bilirkişi görevden alınacak. Bilirkişiye raporu zamanında vermemesi nedeniyle yol açtığı zarar ödettirilecek. Ayrıca 500 milyon liradan 1.5 milyar liraya kadar para cezasına mahkum edilecek. O bilirkişi, bir yıl süreyle hiçbir davada bilirkişi olarak atanamayacak. Dosyanın bilirkişide olduğu süre içinde zaman aşımı duracak. 
     
     Hortumcuya kamu davası 
     Bankaların içini boşaltanlar hakkında kamu davası açılacak. Bu davaya kamuyu temsilen sadece savcı katılacak. Fon'un müdahil olması ise mahkemenin takdirine bağlı. Ancak tasarıyla Fon'a doğrudan müdahil olma olanağı sağlanıyor. Böylece bankaların içini boşaltanların mahkemeleri teknik konularda yanıltarak kurtulmaları zorlaşacak. Fon müdahil olduğunda yeni delilleri de doğrudan sunabilecek. 
     
     Uzman mahkemeler gelecek 
     Fon'un açtığı davalara Hakimler Savcılar Yüksek Kurulu'nun atadığı asliye ticaret mahkemeleri bakacak. Bu mahkemeler bankalarla ilgili davalarda uzmanlaşacak. Böylece yargı hızlanacak ve dava süreci kısalacak. Bu da alacakların tahsilatını hızlandıracak. 
     
     Davalar raflarda tozlanmayacak 
     Fon doğrudan tedbir ve haciz yetkisine sahip olacağı için, içi boşaltılan bankaların dosyaları yıllarca icra dairelerinin raflarında beklemekten, uzun icra sürecinden kurtulacak. 
     
     



 EKONOMİ 
















</TEXT>
</DOC>
