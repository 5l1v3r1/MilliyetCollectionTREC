<DOC>
<DOCNO> 35939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/dunya/dun01.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton’a rekor avans 
</HEADLINE>
<TEXT>

Anılarını yazmak için anlaştığı yayınevinden 10 milyon doların üstünde ön ödeme aldı 
     YASEMİN ÇONGAR Washington 

     Dünyanın "en değerli anılarının" kime ait olduğu önceki gün tescil edildi. ABD’nin eski başkanı Bill Clinton, Beyaz Saray’da, hem çok parlak başarılar ve yaygın popülarite, hem de çetin siyasi mücadele ve benzersiz skandallarla dolu geçen sekiz yılını anlatacağı kitap için aldığı avans ile yeni bir rekor kırdı. 
     Beyaz Saray anılarını, 2003’te basılmak üzere kitaplaştırmak için ABD’nin başlıca yayınevlerinden Alfred A. Knopf ile anlaşan Clinton’a yapılacak ön ödemenin tam rakamı açıklanmadı, ancak bu tutarın "10 milyon doların epey üstünde" olduğu doğrulandı. 
     Clinton böylece, dünyada bundan önce en yüksek kitap avanslarını alan Papa İkinci Jean Paul ile eşi, senatör Hillary Rodham Clinton’ı geride bırakmış oluyor. Papa’ya 1994’te 8.5 milyon dolar, Bayan Clinton’a ise 2003’ye yayınlanacak anıları için, bir süre önce 8 milyon dolar avans ödenmişti. Papa’nın aldığı para, enflasyon oranına uyarlandığında, bugünkü değeriyle 10 milyon 100 bin dolara karşılık geliyor. Ancak Clinton’ın imzaladığı sözleşmenin "bu rakamı aştığı" belirtiliyor. 
     
     Lewinsky’yi de yazacak mı 
     ABD’nin gelmiş geçmiş en karizmatik ve en tartışmalı liderlerinden, ülke tarihinin hakkında azil kararı alınan ikinci başkanı ve bugüne kadarki en genç "başkan emeklisi" olan Clinton’ın kitabında neleri yazacağı da gizli tutuluyor. Ancak tahminler, 1992 - 2000 döneminde ABD ve dünya gündemini etkilemiş birçok siyasi olayın perde arkasının bu kitaba yansıyacağı yönünde. 
     Kafalardaki en büyük soru işareti ise, Clinton’ın Monica Lewinsky adlı stajyerle Beyaz Saray’da yaşadığı cinsel maceranın ve bunun evliliğine olan yansımalarının, kitapta ne kadar yer alacağı. Tahminler "bütün bir bölüm" ile "birkaç sayfa" arasında değişiyor. 
     



 DÜNYA 












</TEXT>
</DOC>
