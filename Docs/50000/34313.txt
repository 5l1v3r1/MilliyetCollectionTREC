<DOC>
<DOCNO> 34313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sonspo05.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel "Galatasaray benim ancak fotoğrafımı görür" 
</HEADLINE>
<TEXT>

     İtalyan Tutto Sport gazetesine demeç veren Galatasaray'ın Brezilyalı futbolcusu Mario Jardel, Juventus'tan net bir öneri gelmemesi durumunda pazartesi günü Portekiz'in Porto takımına imza atacağını belirtti. 
     Geçen hafta menajeri Marcos Fraga'nın Juventuslu yöneticilerden telefon aldığını ifade eden Jardel, ''Şu anda Porto ile Galatasaray arasında bir anlaşma var. Pazartesi günü imza atmak için gidebilirim. Eğer Juventus'tan bana net bir öneri gelirse herşeyi durdururum. Ama kararsızlıktan huzursuzum'' dedi. 
     Brezilyalı futbolcu, pazar günü ailesiyle toplanıp, kararını vereceğini dile getirdi. Jardel, ''İnter beni Vieri'nin yerine doldurmak istiyordu, ama Vieri takımdan ayrılmadı. Şimdi biliyorum ki Juventus beni izliyor'' ifadelerini kullandı. 
     
     Galatasaray'dan faks 
     Galatasaray'dan bir faks aldığını ve pazar gününe kadar gelip takıma katılmasının istendiğini bildiren Jardel, ''Benim sadece fotoğrafımı görürler'' dedi. 
     Jardel, ''Galatasaray Kulübü Başkanı Mehmet Cansun sinirli, çünkü Marsilya'ya olan transferi suya düşürdün'' sözlerine ise şu karşılığı verdi 
     ''Ben kimseyi suya düşürmedim. Bana uygun olmayan şeyleri Tapie söyledi. Amerika Kupası varken tartışmak istemedim. O durumda konuşma hakkım da yoktu. Daha sonra eşime de ilk olarak Portekiz, İtalya ve İspanya'dan teklifleri değerlendireceğime söz verdim.'' 
     Halen Galatasaray ile sözleşmesi bulunan Jardel, şimdiye kadar açık olarak Valencia, Glasgow Rangers, Benfica, Hamburg ve Marsilya takımlarından öneri aldığını bildirdi. Jardel, İtalyan Juventus ve İnter takımları arasındaki planın ''Vieri Juventus'a, kendisinin de İnter'e'' olduğunu açıklayarak, İnter Başkanı Moratti'nin Vieri'yi bırakmamasının herşeyi değiştirdiğini kaydetti. 
     Öte yandan Juventus Kulübü Genel Menajeri Luciano Moggi, İtalyan televizyonuna verdiği demeçte, ''Jardel ile ilgilenmiyoruz'' dedi. 







</TEXT>
</DOC>
