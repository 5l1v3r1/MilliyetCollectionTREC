<DOC>
<DOCNO> 41892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/spor/spo04.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’dan zeytin dalı 
</HEADLINE>
<TEXT>

Samsun karşılaşması öncesinde camiada dostluk mesajları verildi 
     TRABZONSPOR Asbaşkanı Ömer Gürsoy ve Teknik Direktör Sadi Tekelioğlu, pazar günkü Samsun maçı öncesi dostluk çağrısında bulunup, "Futbolda her türlü sonuç olabilir, ama barışa kimse gölge düşürmemeli" dediler. Asbaşkan Gürsoy, "Zaman zaman Samsun’da hoş olmayan olaylara tanık olduk. Ancak Trabzon’da olay çıkmayacak" dedi. 
     SAMSUN ile aralarında büyük bir rekabet bulunduğunu vurgulayan Sadi Tekelioğlu ise, "Ama saha dışında dostuz. Kim bu dostluğa gölge düşürmeye çalışırsa, sporun ruhuna aykırı davranmış olur" açıklamasını yaptı. Tecrübeli çalıştırıcı, zorlu karşılaşmada tribünlerde ve dışarda dostluğun egemen olacağını sözlerine ekledi. 
     
     İlk ihtar 
     DİYARBAKIR yenilgisinin ardından Sadi Tekelioğlu’nun, Samsun maçında ilk on birde değişikliğe gitmeyi düşündüğü bildirildi. Futbolcularına gözdağı veren Tekelioğlu, "Hiç kimsenin forması garanti değil" dedi. Dün sabahki çift kalede Gökdeniz ve Salazar’ın yedek takımda yer alması dikkati çekti. Öte yandan Metin Aktaş’ın dedesi Ali Güner dün vefat etti. 
     



 SPOR 




























</TEXT>
</DOC>
