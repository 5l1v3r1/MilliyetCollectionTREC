<DOC>
<DOCNO> 6231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/spor/ybjkkol.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Penaltı becerisi 
</HEADLINE>
<TEXT>

     Doğan Koloğlu 

     Kupa’da Galatasaray - Fenerbahçe maçında bol gol vardı. Beşiktaş - Gençlerbirliği maçında ise az gol, inanılmaz tempo ve mücadele gördük. Liglerde şiddetin bu kadar heyecan verdiği bir maç seyretmedik. İki taraf da cesur ve saldırgan... Ayrıca sahada boş adam yok gibi. Herkes eşleşmiş ve top durmadan dolaşıyor. Gözlerimiz boşu boşuna Beşiktaş’ta bir "pozisyon ayarlayıcı zeka" arıyor. Topsuz taraf, rakibi kaçırma korkusuyla telaşlı, diğer taraf da acelecilikle, beceriksizlik arasında telaşlı. Oyunun doğru yorumu budur. Ama bunlar arasında ben en çok Tolga ile Nouma ikilisini beğendim. İkisi de topa erkekçe giriyor. Bir ara neredeyse gırtlak gırtlağa kapıştılar. Baktık ki, iki takım da öyle birbirinden korkacak gibi değil. Herkes arkadaşının yanında, her konuda bütünleşmişler. Hakem bu ortamda Nouma ve Tolga’ya birer sarı kart göstererek kart sahnesini açtı. 
     İşte, yukarıdaki ortam topu Gençlerbirliği on sekizine ilk yarı dört mutlak gol, dört kez de yedekçi deprem olarak taşıdı. Daha ilk dakikada İbrahim’in şutu ardından Ahmet’in kafası ile bir buçuk - iki dakikada Beşiktaş’ın dört korner attığını gördük. Bunların içinde en yandığım pozisyon Ahmet’in röveşatasıydı. Ancak sahanın hiç tartışmasız yıldızı kaleci Patrick’ti. Mucize bir oyun oynadı. Ancak ilk 45 dakikayı Gençlerbirliği az adamla karşı atak yaptığı halde Babangida’nın akıllı oyunu ve Phiri’nin iki fırsatıyla kapattı. 
     Beşiktaş çabukluğu paslaşma stratejisine taşıyamadı ve derinlemesine yaratıcılık yapamadı. Rakip her seferinde toplarını bozdu. İnsan bir bireysel yıldızın bu koşuşmaları gole çevirmesini boşu boşuna bekliyor. Tam 45 dakika, ha şimdi, ha bu kez dendi. Takımın derdi bu. En son çare olarak Mehmet’e forma giydirdiler, ama o da etkisiz kaldı. Uzatmalarda Ferdi kırmızı kart görerek takımını bir eksik oyuncuyla oynar halde bıraktı. Beşiktaş’ın en büyük, en baskılı dönemi bu ortamda gerçekleşti. 
     Gençlerbirliği az adamla atağa kalktığı halde gol fırsatlarında daha başarılı gibi gözüktü. Nitekim Thomas 35 metreden inanılmaz bir gol attı. Bir de penaltı kaçırdılar. Beşiktaş kapalı defans ve çabuk kontratak oynayan takımlar karşısında hep güç duruma düşüyor. Dün de bunu belgelediler. Yalnız Beşiktaş’ta her oyuncunun hareketli oluşu inanılmaz bir kolektif dirilik üretiyor. Ve bu da futbollarının seyrinde heyecanlılığı yaratıyor. Gol atamasalar bile heyecanı üretiyorlar. 
     Uzatmalarda Beşiktaş yoruldu ve isabetli paslaşma olanağını yitirdi. Ayrıca Pascal Nouma da sertliği bir gömlek yukarı taşıdığı için kırmızı kart gördü. Gençlerbirliğili futbolcuların penaltılardaki becerisi, kaleci Patrick’in Beşiktaşlı oyunculara geçit vermeyen elleriyle birleşince Ankara temsilcisi finale adını yazdırdı. 
     


 SPOR 





























</TEXT>
</DOC>
