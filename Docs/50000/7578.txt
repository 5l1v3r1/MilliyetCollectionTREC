<DOC>
<DOCNO> 7578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sonspo04.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Siirt'te stadyuma sığmadı 
</HEADLINE>
<TEXT>

     Siirt Jet-Pa Spor-Fenerbahçe lig maçına vatandaşlar büyük ilgi gösterirken, güvenlik güçleri stat ve çevresinde yoğun güvenlik önlemleri aldılar. 
     2 gün önce satışa çıkarılan Siirt Jet-Pa Spor-Fenerbahçe maç biletlerinin tümü dün satılırken, taraftarların, maçtan önce stadı doldurdukları gözlemlendi. Çevre illerden maçı izlemek için Siirt'e gelen binlerce taraftar dışarıda kalırken, stada giremeyen bazı vatandaşlar ise, maçı apartman inşaatlarına ve balkonlara çıkarak izlediler. 
     Siirt Jet-Pa Spor-Fenerbahçe maçı öncesinde olası olayları önlemek için çevre illerden takviye güvenlik güçlerinin de Siirt'e geldiği öğrenildi. Bu arada Fenerbahçeli futbolcuların, maçın başlamasına 1.5 saat kala sahaya çıkarak, zemin incelemesinde bulundukları gözlendi. Devlet Bakanı Fikret Ünlü de maç öncesi Siirt Jet-Pa Spor Kulübü'nü ziyaret ederek, kulüp yöneticileriyle bir süre görüştü. Daha sonra maçı izlemek için Atatürk Stadı'na gelen bakan Ünlü, maç öncesinde sahaya inerek statta incelemelerde bulundu. Bu sırada taraftarlar, bakan Ünlü'ye büyük sevgi gösterilerinde bulundular. 
     Siirt Jet-Pa Spor Kulübü Başkanı Takiddin Yarayan da Ünlü ve Tanju Çolak'a birer plaket verdi. Fikret Ünlü, burada yaptığı konuşmada, Türkiye'nin 2 güzide takımının yapacağı maçın, centilmenlik ortamı içinde geçmesini istedi. 
     Fenerbahçe Kulübü Başkanı Aziz Yıldırım ve 22 yönetici de Siirt Jet-Pa Spor-Fenerbahçe maçını izlemek için uçakla Diyarbakır'a, buradan da karayoluyla Siirt'e geldiler. Siirt Jet-Pa Sporlu taraftarlar, 2 sezon önce takımlarını çalıştıran eski teknik direktörleri Tanju Çolak'a büyük sevgi gösterilerinde bulundular. 
     Maçtan önce yerel sanatçılar tarafından konser verildi. Fenerbahçe, Siirt-Jet-Pa Spor'un forma renginin sarı-mavi olması nedeniyle, beyaz formayla sahaya çıktı. 




</TEXT>
</DOC>
