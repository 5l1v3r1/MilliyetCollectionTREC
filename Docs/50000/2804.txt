<DOC>
<DOCNO> 2804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/soneko07.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom "GSM lisansı önümüzdeki hafta Aycell'e devredilecek" 
</HEADLINE>
<TEXT>

     Türk Telekom Genel Müdürü İbrahim Hakkı Alptürk, GSM 1800 lisansını gelecek hafta içerisinde, yeni kurdukları Aycell şirketine devredeceklerini belirterek, devir dolayısıyla, Türk Telekom'un ödeyeceği KDV'yi, bu şirketin ödeyeceğini söyledi. 
     Alptürk, Türk Telekom Genel Müdürlüğü'nde düzenlediği basın toplantısında, 2000 yılında yapılanlar ve 2001 yılı hedefleri konusunda açıklamalarda bulundu. 
     Türk Telekom'un 18 milyon 350 bin sabit telefon abonesi, 874 bin 101 kablolu tv abonesi olduğunu kaydeden Alptürk, Türkiye genelinde 72 bin 680 ankesörlü telefon bulunduğunu söyledi. 
     Yeni ''smart kart''lı yani kredi kartıyla da kullanılabilen ankesörlerin, gelecek günlerde devreye gireceğini ifade eden Alptürk, Türkiye ile en yoğun telefon trafiğinin sırasıyla Almanya, İngiltere, Fransa, ABD ve Hollanda ile gerçekleştiğini bildirdi. Alptürk, yatırımlar için 2000 yılında, 420 trilyon lira kullanıldığını, kurumun geçen yıl 491 trilyon lira kar ettiğini, bu yıl ise 604 trilyon lira net kar beklediklerini kaydetti. Bu yıl içerisinde, kablolu tv'nin interaktif ve dijital hizmete açılacağını belirten Alptürk, bütün illerde kablolu tv için gelir paylaşımı esasına göre ihaleye çıkacaklarını bildirdi. 
     Türksat 2A uydusunun başarılı bir şekilde uzaya fırlatıldığını ve ömrünün böylelikle 6 ay uzadığını belirten Alptürk, Türksat 1B uydusunun ömrünün 2004, Türksat 1C'nin ömrünün ise 2007 yılında dolacağını hatırlattı. Alptürk, bu nedenle, gelişen ihtiyaçlara bağlı olarak en az 10 uydunun daha uzaya fırlatılmasının bir zorunluluk olduğunu ifade etti. Uydunun, bu ayın 21'inden itibaren Gölbaşı Uydu Yer İstasyonu'ndan kontrol edileceğini söyleyen Alptürk, ''Uydunun yarın 42 derece doğu boylamındaki yörüngesine oturması bekleniyor'' dedi. 
     Kurumun GSM ile ilgili çalışmalarını da değerlendiren Alptürk, şöyle konuştu 
     "GSM 1800 lisansını, önümüzdeki hafta içerisinde Aycell'e devredeceğiz. Devir dolayısıyla, bizim ödeyeceğimiz KDV'yi Aycell şirketi ödeyecek. Ülkenin her yerine donanım kurma zorunluluğu kanunla ortadan kaldırıldığı için GSM ile ilgili altyapı ihalesini yeniden değerlendiriyoruz. Bu zorunluluk kalkınca GSM ile ilgili harcamalarımız da mininuma inmiş oldu.'' 
     Sanal mağaza açmak üzere ihaleye çıktıklarını belirten Alptürk, mağazada öncelikle telekart, daha sonra da telekomünikasyonla ilgili bütün ürünlerin satışının yapılacağını söyledi. 
     Alptürk, kablolu tv izleyicilerinin tercihlerinin belirlenmesi amacıyla kamuoyu çalışması başlattıklarını, bu araştırmanın sonuçlarına göre kablolu tv'de hangi kanalların yer alacağını belirleyeceklerini de kaydetti. Telefon, internet ve kablolu tv borçlarını tek fatura üzerinden tahsil edeceklerini ifade eden Alptürk, ayrıca, 65 yaşını geçenler ve özürlüler için tesis ve nakil işlemlerinin telefonla yapılmasına, sözleşmelerinin de ikametgahlarında imzalanmasına yönelik çalışmalarının sürdürüldüğünü belirtti. 
     Basın mensuplarının sorularını yanıtlayan Alptürk, özelleştirmeyle ilgili ihale komisyonundan çekilip çekilmeyeceğine ilişkin soruyu, ''Üyeliğim devam ediyor'' diye yanıtladı. 
     Kablolu tv'nin sabit ücretinin 3 aylık peşin alınması gibi bazı uygulamaların amacının, GSM yatırımlarının desteklenmesi olup olmadığının sorulması üzerine ise Alptürk, ''Amaç, vatandaşlarımızı 3 kere gidip para ödeme sıkıntısından kurtarmaktır. Ayrıca, bu ödemeler,bize çok ciddi boyutlarda bir girdi de sağlamıyor'' dedi. 
     'Türk Telekom'un özelleştirilmesi konusuna yabancı konsorsiyumların ilgisi nedir '' sorusunu Alptürk, '' Yabancıların ilgisini beraberce göreceğiz'' diye cevaplandırdı. Başka bir soru üzerine Alptürk, yeni kurulan GSM şirketiyle ilgili olarak Hazine ile mahsuplaşmanın sona erdiğini belirtti. 




</TEXT>
</DOC>
