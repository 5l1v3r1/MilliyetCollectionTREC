<DOC>
<DOCNO> 38355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/spor/spo01.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum yine esti 
</HEADLINE>
<TEXT>

Beşiktaş Teknik Direktörü’nün, antrenmanlarda istediklerini veremeyen futbolculara kızgınlığı sürüyor. Ünlü hoca, "Hata yapanları asla kadroya almam. Aklınızı başına toplayın" dedi 
     BİLAL MEŞE 

     Çılgına döndü 
     SİYAH - Beyazlı takımın hocası Christoph Daum, Diyarbakırspor maçı öncesi yapılan çalışmalarda futbolcuların sık sık hata yapması üzerine adeta çıldırdı. Hafta başından bu yana yapılan taktik ağırlıklı antrenmanlarda sürekli oyunu durduran Alman hoca, "Sizden basit şeyler istiyorum. Üstelik antrenmanda bile hata yapıyorsunuz. Riske giriyorsunuz, tek top yerine driplingi tercih ediyorsunuz" diye konuştu. 
     
     Gözdağı verdi 
     FUTBOLCULARININ performansından memnun kalmayan tecrübeli çalıştırıcı, "Özellikle orta alanda kaptırılan her top kalemizde tehlike oluşturuyor. Hata yapanları maç kadrosuna almam. Aklınızı başınıza toplayın. Bu basit hatalar ancak genç takımda olur" diyerek, dikkat çekti. Öte yandan Kaptan Tayfur, Diyarbakır’ın kapalı savunma oynayacağını belirtip, "Galibiyet için her şeyi yapacağız. Kazanmamız şart" açıklamasını yaptı. 
     
     Tayfur’dan garanti 
     TRABZON ve Bursaspor maçlarında beş puan bırakmalarına karşın çok gol pozisyonuna girdiklerini vurgulayan Tayfur, şöyle devam etti "İki maçı da kazanabilirdik. Her şeyden önemlisi, çok gol pozisyonları yakaladık. Direklere takıldık, son vuruşlarda yeterli olamadık. İyi oynuyoruz, pozisyona giriyoruz. Bu özelliklerimizi Diyarbakır maçına yansıtıp, sonuca gideceğiz. Puana ve morale ihtiyacımız var." 
     
Çamurdaki yıldızlar      Antrenmanlarını Fulya’daki toprak sahada yapan Beşiktaş’ın yıldız takımı da İstanbul’u etkisi altına alan yağmurlardan nasibini aldı. Dün sabah balçık haline gelen sahada çalışan yıldızların yüzü yine de gülüyordu. Bu durumu görenler, "Bir çim sahada çalışmayı da mı hak etmiyorlar" diye sordu... 
     
Stavrum ilk 11’de      BURSASPOR maçının ikinci yarısında oyuna giren ve ortaya koyduğu futbolla göz dolduran Beşiktaş’ın Norveçli futbolcusu, Diyarbakır karşısında ilk on birde sahaya çıkacak. Christoph Daum, İlhan - Stavrum ikilisini forvette oynatacak. Daum, Veit ile İbrahim’i savunmaya çekip, dörtlü defans sistemi uygulayacak. Eşyalarını toplamak için Danimarka’ya giden kaleci Peter Kjaer dün akşam İstanbul’a döndü. 
     
Fevzi’ye haciz şoku      YAKLAŞIK 10 aydır transfer taksitlerini alamayan Beşiktaşlı oyunculardan kaleci Fevzi’nin evine, borçlarını ödemediği gerekçesiyle haciz geldi. Dün akşam Siyah - Beyazlı takımın yaptığı antrenmana Teknik Direktör Daum’dan izin alıp katılmayan genç kaleci, apar topar evine gitti. 
     
Vize engeli      TÜRK - Yunan yakınlaşmasına katkıda bulunmak amacıyla düzenlenen dostluk maçı için Yunanistan’a gitmek isteyen Beşiktaşlı futbolculara, Yunan Konsolosluğu vize vermedi. Atina’daki Elefterotipia gazetesi, Beşiktaşlı eski futbolcular ile Midilli Adası’nın Eolikos takımı arasındaki maçın Yunanistan’ın İstanbul Konsolosluğu’nun vize yasağına takıldığını yazdı. 
     
Belgin’in vasiyeti Hüsnü Güreli’de      DÖRT gün önce vefat eden ve önceki gün toprağa verilen eski yöneticilerden Şevket Belgin’in vasiyet mektubunu Genel Sekreter Hüsnü Güreli açacak. Belgin’in bir yıl önce mali müşaviri ve avukatı olan Güreli’yi, "Vasiyeti Tenfis Memuru" olarak atadığı bildirildi. Bir hafta içinde vasiyet mektubu açıklanacak. 
     



 SPOR 





























</TEXT>
</DOC>
