<DOC>
<DOCNO> 37656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur11.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlarının mezarına "Kaynanası yüzünden intihar etti" yazdırdılar 
</HEADLINE>
<TEXT>

     Samsun'da bir karı koca, Almanya'da intihar eden kızlarının mezar taşına, ''Kaynanası yüzünden intihar etti'' sözlerini yazdırdı. 
     4 ay önce Almanya'nın Mannheim kentinde Ren Nehri'ne atlayarak intihar eden 21 yaşındaki 15 aylık evli Ümmü Gülsüm Tüzen, Samsun Kıranköy Mezarlığı'na defnedildi. İntihardan kayınvalide Sehrat Tüzen'i sorumlu tutan Ümmü'nün annesi Fikrinaz ve babası Cemal Şimşek, kızlarının mezar taşına, ''Almanya'da kaynanası yüzünden kendini Ren Nehri'ne atıp intihar eden 21 yaşındaki Ümmü Gülsüm Şimşek. Ruhuna fatiha'' yazdırdı. 
     
     'Yazıyı okuyunca kahrolacaklar' 
     Kızının intiharıyla şok yaşadıklarını, olayda tek sorumlunun kaynana olduğunu iddia eden Fikrinaz Şimşek, şunları söyledi 
     ''Kızımı allı duvaklı gelin ederek Almanya'ya gönderdik. Kayınbabası benim ağabeyim olur. Damadımla kızım iyi anlaşıyorlardı. Ancak kaynanası Sehrat, kızıma rahat vermiyordu. Bunu kızım sık sık bana söylerdi. Bir seferinde telefondan ağlayarak, Anne, artık dayanamıyorum. Kaynanamın yüzünden canıma kıyacağım demişti. Bir hafta sonra kendini Ren Nehri'ne atarak intihar ettiği haberi geldi. Mezarlığa defnettik ve mezar taşına da kaynanasının yüzünden intihar ettiğini yazdırdım. Ben kızımın ölümüne nasıl katlandıysam, onlar da bu yazıya katlanacaklar. Yazıyı okudukça kahrolacaklar.'' 
     
     'Öz kızım gibiydi' 
     Gelininin ölümünden kesinlikle sorumlu olmadığını, aksine, onu çok sevdiğini kaydeden kayınvalide Sehrat Tüzen ise ''O bizim öz kızımız gibiydi. Çok güler yüzlü, saygılı ve tertemiz bir insandı. Hiçbir sorunumuz da yoktu. Almanya'da ayrı oturuyorduk. Aramızda 180 kilometre mesafe vardı. Oğlum da onu çok seviyordu. Hala neden böyle bir şey yaptığını kendi kendimize soruyoruz. İntihar edince biz de şok olduk'' dedi. 
     
     'Mezartaşı silinsin' 
     Mezar taşına yazılan yazının çok ayıp olduğunu, böyle bir şeyi hak etmediklerini belirten Sehrat Tüzen, ''Mezarı ziyaret ettiğimizde yazıyı görünce şaşırdık. Silinmesi için kendilerine, büyüklerimizle haber gönderdik. Ama silmediler. Yazıyı okuyanlar, bana hak etmediğim halde beddua ediyorlar. Savcılığa yazının silinmesi için başvurduk. Umarım gereken yapılır. Artık rüyalarıma da girmeye başladı. Bu duruma oğlum da çok üzülüyor'' diye konuştu. 
     
     Savcı ne diyor 
     Samsun Cumhuriyet Başsavcı Vekili Ömer Gündoğdu ise görüşünü şöyle dile getirdi 
     ''Böyle bir durumla ilk kez karşılaşıyorum. Mezar taşına şu ya da bu yazılacak diye bir kaide yoktur. Yasal çerçeveler içinde isteyen istediğini yazdırabilir. Ancak, iftira, hakaret gibi suç unsuru içermemelidir. Bu durum, kişinin toplum önünde onur ve saygınlığına dokunacak bir eylem olarak değerlendirilebilir. Yani bir hakaret durumu söz konusu olabilir. Yine de sonucu yüce mahkeme verir.'' 
     
     Dini bakımdan... 
     Ondokuz Mayıs Üniversitesi İlahiyat Fakültesi Dekanı Prof. Dr. Osman Zümrüt ise mezar taşlarına yazılan yazıların dinen açıkça yasaklanmadığını belirtti. Dekan Zümrüt, konuyu, ''Dinen pek hoş olmayan, ama dinin de açıkça yasaklamadığı bir durum. Dini açıdan geleneklere göre değerlendirilecek bir durum. Kesin bir hüküm yok. İslam'da ölene ve sağ olana saygı esastır. Konuyu böyle değerlendirmek gerekir. Dinen, mezar taşına şu yazılacak veya bu yazılacak diye bir kural yoktur'' diyerek açıkladı. 






</TEXT>
</DOC>
