<DOC>
<DOCNO> 23027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur17.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, bankacılık sektöründe "tedbir" düşünüyor 
</HEADLINE>
<TEXT>

     Başbakan Bülent Ecevit, bankacılık ve finans sektörünün üreten sektöre daha çok katkıda bulunmasını istediklerini bildirdi. 
     Ecevit, partisinin grup toplantısından ayrılırken gazetecilerin konuşmasında yeralan ''Bankacılığın, mali sektörün ve bir kısım bürokrasinin engelleri henüz aşılabilmiş değil'' şeklindeki sözlerine ilişkin sorularını yanıtladı. 
     Bu durumun yapısal bir sorun olduğunu kaydeden Ecevit, bankalarla reel sektör arasındaki uyumsuzluğun giderilemediğini söyledi. Bunda bankacıların tek tek kusurunun sözkonusu olmadığını kaydeden Ecevit, ''Bu bir sistem sorunu. Bu soruna çözüm arıyoruz. Bankacılık ve finans sektörünün üreten sektöre daha çok katkıda bulunmasını istiyoruz'' dedi. 
     Ecevit, ''Yasal mı, idari bir tedbir mi alınması sözkonusu '' sorusuna, ''Konuya göre yasal yönden de idari yönden de olabilir'' karşılığını verdi. 
     Bir gazetecinin KKTC'deki Koalisyon Hükümeti'nin bozulmasına ilişkin sorusu üzerine de Başbakan Ecevit, konudan yeni haberdar olduğunu, araştıracağını söyledi. 
     







</TEXT>
</DOC>
