<DOC>
<DOCNO> 40030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur17.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ekonomide küçülme hükümetin beceriksizliği..." 
</HEADLINE>
<TEXT>

     DYP Genel Başkanı Tansu Çiller, ''Son açıklanan yüzde 11.8'lik küçülme, bu hükümetin ülke yönetimindeki beceriksizliğinin tescilidir'' dedi. 
     Çiller, yaptığı yazılı açıklamada, Türkiye'nin büyüme hızına ilişkin açıklanan rakamları değerlendirdi. Tansu Çiller, şunları kaydetti 
     ''Son açıklanan yüzde 11.8'lik küçülme, bu hükümetin ülke yönetimindeki beceriksizliğinin tescilidir. Türkiye'nin, Türk insanının elini kolunu bağladılar, üretemez hale getirdiler ve sonuç ortadadır. Türkiye'yi en azından 50 yıl geriye götürdüler. Türk milletine barış ortamında savaş yıllarını yaşatıyorlar, Varlık Vergisi dönemini yaşatıyorlar. 
     Uyguladıkları ekonomik programları Kurtuluş Savaşı'na benzetmelerinin gerçek nedeni ortaya çıktı. Amaçlarının Türkiye'yi kurtarmak değil, Cumhuriyet döneminde sağlanan bütün zenginlikleri sıfırlayarak Türk milletini 1920'li yıllara geri döndürmek olduğunu gösterdiler.'' 
     Amaçlarını ''bağcıyı dövmek değil, milletin üzüm yemesini sağlamak'' şeklinde ifade eden Çiller, bu günleri önceden görerek hükümeti defalarca uyardıklarını belirtti. Çiller, ''Bu noktaya geldikten sonra da olsa artık üretimden bahsediyor olmaları bizim uyarılarımıza, bizim dile getirdiğimiz doğrulara döndükleri, başka çıkar yol olmadığını gördükleri anlamına gelmektedir'' dedi. 






</TEXT>
</DOC>
