<DOC>
<DOCNO> 30467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sondun04.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya, ABD'den tecavüzcü askeri istiyor... 
</HEADLINE>
<TEXT>

     Japonya Savunma Bakanı Gen Nakatani, ABD hükümetinden, Okinava Adası'nda genç bir kadına tecavüz etmekle suçlanan Amerikalı askeri, polise teslim etmesini istedi. 
     Nakatani, ABD Savunma Bakanı Yardımcısı Paul Wolfowitz'i arayarak, Amerikan Hava Kuvvetleri'nde görevli 24 yaşındaki Timothy Woodland adlı çavuşun, mümkün olan en kısa zamanda Japon yetkililere teslim edilmesini talep etti. 
     Kyodo haber ajansının bildirdiğine göre Nakatani, telefon görüşmesinde Wolfowitz'e, Okinava'daki olayın, bölgedeki Amerikan üslerine karşı duyulan nefreti körüklemesi ve Japonya ile ABD arasındaki güvene zarar vermesinden endişe ettiğini söyledi. 
     Wolfowitz ise Nakatani'ye, Amerikalı askerin teslim edilmesi yönündeki isteğini, ABD Savunma Bakanı Donald Rumsfeld'e ileteceğini kaydetti. 
     Okinava mahkemesi, polisin, Amerikalı askerin parmak izini olay yerindeki bir aracın üzerinde tecavüze uğrayan kadının parmak izinin yanında bulması üzerine, geçen Pazartesi günü tutuklama emri çıkartmıştı. 






</TEXT>
</DOC>
