<DOC>
<DOCNO> 37634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sonspo13.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da iki yeni imza... 
</HEADLINE>
<TEXT>

     Erkekler Basketbol Birinci Ligi'nde geçen sezonun şampiyonu Ülkerspor, daha önce anlaşma sağladığı Beşiktaş'tan William Bud Eley ve kendi oyuncusu Quadre Michael Lollis ile 1'er yıllık resmi sözleşme imzaladı. 
     Ülkerspor Kulübü'nün Topkapı'daki tesislerinde gerçekleştirilen imza töreninde, oyuncuların yanı sıra, menajer Lütfi Arıboğan ve basketbol şubesi sorumlusu Yıldız Okumuş da hazır bulundu. 
     Arıboğan, takımdaki oyuncuların bir çoğunun milli takımda olduğunu ifade ederek, ''Bugün sözleşme imzaladığımız ABD'li oyuncularımız Eley ile Lollis, genç oyuncularımızla birlikte idmanlara başlayacak. Onlara erken kavuşmaktan dolayı sevinçliyiz'' dedi. 
     Eley'i Beşiktaş'tan transfer ettiklerini ve bu oyuncunun Ülkerspor'da başarılı olacağına inandıklarını ifade eden Arıboğan, Lollis ile yeniden anlaştıklarını ve bu oyuncuyla de uzun yıllar birlikte olmak istediklerini vurguladı. 
     Arıboğan, bu sezon yeni transferlerle birlikte Avrupa'da başarılı olup, ligde de şampiyonluk başarısını yinelemeyi hedeflediklerini sözlerine ekledi. 
     
     Eley 'Benim için fırsat' 
     Beşiktaş'tan transfer edilen Eley, Ülkerspor'un kendisi için iyi bir fırsat olduğunu ve başarılı olmak istediğini söyledi. 
     Ülkerspor'un güçlü bir takım olduğunu kaydeden Eley, ''Burada olmaktan dolayı mutluyum. Ülkerspor'da iyi oynayıp, takımıma yardımcı olmak istiyorum'' diye konuştu. 
     Takımıyla sözleşme imzalayan Lollis de yeni transferlerle güçlendiklerini vurgulayarak, bu sezon da şampiyonluğu kazanmak için çaba harcayacaklarını anlattı. 






</TEXT>
</DOC>
