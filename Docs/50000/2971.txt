<DOC>
<DOCNO> 2971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/soneko06.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Türkiye Direktörü Chhibber "Krizden sonra ilk işaretler olumlu" 
</HEADLINE>
<TEXT>

     Dünya Bankası Türkiye Direktörü Ajay Chhibber, geçtiğimiz aylarda yaşanan ekonomik kriz sonrasında ilk işaretlerin olumlu olduğu görüşünü savundu. 
     Boğaziçi Üniversitesi Ekonomi ve Ekonometri Merkezi tarafından düzenlenen ''Türk Bankacılığı Yol Ayrımında'' konulu konferansta konuşan Chhibber, hükümetin kriz sonrasında önemli kararlar aldığını ve bu kararları uyguladığını ifade etti. 
     Chhibber, ''İlk işaretler olumlu. Faiz oranları düşmeye başladı. Rezervler kriz öncesi döneme dönmüş gibi. Hisse senedi piyasası yükselmeye başladı'' diye konuştu. 
     Türk ekonomisine olan güvenin ''tam olarak oturmasa da'' gelişmekte olduğunu ifade eden Chhibber, krizin nedenleri konusunda da çeşitli tartışmalar yapıldığını anımsattı. 
     'Bu kriz neden oldu Bazıları diyor ki, döviz kurlarındaki sabitleme, dış açığın artması, başkaları ise faiz oranlarının hızlı inmesi, dolayısıyla ithalat artışı, petrol fiyatları ve Euro'nun zayıflamasının bu konuda önemli rol oynadığını söylüyor. Bir başka grup da yapısal reformların gecikmesini neden olarak gösteriyor'' diyen Chhibber, Kasım ayında yaşanan krizde bu faktörlerin tümünün biraraya geldiğine dikkat çekti. 
     Chhibber, şöyle devam etti 
     'Ama bunlar kısa vadeli... Krizin tohumları çok erken atıldı. Bu,80'li yıllardan bu yana gelen bir durum. Politika yapıcıları açısından doğru teşhisleri koymak çok önemli. Kararlar alınması ve bu çerçevede önemli politikaların hazırlanması ve adımların atılması gerekiyor.'' 
     Konuşmasında devlet bankalarının konumuna da değinen Chhibber, devlet bankalarının bankacılık sisteminin yüzde 40'ını oluşturduğunu ve bu bankaların likidite sıkışıklığı hissettiklerinde bütün bankacılık sistemini etkilediklerini kaydetti. 
     Devlet bankalarının özelleştirilmesiyle ilgili yürütülen çalışmaların önemine de işaret eden Chhibber, devlet bankalarının spesifik amaçlar güdülerek kurulduğunu, ama daha sonra faaliyet alanlarının dışına çıktıklarını dile getirdi. 
     Chhibber, şunları söyledi 
     'Diğer konu ise sorunda olan bankalar. Bunlar zincirin en zayıf noktalarıydı. Bankacılık sisteminin yüzde 10-15'ini, yani oldukça büyük bir kısmını oluşturuyorlardı. Bunların davranışlarının banka sisteminin geri kalanını, sağlıklı tarafını etkilemesi önlenmeli.'' 
     Siyasetten arınmış, teknokratik bir bağımsız denetleme kurulu olmasının önemine de işaret eden Chhibber, parasal politikaların önemli olduğunu, ama bu politikaların ekonomiyi boğmamasını istediklerini belirtti. 
     Merkez Bankası'nın son birkaç haftada bu açıdan olumlu kararlar aldığını ifade eden Chhibber, konuşmasını şöyle sürdürdü 
     'Yapısal reformlar çok önemli. Son birkaç haftada yetkili makamların kararlar aldığını gördük. Enerji açısından TEAŞ'ın ayrılması, Telekom'un ihalesinin açıklanması, THY'nin ihale duyurusunun yapılması, bunlar olumlu sinyaller. Bu yapısal reformlar gelecekte, özellikle 2002'de Türkiye açısından çok önemli sonuçlar doğuracak. Bu yıl, Türkiye'nin ciddi olarak sorunlarını çözmeye başladığı yıl olarak hatırlanacak.'' 



</TEXT>
</DOC>
