<DOC>
<DOCNO> 37696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/guncel/gun03.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükarmutlu gergin 
</HEADLINE>
<TEXT>

Ölüm orucunu sürdüren 21 kişinin yakınları, semtteki tüm sokakları barikatlarla kapattı 
     GÜNTAN MAVİGÖZLÜ, ERDEM ÖZTÜRK, M.AKİF ERDEM İstanbul 

     F tipi cezaevlerini protesto için ölüm orucuna başlayan ve eylemlerini Küçükarmutlu'da beş evde devam ettiren 21 kişinin yakınları, dün tüm sokakları barikatlarla kapattı. Barikatlar, tuğla, varil, çöp konteyneri, taş ve demir parmaklıklarla kurulurken, üzerlerine de polisin müdahale ihtimaline karşılık ateşe verilmek üzere yanıcı madde bırakıldı. 
     Baba Habib Acar Gemicioğlu ve akrabalarınca önceki gün ölüm orucu evinden kaçırıldığı ileri sürülen Yıldız Gemicioğlu'nun annesi Yüksel Gemicioğlu ile ağabeyi Mehmet'in Küçükarmutlu'da rehin tutulduğu iddiaları nedeniyle bölgede geniş güvenlik önlemleri alınmıştı. Habib Acar Gemicioğlu'nun eşi ve oğlunun rehin tutulduğu gerekçesiyle Sarıyer Cumhuriyet Savcılığı'na suç duyurusunda bulunmasının ardından dün anne Yüksel Gemicioğlu, teyze Aysel Gülleri ile ağabey Mehmet, rehin tutuldukları iddialarını yalanladılar. 
     Gemicioğlu, gazetecilere yaptığı açıklamada da kızını ölüm orucundan vazgeçirebilmek için Adana'dan geldiğini, ancak Yıldız'ın ölüm orucunu bırakmayacağını belirtmesi üzerine müdahale etmediğini bildirdi. Anne Gemicioğlu, "Kızımı ölüm orucundan vazgeçirmeye çalıştığım için pişmanım. Polis, Küçükarmutlu'ya müdahale ederse kendimizi yakacağız" dedi. 
     Bu arada Sarıyer Cumhuriyet Savcılığı'na rehin alınmadıkları şeklinde ifadesini örgütün zorlamasıyla verdiği ileri sürülen Habib Gemicioğlu ise dün bilgisine başvurulmak üzere Terörle Mücadele Şubesi'ne getirildi. Örgüt tarafından darp edildiğini kaydeden Gemicioğlu, gazetecilere, "Evladını kurtarmak isteyen bir baba ne yaparsa ben de onu yaptım" dedi. 
     
     Yıldız, Adana’ya gönderildi 
     Yıldız Gemicioğlu'nun hastaneye kaldırılmasıyla başlayan gerginliğin ardından İstanbul Emniyet Müdür Vekili Hasan Özdemir, polisin "psikolojik hareket" başlatarak silah kullanmadan olayları büyümeden engellediğini belirtti. Özdemir, ayrıca Yıldız Gemicioğlu'nun özel bir ambulansla Adana'ya gönderildiğini ifade etti. 
     



 GÜNCEL 



















</TEXT>
</DOC>
