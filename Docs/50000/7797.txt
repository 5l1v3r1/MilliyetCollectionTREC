<DOC>
<DOCNO> 7797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/spor/spo02.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BALİC’E CEZA YOK 
</HEADLINE>
<TEXT>

Denizli, Boşnak yıldız ile arasında sorun kalmadığını, olayı kapattığını yönetime bildirdi 
     YUSUF KOBAL 

     Gündeme bile getirmedi 
     FENERBAHÇE’de, teknik direktör Mustafa Denizli ile yıldızı barışmayan, Siirt deplasmanına gidecek olan kafileye yetişemeyen Balic’in gösterdiği son tavır, Denizli’yi de sakinleştirdi. Siirt galibiyetinden sonra özel uçakla İstanbul’a dönen Fenerbahçe kafilesinde Denizli, Balic konusunu hiç gündeme getirmedi. Yöneticiler de bu futbolcuya yapılacak uygulamayı kendisine sormadı. 
     
     Beşiktaş’a 2500 bilet 
     DENİZLİ’nin ceza vermek istemediği, Balic’i kazanmak için olayı kapattığı ve bu futbolcu ile aralarında herhangi bir sorun kalmadığını yönetime bildirdiği öğrenildi. Bu arada, Beşiktaş ile hafta sonunda oynanacak olan derbi maçında Siyah - Beyazlı taraftarlara maraton tribününden 2500 bilet ayırıldı. Karşılaşmanın biletlerinin tükenmek üzere olduğu da bildirildi. 
     
Süper ikili      FENERBAHÇE son beş karşılaşmada Revivo - Serhat işbirliği ile 2001 model yenilmez takımı ortaya çıkardı. Sarı - Lacivertliler, bu yıl başından bu yana oynadıkları beş resmi karşılaşmadan galip ayrılırken, Serhat - Revivo ortaklığı ortaya çıktı. Süper ikili Fenerbahçe’yi sürükleyen, iten güç oldu. 
     ANKARAGÜCÜ’nü 3 - 1, İstanbulspor’u 2 - 1, Galatasaray’ı 7 - 6, Gençlerbirliği’ni 3 - 0, Siirt’i de 4 - 0 yenen Fenerbahçe’de Serhat yedi gole ulaştı. Revivo dört gol sekiz asist ile müthiş bir performans yakaladı. Fenerbahçe de böylece son yılların en uyumlu forvetini yakalamış oldu. 
     
Johnson’da umut kalmadı      MİLLİ maç krizi yaşayan Johnson için Fenerbahçe’nin yapabileceği bir şey kalmadı. Gana Futbol Federasyonu’ndan siyahi oyuncuya izin isteyen Fenerbahçe’ye olumsuz yanıt geldi. Dünya Kupası grup eleme karşılaşmasında deplasmanda Sudan ile karşılaşacak Gana’nın Johnson’a ihtiyacı olduğu bildirildi ve pazar günü oynanacak karşılaşmadan dört gün önce ülkede olması istendi. Fenerbahçe, Johnson’u cumartesi günü yapılacak Beşiktaş maçından sonra göndermeyi teklif etti. Ancak Ganalılar kabul etmedi. 
     


 SPOR 

































</TEXT>
</DOC>
