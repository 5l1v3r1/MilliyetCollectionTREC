<DOC>
<DOCNO> 36524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/spor/ybjkmes.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine mi hüsran 
</HEADLINE>
<TEXT>

     BİLAL MEŞE 

     Ne güzel söylemiş atalarımız, "DOĞRU SÖYLEYENİ DOKUZ KÖYDEN KOVARLAR" diye... Gazetecilik mesleği de böyle... Doğru yazarsınız, dostlarınız size "küser" , hatta daha da ileri gider, "tavır" koyarlar, hatta sizleri şikayet edecek makam ararlar. 
     Onlar hep "dikensiz gül bahçesi" isterler. Yooo beyler. Bu sizin istedikleriniz gazeteciliğin temel ilkelerine aykırı. Dikensiz gül bahçesi varsa, bize de gösterin. İyi ki hafta içinde Baya, Tümer ve İlhan olayını gündeme getirmişiz. Bonservisi olmadıklarını yazdık, ortalık ayağa kalktı. Düşünün, Baya 1.5 aydır Beşiktaş’ta yaşıyor, ne var ki bonservisi yok. Trabzonspor maçına saatler kala bonservisi çıkarıldı ve forma giydirildi. İlhan ve Tümer pazarlığı günlerce sürdü, son güne bırakıldı. Bunun doğru mantığı nerede 
     Geçmişte Beşiktaş’ın 1 MİLYON DOLARINI kurtaran yine biz değil miydik. Nartallo ve Francesco olayı h l gazete arşivlerinde saklı. O gün bizlere teşekkür edenler, bugün neredeyse bizi "düşman" ilan edecekler. 
     
     Beşiktaş, her sezona sıkıntılı başlangıç yapmıştır. Son dakikada transferleri gerçekleştirenler nedense ilk maçta sahaya sürülemezler. Ya sakattırlar, ya da formsuz. Biz buna alıştık. Ama taraftarlar alışamadı. Ronaldo alındı, kadroda bile yok... Veit’in burnu kırıldı, hazır değil. Shorunmu’ya ise garip bir şekilde kapı gösterildi. Ve ardından Keller son dakikada İstanbul’a getirildi. İmza atıp atmayacağı henüz belli değil. Keller’in transferi Beşiktaş’a çok lüks olur. Fevzi bu kaleyi sabaha kadar "aslanlar gibi" korur. Siz önce S.O.S. veren savunmayı düzeltin, forvete bir de yırtıcı santrfor alın. 
     Trabzonspor’un yabancılarına bakıyoruz... Savunmada Salazar, orta alanda Marco, Jarro, Sommers ve ileride Da Silva. Hepsi de adeta "başbelası" ... Maç süresince Kartal’ın savunmasına kan kusturdular. İşte transfer böyle olur. İsimsizler ama hepsi çok yararlı. 
     Tam 23 dakika 10 kişi oynadılar. Beşiktaş’a teslim olmadılar ve İstanbul’dan hem üç puanla ayrıldılar, hem de rakiplerine adeta bir futbol dersi verdiler. 
     Beşiktaş lige iyi başlamadı. Yine ahlı, vahlı günler bekliyor taraftarları. Tribünler maç bitiminde Nouma’yı isterken, bir gerçeğe de parmak bastılar. 
     Uyanın beyler. Yıllardır süren şampiyonluk hasreti bu futbolla ve birkaç kişinin gayretiyle bitmez. Bizden söylemesi... 
     Salazar’ın topu elle kesmesine kırmızı kart gösteren hakem Çulcu, aynı cesareti İlhan’ı sakatlayarak soyunma odasına gönderen Jarro’nun tekmesinde gösteremedi. Maçın özellikle ikinci yarısında verdiği kararlarda "eyyamcılık" ön plandaydı. 
     



 SPOR 


























</TEXT>
</DOC>
