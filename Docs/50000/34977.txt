<DOC>
<DOCNO> 34977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/ekonomi/eko03.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar nefes aldı 
</HEADLINE>
<TEXT>

Hazine’nin açıkladığı iç borç geri ödeme planı piyasalara güven verdi. Borsa yüzde 3 artarken, bono faizleri hafta başından bu yana yedi puan düşerek yüzde 88.8’e indi 
     ORHAN TEKEOĞLU 

     Borsa faizi takip ediyor. IMF Başkan Yardımcısı Stanley Fischer’in geçen hafta sonu Türkiye’ye verdiği güven mesajından sonra içerde somut adımlar bekleyen piyasalar, Hazine’nin borçlanmada zorlanmayacağı yönündeki sinyalleri ile moral buldu. Faizlerin yeniden yüzde 90’ın altına inmesiyle borsada küçük çaplı alımlar oldu. 
     Ancak dövizde düşüş olmaması borsadaki alımları ve faizlerdeki gerilemeyi sınırlı tuttu. İç borçlanmayla ilgili olumlu gelişmelerin yanı sıra, enflasyonda ve gecelik faizlerde beklenen düşüş, piyasaların havasını olumluya çevirdi. 
     Son iki gündür uyuyan borsa ilk seansı yüzde 2.93 artışla kapattı. Ancak ikinci seansta k r amaçlı satışlarla borsanın hızı kesildi. Kapanışa doğru gelen alımlarla endeks günü yüzde 2.99’luk artışla 10.211 puandan kapattı. Son iki günde toplam 359.8 trilyonluk işlem hacmi olurken, dünkü işlem hacmi 360 trilyon lira seviyesinde gerçekleşti. 
     
     Faiz yüzde 90’ın altına indi 
     Enflasyonda ve gecelik faizlerdeki düşüş beklentisi bono faizlerini aşağıya çekti. Özellikle son iki gündür bonoda yoğunlaşan alımlarla faizler hızla geriledi ve yüzde 90’ın altına indi. En aktif k ğıtlardan 6 Mart 2002 vadeli bononun faizi dün iki puan daha düşerek bugün valörlü yüzde 88.8’e geriledi. Faizler, hafta başından bu yana yedi puanlık düşüş gösterdi. 
     
Merkez Bankası bu ay 600 milyon dolar satacak      Merkez Bankası, ağustosta 600 milyon dolarlık satış yapacağını açıkladı. Her çarşamba ve cuma 60’ar milyon dolar satacak olan Merkez Bankası, ay boyunca 10 ihale yapacak. Bankanın belirlediği satış miktarı Hazine’nin bu ay içinde sağlayacağı döviz finansmanına göre artabilecek. Bu arada, Merkez Bankası’nın ekonomik program kapsamında düzenlenen ihalelere ek olarak döviz kurunda aşırı dalgalanmaların önlenmesine yönelik kura müdahale politikası devam edecek. Banka dün 1 milyon 329 bin liradan 60 milyon dolarlık satış yaptı. Dolar serbest piyasada üç bin liralık artışla 1 milyon 340 bin liraya yükseldi. 
     
Faiz operasyonu haftaya yapılacak      Piyasa yapıcılığı için aday 10 bankanın temsilcileri, Hazine, Merkez Bankası temsilcileri ve Devlet Bakanı Kemal Derviş’in katıldığı toplantıda piyasa yapıcılığı sistemini tartıştı. 
     Toplantıda, Derviş’in dalgalı kur sisteminden vazgeçme gibi bir durumun söz konusu olmadığını ısrarla vurguladığı dile getirildi. Geçen ayın ikinci yarısında yüzde 63’ten yüzde 67’e yükseltilen gecelik faizin en kısa sürede aşağıya çekilmesinin gerekliliğinin konuşulduğu belirtildi. 
     
     Kriter, ihaleye katılım 
     Uzmanlar bu faiz indiriminin önümüzdeki hafta yapılabileceğini kaydediyorlar. Önümüzdeki hafta ikinci bir toplantı yapılarak sorunların ve isteklerin daha ayrıntılı olarak masaya yatırılacağı ifade edildi. 
     Hazine, önceki gün yaptığı yazılı açıklamada ise, piyasa yapıcısı 10 aday bankayı ikinci el piyasadaki işlem hacmine göre değil, Hazine ihalelerine katılıma göre seçtiğini açıklamıştı. 
     



 EKONOMİ 





















</TEXT>
</DOC>
