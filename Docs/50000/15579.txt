<DOC>
<DOCNO> 15579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sonspo03.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Finallerde Fenerbahçe'nin şansı Anadolu takımlarına tutuyor 
</HEADLINE>
<TEXT>

     39. Türkiye Kupası finalistlerinden Fenerbahçe, şimdiye dek yaptığı 8 finalden 4'ünde kupayı müzesine götürürken, Gençlerbirliği ise oynadığı tek finali kazanmayı başardı. 
     Fenerbahçe ile Gençlerbirliği takımları arasında yarın Kayseri'de yapılacak Türkiye Kupası final maçında, Fenerbahçe 9., Gençlerbirliği ise 2. kez kupayı kazanabilmek için mücadele edecek. 
     Türkiye Kupası'nı en son 1982-83 sezonunda kazanan Fenerbahçe, 17 sezondur kupaya hasret. 
     Sarı-lacivertli ekip, 1982-83 sezonunda Mersin İdmanyurdu'nu 2-1 ve 2-0'lık skorlarla yenerek kazandığı kupanın ardından, müzesine Türkiye Kupası götürme başarısını gösteremedi. 
     Şimdiye dek oynadığı tek finali, 1986-87 sezonunda Eskişehirspor'u 5-0 yenip, 2-1 yenilerek kazanan Gençlerbirliği ise, 13 sezondur bu başarıyı yakalayamadı. 
     Fenerbahçe, Türkiye Kupası'nda şimdiye dek çıktığı 8 finalde, Anadolu takımlarına karşı kupa kaybetmedi. 
     Sarı-lacivertli ekip, kupada finale yükseldiği 8 sezonda müzesine götürdüğü 4 kupayı da Anadolu takımlarıyla yaptığı maçlar sonucu elde etti. 1967-68 ve 1978-79 sezonlarında Altay'ı, 1973-74 sezonunda Bursaspor'u, 1982-83 sezonunda ise Mersin İdmanyurdu'nu saf dışı bırakarak kupaya uzandı. 
     ''Sarı Kanaryalar'', ezeli rakiplerine karşı ise kupa finallerinde hüsrana uğradı. Şimdiye dek Galatasaray ile 3, Beşiktaş ile de 1 kez finalde karşılaşan Fenerbahçe, 4 eşleşmede de tura veda etmek zorunda kaldı. 




</TEXT>
</DOC>
