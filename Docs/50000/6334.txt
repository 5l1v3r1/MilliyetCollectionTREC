<DOC>
<DOCNO> 6334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur18.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Başsavcı Oktar Çakır'a görevi ihmalden fezleke 
</HEADLINE>
<TEXT>

     Eski Şişli Cumhuriyet Başsavcısı Oktar Çakır hakkında Banker Bako olarak bilinen Baki Cengiz Aygün'ü sakladığı öne sürülen Cumhuriyet Savcısı Ertaç Giray'ın evinde arama yapılması konusunda izin vermediği gerekçesiyle ''görevi ihmal'' suçundan fezleke düzenlendi. 
     İddianameye dönüştürülen fezleke, Oktar Çakır'ın yargılanabilmesi amacıyla Yargıtay Ceza Dairesi'ne gönderildi. 
     İstanbul DGM Cumhuriyet Başsavcısı olarak atandıktan sonra işadamı Melik Giray'ın öldüğü trafik kazasında otomobilinde bulunduğu ortaya çıkan ve daha sonra hakkındaki iddialar nedeniyle ataması durdurularak, emekliye ayrılan Oktar Çakır'ın, Şişli Cumhuriyet Başsavcısı olduğu dönemde, ''görevi ihmal'' ettiği gerekçesiyle hakkında başlatılan soruşturma tamamlandı. 
     Adalet Bakanlığı Ceza İşleri Müdürlüğü'nün başlattığı soruşturmanın ardından Beyoğlu Cumhuriyet Savcılığı, Oktar Çakır hakkında TCK.'nın 230. maddesini içeren ''suç sanığını gizlemek amacıyla görevi ihmal'' suçundan fezleke hazırladı. 
     Çakır hakkında dava açılabilmesi için Beyoğlu Ağır Ceza Mahkemesi'ne gönderilen fezleke, mahkemenin verdiği karar uyarınca iddianameye dönüştürüldü. 
     İddianamenin de içerisinde bulunduğu dosya, Oktar Çakır'ın yargılanabilmesi amacıyla prosedür gereğince Yargıtay Ceza Dairesi'ne gönderildi. Baki Cengiz Aygün'ün, 12 yıl kesinleşmiş cezası nedeniyle onu yakalamak için çalışma yapan Asayiş Şube Müdürlüğü ekipleri, evinde sakladığı iddia edilen Sarıyer Cumhuriyet Savcısı Ertaç Giray'ın Şişli bölgesindeki evi önünde pusu kurmuştu. Savcının evinde 13 Temmuz 1999 tarihinde arama yapmak için Şişli Cumhuriyet Başsavcılığı'na müracaat eden emniyet görevlilerine, dönemin Başsavcısı Oktar Çakır tarafından, ''Savcının evine polisin girmesi doğru olmaz. Dışarıda yakalayın'' diyerek izin vermediği öne sürülüyordu. 




</TEXT>
</DOC>
