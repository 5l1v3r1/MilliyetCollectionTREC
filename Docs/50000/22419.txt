<DOC>
<DOCNO> 22419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo12.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayer Leverkusen Teknik Direktör Vogts'un görevine son verdi 
</HEADLINE>
<TEXT>

     Almanya Birinci Futbol Ligi'ni ''Bundesliga'' dördüncü sırada bitiren Bayer Leverkusen, teknik direktör Berti Vogts'un işine son verdi. 
     Son 2 sezonu ikinci sırada bitiren Bayer Leverkusen, cumartesi günü ligin son maçında VFL Bochum'u 1-0 yenerek ligi dördüncü sırada tamamladı. 
     Bayer Leverkusen yönetimi, dün gece olağanüstü yaptığı toplantıda, teknik direktör Vogts'u göndermeyi kararlaştırdı ve bunu bugün basına ve Alman çalıştırıcıya bildirdi. 
     Vogts, geçen kasım ayında Bayer Leverkusen'in başına gelerek haziran 2003 yılına kadar sürecek kontrata imza atmıştı. 
     54 yaşındaki Vogts, 1990-98 yılları sırasında Almanya Milli Takımı'nı çalıştırmış, 1996 yılında takımına Avrupa şampiyonluğu kazandırmıştı. 
     İlk kez bir kulüp takımını çalıştıran Berti Vogts, geçen hafta istifa etmek istemiş ancak futbolcuların engellemesi üzerine kararından vazgeçmişti. 
     Cumartesi günkü maçta da taraftarlar, Berti Vogts'u istifaya çağırmıştı. 
     Bayern Münih, Schalke 04 ve Borussia Dortmund'un ardından ligi dördüncü sırada bitirerek Şampiyonlar Ligi'ne katılmaya hak kazanan Bayer Leverkusen'in başına gelecek kişinin büyük bir ihtimalle ikinci lig takımlarından Saarbrücken'i çalıştıran Klaus Toppmöller olacak. Toppmüller, bir hafta sürecek özel maçlar serisi için ABD'de bulunuyor. 






</TEXT>
</DOC>
