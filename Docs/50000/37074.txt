<DOC>
<DOCNO> 37074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/soneko10.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün "Kamunun fazla kilolarını atması gerek" 
</HEADLINE>
<TEXT>

     Ankara Ticaret Odası Başkanı Sinan Aygün, ''Önce kamu kesimi yemin edecek savurganlık yapmayacağım diyecek biz sonuçları değerlendireceğiz'' dedi. 
     Aygün yaptığı yazılı açıklamada, Enflasyon hedeflemesi sistemine geçiş öncesinde Ekonomik ve Sosyal Konsey Üyeleri ile ''Milli Yemin'' adı da verilen ''Ulusal Mutabakat Zaptı'' imzalanacağı yönünde basında yer alan haberlere ilişkin olarak, bu konuda tek taraflı sözleşme olmayacağını bildirdi. 
     Türkiye ekonomisinin geldiği durumun ana nedeninin kamu harcamalarındaki kriz olduğunu vurgulayan Aygün, krize rağmen giderlerinde hiçbir kısıntıya gitmeyen kamunun büyük bir sorumsuzluk örneği göstererek ''Lale Devri''ni andıran harcamalar yaptığını ileri sürdü. 
     Kamu harcamalarının her alanında savurganlığın devam ettiğini belirten Aygün, şu görüşlere yer verdi 
     ''Yurtiçi geçici görev ve yolluğa geçen yılın ilk altı ayında 13.2 trilyon lira harcayan devlet, bu yılın ilk 6 ayında 22.4 trilyon lira harcadı. Tablo, heykel gibi kalemlere geçen yıl 110 milyar lira harcanırken, bu yıl bu rakam 137 milyar liraya yükseldi. Hani bu ülkede kriz vardı Hani devlet kemer sıkacaktı Hiç bir devlet 125 bin aracın, 36 bakanlığın, bitmesi için 335 milyar dolar gereken 5 bin 556 adet yarım kalmış yatırımın, 162 bin uluslararası görüşmeye açık telefonun, 19 uçağın, 335 bin lojmanın, 2 bin 400 sosyal tesisin altından kalkamaz. Bu büyüklükte ölü yatırımlar ve kendisi kriz haline gelmiş anlayış ile kriz atlatılmaz. Öncelikle kamunun verimliliği hedeflenerek çok kısa süre içerisinde fazla kilolarını atması gerekir.'' 
     Halkın programa olan inancının kamu uygulamaları nedeniyle sağlanmadığını ileri süren Aygün, kendi taahhütlerini yerine getirmeyen kamunun halktan fedakarlık beklemesi kadar anlamsız bir isteğin olamayacağını kaydetti. Başbakan Bülent Ecevit'in ve ekonomi yönetiminin konuya müdahale etmesi gerektiğini ifade eden Aygün, satışa çıkarılan kamu araçları hakkında Maliye Bakanı Sümer Oral'dan açıklama beklediklerini de dile getirdi. 







</TEXT>
</DOC>
