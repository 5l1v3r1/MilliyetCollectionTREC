<DOC>
<DOCNO> 11085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/guncel/agun.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev’le Ankara’da jet imza 
</HEADLINE>
<TEXT>
Türkmen yerine Azeri doğalgazı 
Türkiye, Azerbeycan’dan ilk aşamada 2, ardından 6 milyar metreküp doğal gaz alacak 
     BARÇIN YİNANÇ Ankara 

     Türkmenistan’ın doğal gaz boru hattı yapımında ayak sürümesi üzerine Türkiye, Azerbaycan’dan doğal gaz alımına ilişkin müzakereleri rekor denecek bir sürede tamamladı. Azerbaycan’dan ilk aşamada yılda 2, ardından 6 milyar metreküp doğal gaz alımına ilişkin anlaşmalar, Azerbaycan Cumhurbaşkanı Haydar Aliyev’in dün Ankara’ya yaptığı resmi ziyaret sırasında imzalandı. 
     
     Aliyev, TBMM’de 
     15 yıllığına yapılan anlaşmanın dikkat çeken iki maddesi bulunuyor. Bunlardan biri, her iki tarafın, doğal gaz boru hattıyla, Bakü - Ceyhan petrol boru hattının yapımının eş zamanlı olmasına çaba göstermesini öngörüyor. Diğeri ise Türkmenistan’ın Hazar geçişli doğal gaz projesini hayata geçirmeye karar vermesi durumunda, tarafların yardımcı olacakları taahhüdünü içeriyor. Böylece Türkmen doğal gazına da kapı açık bırakılmış oldu. 
     Sezer ve Aliyev, enerjiyle ilgili iki anlaşmayla birlikte toplam 9 anlaşmaya imza attılar. 
     İki Cumhurbaşkanı ayrıca Dağlık Karabağ sorununu da ele aldılar. Türkiye’ye 5 günlük resmi ziyaret için gelen Aliyev, bugün TBMM’nde bir konuşma yapacak. 9. Cumhurbaşkanı Süleyman Demirel’in yanısıra Başbakan Yardımcıları Bahçeli ve Yılmaz’la görüşecek olan Aliyev, yarın Sezer ile birlikte İstanbul’a giderek Harp Akademileri Toplantısı’na katılacak. 
     
Boru hatlarına doğru önemli adım      Cumhurbaşkanı Sezer, Çankaya Köşkü’nde düzenlenen karşılama töreninde yaptığı konuşmada, paylaşılan ortak coğrafyanın özellikleri ve uluslararası ilişkilerde artan önemi nedeniyle iki ülke dış politika hedeflerinin ve olaylara bakış açılarının yakınlaştığını belirtti. Sezer, "Ortaya çıkan gelişmeler, izlediğimiz politikaların birbirini tamamlayan ve destekleyen bir nitelik kazanmasını gerekli kılmaktadır" dedi. 
     Sezer, ziyaret sırasında doğal gaz anlaşmasının imzalandığına dikkat çekerek, "bu anlaşmayla, öteki boru hattı tasarılarının gerçekleştirilmesi yönünde de önemli bir adım atacağımıza inanıyoruz" diye konuştu. Yukarı Karabağ sorununa da değinen Sezer, "Kafkasya bölgesinde varolan sorunlar, bölgesel işbirliği olanaklarının önünü tıkamakta, kalıcı barış, güven, istikrar ve iyi komşuluk ilişkilerinin kurulmasına yönelik beklentileri azaltmaktadır" dedi. 
     Aliyev de yaptığı konuşmada, iki ülke ilişkilerinin çok iyi olduğunu belirtti ve Ermeni - Azeri çatışmasının çözülmesinde Türkiye’nin çabasını vurguladı. 
     


 GÜNCEL 


















</TEXT>
</DOC>
