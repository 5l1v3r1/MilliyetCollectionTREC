<DOC>
<DOCNO> 4264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/ekonomi/eko05.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubelere de alıcı aranacak 
</HEADLINE>
<TEXT>

Sümerbak çatısında birleştirilecek bankaların şubeleri alıcılara personeliyle birlikte devredilecek 
     HARUN GÜREK Ankara 

     Fon bünyesindeki beş bankanın birleştirilme işlemlerinin 20 Şubat'a kadar tamamlanması hedeflenirken, bu bankaların şubelerinin bir kısmı da satılacak. 
     Zekeriya Temizel başkanlığındaki BDDK, beş bankanın Türkiye çapında birçoğu birbirine yakın 400 kadar şubesinin Sümerbank şubeleriyle birleştirilerek, personelini de Sümerbank'a aktarmayı planlıyor. Sümerbank'ın bir şubesinin en fazla iki şubeyle birleştirilebileceğini, üç, dört şubeyle birleştirilmesi halinde anormal büyük, etkin olarak da çalışması mümkün olmayan birimlerin ortaya çıkacağını dikkate alan BDDK, şube satışına önümüzdeki aydan itibaren başlayacak. 
     İşten çıkarma yerine emeklilik 
     Sektördeki tüm bankalar şubelere talip olabilecek. Şubeler personeliyle birlikte devredilecek. Şube satışı, birleştirilen beş bankanın 15 bin çalışanın işsiz kalmasını önleyecek. Birleştirilmesi kararlaştırılan bankaların, bazı şube binalarına, halen faaliyette bulunan bazı bankalardan da talep geldiği belirtiliyor. 
     Bu arada, BDDK, birleştirilecek bankalardan personel çıkarmayı da planlamıyor. Şubelerin satışıyla birlikte azalacak personel sayısına ek olarak işten çıkarmalar zorunlu hale gelirse, bu durumda, emekliliği gelenlerden gönüllü emekli olmaları istenecek. Emekliliği tercih edeceklere her türlü yasal hakları da ödenecek. 
     


 EKONOMİ 














</TEXT>
</DOC>
