<DOC>
<DOCNO> 12331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/spor/spo06.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Parola Zeki Çabuk 
</HEADLINE>
<TEXT>

Şenol Güneş, Slovakya karşılaşmasını kazanmak için Milli Takım oyuncularını sürekli motive ediyor, rakibin zayıf yanlarını anlatıyor 
     ERHAN TELLİ 

     MİLLİ Takım Teknik Direktörü Şenol Güneş, Slovakya maçı için hazırlıklara devam eden oyuncularını uyardı, "Zeki, çevik ve çabuk olmalıyız" dedi. Güneş, futbolcularından öncelikle Slovakya maçına konsantre olmalarını isterken, rakibi iyi analiz etmeleri halinde Ali Sami Yen’de oynayacakları bu karşılaşmadan mutlak galibiyetle ayrılacaklarını söyledi. 
     GÜNEŞ, futbolcularına "Rakibimiz savunmasını sağlam kurup, kontrataklara hızlı çıkıyor" diye konuştu. Milli hoca, "Bunu engelleyeceğiz. Özellikle orta alanda görev yapacak arkadaşlarımız, mümkün olduğu kadar topu çabuk kullanacaklar. Topu ayağına alan hızlı düşünecek, hızlı oynayacak. Kaybeden, çabucak geri dönecek ve savunmasına destek verecek" ifadelerini kullandı. 
     
İdmandan inciler      5’e 2’de ortada kalan ve arkadaşlarından top çalamayan FATİH, ŞENOL GÜNEŞ’e bağırıyor "Hocam bunlar mermi gibi atıyorlar yahu." 
     ŞENOL GÜNEŞ "Alırsın Fatih, alırsın. Koş biraz oğlum." 
     FATİH "Hocam valla bu gidişle sabaha kadar alamam." 
     FATİH kendisine pası veren Gençlerbirliğili TOLGA’nın topuna yetişemiyor "Tolga, tamam hızlıyım biliyorum da o kadar da değil yani." 
     ALPAY "Hasan Şaş.. Sen Hagi gibi olmuşsun." 
     BÜLENT "Okan.. Yok ağabey sen, beni öldürücen bugün." 
     FATİH "Hocam alın bu kaleleri yaaa. Hangi birini koruyacağım ben bunların." 
     MEHMET HOCA "Korursun Fatih, korursun sen oğlum. Altı kalenin hepsini korursun sen." 
     
Galatasaray motivasyonu      ŞENOL Güneş, Slovakya ile oynayacakları kritik maç öncesinde Galatasaray’ın Milan ile oynadığı Şampiyonlar Ligi maçının atmosferini yaşamak istediklerini söyledi. Ay - Yıldızlı ekibin çalıştırıcısı, futbolcularının morale çok ihtiyacı olduğunu belirtti, "Mutlak kazanma duygusu bizi hedefe yaklaştıracaktır. Nasıl ki, Galatasaray takımı Milan’ı yenmeden önce alınacak bir galibiyetin kendisini Şampiyonlar Ligi’nde çeyrek finale taşıyacağını düşünmüş ve buna göre motive olmuşsa, biz de bu maçın Dünya Kupası finallerine gidebilmek için önemli bir viraj durumunda olduğunu görmeliyiz" diye konuştu. 
     
Milli Takım Günlüğü      Çift antrenman 
     AY - Yıldızlı ekip, Slovakya maçı için hazırlıklarını çift antrenmanla sürdürdü. Florya Metin Oktay Tesisleri’ndeki iki idmanda da tam kadro çalışan millilerde, sakatlığı süren Ergün Penbe, doktor nezaretinde yürüyüş yaptı. 
     
     Terim’e davet 
     ŞENOL Güneş, daha önceki yıllarda milli takım antrenörlüğü yapan ve Ay - yıldızlı ekibimizi, Avrupa Şampiyonası finallerine taşıyan, Fatih Terim’i milli takım kampına davet etti. Slovakya maçı öncesi, kampı ziyaret edecek olan Terim, millilerle birlikte yemek yiyecek. 
     
     Hasret giderdiler 
     INTERLİ Hakan Şükür, Aston Villalı Alpay ve Real Sociedadlı Tayfun, eski takım arkadaşlarıyla hasret giderdiler. Önceki gece akşamdan itibaren kampa katılan üç oyuncu da fırsat buldukça birbirleriyle sohbet ederken, özellikle Hakan Galatasaray’daki arkadaşlarıyla gecenin geç saatlerine kadar oturdu. 
     
     Fatih neşesi 
     SABAH idmanında Galatasaray’ın genç yıldızı Fatih Akyel herkesin neşe kaynağı oldu. Çalışma öncesinde yapılan 5’e 2’de, yaptığı espirilerle herkesi güldüren Fatih, Şenol hocanın da kahkahalar atmasına neden oldu. 
     


 SPOR 























</TEXT>
</DOC>
