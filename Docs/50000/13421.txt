<DOC>
<DOCNO> 13421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/yazar/bila.html </URL>
<DATE> 2001/03/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Memura fark 
</HEADLINE>
<TEXT>

     Devlet Bakanı Kemal Derviş, ABD'de temaslarını sürdürürken, yapısal değişiklikleri içeren yasa tasarısı çalışmaları da hızlandırıldı. 
     Derviş'in daha önce kamuoyuna açıkladığı konularda Başbakanlık, Maliye Bakanlığı ve Hazine Müsteşarlığı yasa tasarısı taslaklarını hazırladılar. 
     Tasarılardan bazılarının cuma gününe kadar bitirilmesi ve önümüzdeki hafta Bakanlar Kurulu'ndan geçirilip Meclis'e gönderilmesi kararlaştırıldı. 
     Öncelikli tasarı taslakları içinde neler var 
     IMF'nin üzerinde durduğu iki öncelikli çalışma bütçe yasasında, yapılacak değişiklik ve borçlanma yasası var. 
     Cuma gününe kadar yetiştirilmesi beklenen diğer tasarılar arasında ise Merkez Bankası Yasası, Telekom, Tekel, Sivil Havacılık, Bankacılık Yasası'yla ilgili düzenlemeler yer alıyor. Doğalgaz Piyasası, Kamulaştırma Yasası ve Devlet İhale Yasası'yla ilgili çalışmalar da sürüyor, ancak, bu yasaların "acil paket"te yer almayabileceği belirtiliyor. 
     Bütçe yasasında yapılacak değişiklik iki temele dayanıyor. Birincisi, bütçe ödeneklerinin aktarılması ve karşılığında gelir tahmininin yenilenmesi. Diğeri ise Hazine'nin borçlanma limitlerinin artırılması. 
     Bütçe ödeneklerinin artırılması özellikle devlet memurları için önem taşıyor. Personel ödeneklerinde yapılacak artırım bir yandan enflasyon farkı ödemesini, bir yandan çıkarılacak yetki yasasıyla yapılacak ücret adaletsizliğini gidermeye dönük çalışmanın gerektirdiği ek ödemeleri karşılayacak düzeyde olacak. 
     Bu artırımla memurlara bütçe yasasının gereği olarak ilk fark ödemesi 15 Nisan'da yapılacak. Başbakanlık ve Maliye Bakanlığı uzmanları 15 Nisan'da yapılacak olan enflasyon farkı ödemesini mart ayı enflasyonunun belirleyeceğini vurguluyorlar. Tahmini olarak yapılan hesap, memurlara 15 Nisan'da yüzde 6.5 oranında maaş zammı yapılacağı yönünde. Hesap şöyle yapılıyor 
     "Ocak - Şubat 2001 enflasyon oranı yüzde 4.5 olarak gerçekleşti. Mart - 2001 enflasyonunun ise yüzde 10 düzeyinde gerçekleşmesi bekleniyor. Eğer mart enflasyonu yüzde 10 olursa, üç aylık enflasyon tutarı yüzde 14.5 olacak. Memura altı ay için yüzde 10 zam verilmişti. Enflasyon bu zammı yüzde 4.5 aşmış olacak. Bütçe yasasına göre bu farka yüzde 2 refah payının da eklenmesi gerekiyor. Bu durumda memura verilecek enflasyon farkı yüzde 6.5 oluyor. Eğer mart enflasyonu yüzde 10'un üstünde çıkarsa ödenecek fark daha büyür, yüzde 10'un altında olursa küçülür. Beklenti yüzde 10 düzeyinde olmasıdır." 
     Bütçe ödenekleri belirlenirken enflasyonun bundan sonraki tahmini seyri ile memur maaşları için yapılacak yeni düzenleme de dikkate alınacak. 
     Hükümet bu artışları karşılayacak kaynak arayışlarını da sürdürüyor. 
     
     





Çağı görmek 


Avrupa Avrupa 


Memura fark 


Cemil’in BSE hastalığı depreşti 


Derviş'ten Bahçeli'ye Acelemiz var 


Kolej fırtınası 1 


Domino etkisi... 


Milletin vekilinden satılık tablolar Elden düşme 


Aracı kurum riski 


Devlet Bakanı Önal istifadan döndürüldüm 


Derviş'in önüne konan fatura 


Yasalar çıkmazsa 3. kriz kapıda 


Aranan, bunlar değil 


İç borcu taşımak için 15 milyar dolar gerekiyor 


Dinçkök’ten Boyner’e destek 


</TEXT>
</DOC>
