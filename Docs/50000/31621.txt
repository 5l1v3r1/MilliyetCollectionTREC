<DOC>
<DOCNO> 31621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/spor/spo03.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan tehlikesi 
</HEADLINE>
<TEXT>

G.Saray, yıldız golcüyü, UEFA talimatı gereği 20 Temmuz’a kadar takım listesine dahil edemezse, Şampiyonlar Ligi’nde forma giydiremeyecek 
     CEMAL ERSEN 

     CİM-BOM ile Gençlerbirliği arasında sorun oluşturan Ümit Karan’ın, Sarı - Kırmızılı formayla Şampiyonlar Ligi’nde oynaması tehlikeye girdi. Şampiyonlar Ligi’ne ikinci ön eleme turundan başlayacak olan Galatasaray, UEFA talimatı gereği takım listesini 20 Temmuz’a kadar belirleyip, Futbol Federasyonu’na bildirmek zorunda olduğu için, yıldız golcünün transferini söz konusu tarihe kadar bitirmek zorunda kalacak. 
     LUCESCU’NUN forvetteki umudu olan Ümit Karan’ın bir milyon dolarlık bonservis bedeli bu süre içinde yatırılmadığı takdirde, lisans çıkarılması da mümkün olmayacak. Futbol Federasyonu yetkilileri, UEFA’ya bildirilecek listenin kendi onaylarından geçeceğini ve lisans alınmamış bir sporcunun adının bildirilmesinin söz konusu olmayacağını kaydettiler. G.Birliği bu futbolcu için uzatma hakkını kullanmıştı. 
     
FIFA’DAN TEHDİTGalatasaray’a, Arif’in parasını ödemesi için 10 gün süre tanıdı 
     MEHMET ÇİFTÇİ 

     FIFA, Galatasaray’a sert bir mektup göndererek, Arif’in transferiyle ilgili borcunu hemen ödemesini istedi. Real Sociedad’ın başvurusu üzerine devreye giren FIFA, söz konusu 3.5 milyon doların 10 gün içinde ödenmemesi halinde, Sarı - Kırmızılı ekibin 2. Lige düşürülmesi için işlemlere başlayacağını bildirdi. 
     REAL Sociedad daha önce FIFA’ya, G.Saray’ın ekonomik kriz nedeniyle ödeme yapamadığını bildirdiğini, ancak bunun ülkenin iç sorunu olduğunu hatırlatmıştı. FIFA, bunun üzerine verilen süre içinde ödemenin yapılmaması halinde, yönetmelikteki maddeyi uygulayacağını açıkladı. 
     
Jardel umudu      G.SARAY’IN transferi için Fransız Marsilya ile anlaştığı Jardel’in bugün sözleşme imzalaması bekleniyor. Marsilyalı yöneticilerin, pazarlık yapmak üzere dün, Copa America’nın oynanacağı Kolombiya’ya gittiği bildirildi. Brezilya kampında yapılacak görüşmede, üç yıllık sözleşme önerileceği öğrenildi. 
     
N’Gotty iddiası      BEŞİKTAŞ’IN transfer listesinde yer almasına rağmen anlaşma sağlayamadığı Marsilyalı N’Gotty için Galatasaray’ın devreye girdiği ileri sürüldü. Sarı-Kırmızılı ekibin, Jardel’in transferine karşılık bir futbolcu daha alacağı bulunan Marsilya ile bu konuda pazarlık yapacağı iddia edildi. 
     

</TEXT>
</DOC>
