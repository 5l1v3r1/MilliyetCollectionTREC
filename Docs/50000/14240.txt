<DOC>
<DOCNO> 14240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/soneko08.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Esbank ve Yaşarbank'ın hisseleri borsadan çıkartıldı 
</HEADLINE>
<TEXT>

     Tasarruf Mevduatı Sigorta Fonu bünyesindeki Esbank ve Yaşarbank'ın hisseleri, Borsa kotundan ve SPK kaydından çıkarıldı. 
     SPK Başkan Yardımcısı H. Sinan Alp imzasıyla Borsa'ya gönderilen açıklamada, Borsa Yönetim Kurulu'nun 31 Ocak'ta yaptığı toplantıda, Esbank ile Yaşarbank'ın borsa kotunda bulunan hisse senetlerinin, sözkonusu bankaların talebi üzerine Genel Yönetmelik'in 48. maddesi veİMKB kotasyon Yönetmeliği'nin 17. maddesi uyarınca SPK kaydından çıkarılıncaya kadar geçici, Kurul kaydından çıkarıldıktan sonra sürekli olarak Borsa kotundan ve Borsa Pazarları'ndan çıkarılmasına karar verildiği hatırlatıldı. 
     Kurul tarafından 9 Şubat'ta Bankacılık Düzenleme ve Denetleme Kurumu'ndan görüş talep edildiği kaydedilen açıklamada, BDDK'nın 9 Mart tarihli yazısında, sözkonusu bankaların hisselerinin tamamının Fon'a devrolunması, dolayısıyla halka açık şirket statülerinin ortadan kalkması ve Yaşarbank'ın Sümerbank bünyesinde diğer bankalarla birleşmesi neticesinde tüzel kişiliğin ortadan kalkacağı gözönünde bulundurularak, Esbank ve Yaşarbank'ın SPK kaydından çıkarılmasının uygun olacağının düşünüldüğü görüşüne yer verildiği belirtildi. 
     Açıklamada, sözkonusu görüş doğrultusunda, Kurul'un 29 Mart tarihli toplantısında konunun görüşülerek, Esbank'ın Kurul kaydından, Yaşarbank'ın kayıtlı sermaye sisteminden ve Kurul kaydından çıkarılmalarına karar verildiği duyuruldu. Böylece, 2 bankanın hisseleri, Borsa kotundan sürekli olarak çıkarılmış oldular. 
     Yaşarbank'ın 8 trilyon 466 milyar 120 milyon, Esbank'ın 1 trilyon 179 milyar 900 milyon lira olmak üzere 2 bankanın halka açık hisselerinin toplamı 9 trilyon 646 milyar lirayı buluyor. 




</TEXT>
</DOC>
