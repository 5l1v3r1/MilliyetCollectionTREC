<DOC>
<DOCNO> 23496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/spor/ygskol.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir şarkısın sen 
</HEADLINE>
<TEXT>

     DOĞAN KOLOĞLU 

     Hagi futbola yeniden mi başladı, yoksa futbolu bırakırken son dersini mi verdi Maç ilk 25 dakika ve ondan sonrası olarak ikiye bölündü. İlk 25 dakika Trabzon oyuna çok hızlı başladı. Erman ve Tamer hem orta sahada Galatasaray’ın ataklarını karşıladılar, hem de kontratakta orta alana hükmederek Oktay’ın ve Gökdeniz’in, ikinci yarıda da Zafer’in çabukluğunu kullandılar. Özellikle Trabzon defansı, oyun başında bütün hava toplarını kaptı ve ikili mücadelelerde üstündüler. Oktay bu dönemde iki mutlak gol kaçırdı. 
     Galatasaray ise rakibin çabukluk özelliğine rağmen defansında büzülmedi, saldırı inadını ısrarla sürdürerek 25. dakikada oyunun akışını değiştirdi. O ana kadar hep oyuncu kaçırmak isteyen Hagi, ikinci kez 30 metreden bir şut denemesi yaptı. Buna Hagi klasiği diyeceğiz. O ana kadar şahane bir futbol oynayan kaleci Metin, topun gidiş yönü havada istikamet değiştirince hipnotize olarak çakılı kaldı. Öyle bir şaşkınlık yaşadı ki, ancak top ağlarla kucaklaştıktan sonra hareketlenebildi. İşte böyle ölçüler dışı bir gol, Trabzon’u çökertti, Galatasaray coştu. Ayrıca ilk yarının son 20 dakikasında bir de Samsun’dan gol sesi gelince, Galatasaray iyice açıldı. 
     Trabzon, hatlar arasındaki bağlantıyı kaybetti. Serkan, iki gol kaçırdı ama ikinci yarı Hagi’nin yine liderliği konuştu. Oyunda pas attığı adamla adeta bir çağrı bağlantısı kuruyor. Soldan topa öyle sert vurdu ki, bütün rakiplerini eleyen top Serkan’ın ayağında gol olarak patladı. Bu arada kaliteli hareketler de gördük. Fatih’in inanılmaz bir çabuklukla Oktay’ın önünden kaptığı top. Hagi’nin ilk golü. Emre’nin penaltı deparı ve Hagi’nin Serkan’a aktardığı top. 
     İstanbul’daki maç gerçekten bir final havasında oynandı. Samsun’da konfetilerle çalınan vakit, bu kez Ali Sami Yen’de de sahneye kondu. Samsun’da Fener üstün duruma geçince, Galatasaray oyunun temposunu indirdi ve seyirciyle romantik bir diyaloğa girip "Bir şarkısın sen ömür boyu sürecek" şarkısıyla sezonu kapattılar. 
     



 SPOR 





























</TEXT>
</DOC>
