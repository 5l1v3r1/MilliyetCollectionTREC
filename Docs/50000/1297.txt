<DOC>
<DOCNO> 1297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/siyaset/siy01.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoriter yönetim’ özlemi olanlar var 
</HEADLINE>
<TEXT>

ANAP Lideri Yılmaz, Türkiye'de birtakım çevrelerin siyaseti ve siyasetçiyi kirli göstermeye çalıştığını söyledi 
     HAKAN ŞANLITÜRK Ankara 

     ANAP Genel Başkanı ve Başbakan Yardımcısı Mesut Yılmaz, Türkiye'de birtakım çevrelerin siyaseti kötü, siyasetçiyi kirli göstermeye çalıştığını söyleyerek, "Halk belli merkezlerden uzun zamandan beri pompalanan karalama kampanyasının sonucu siyasetçiden soğudu. Oysa çok küçük bir azınlığın özlemi olan otoriter yönetim de toplumun büyük çoğunluğundan tasvip görmüyor" dedi. 
     Yılmaz, Türkiye'nin yeni yıla çok yönlü sorunlarla girdiğini belirterek, sorunların aşılabilmesinde önceliğin siyasi istikrarın korunmasında olduğunu söyledi. Yeni yılda ilk röportajını evinde Milliyet'e veren Yılmaz'ın açıklamaları şöyle 
     ANKETLER KARARSIZ Türkiye siyasetine baktığımızda iki çarpıcı husus var. Araştırmalarda seçmenlerin yarısının mevcut siyasi partilerden beklentisinin olmadığını genel bir kararsızlık, karamsarlığın topluma hakim olduğunu görüyoruz. Bu siyaset kurumu ve siyasetçiden uzaklaşma şeklinde ortaya çıkıyor. 
     KARALAMA KAMPANYASI VAR Kendiliğinden ortaya çıkan bir durum değil. Belli merkezlerden uzun zamandan beri pompalanan karalama kampanyasının sonucu. Siyaseti kötü, siyasetçiyi kirli gösterme de adeta birtakım çevrelerin siyasi alandaki tek işlevi haline geldi. Oysa siyaseti aşağılayan çevrelerin büyük bölümü çözüm için siyaset dışında bir alternatif gösteremiyor. Çok küçük bir azınlığın özlemi olan otoriter yönetim de toplumun büyük çoğunluğundan tasvip görmüyor. 
     ÖZELEŞTİRİ YAPMALI Bu durumda siyaset kurumunun yapması gereken ilk iş kendi özeleştirisi yanında, toplumun siyasete bakışını değiştirecek siyasi katılımı artıracak çözümler üretmek. Bunun için bir takım yasal düzenlemeleri hayata geçirmek durumundayız. 
     İŞTAH KABARTIYOR Şu anda siyasi partilere tepki olduğu, siyasi arayış olduğu ve kararsız, tarafsız oranının yüksek olduğu doğru. Bunun bazı kişilerin iştahını kabarttığı da doğru. Ama parti kurmak, teşkilatlanmak, iktidara taşımak, sonra da projeleri hayata taşımak çok dolambaçlı yoldur. Şu ana kadar örneği yok. 
     ÖNCE VATAN SONRA ANAVATAN ANAP'ın iktidarda yıprandığı iddiaları var. Türkiye'de önemli olan istikrarın korunmasıdır. Bunu istemeyenler istikrarsızlık ve kargaşayı arzulayanlardır. Bu bizim önce vatan sonra Anavatan felsefemize ters düşer. 
     AB’Yİ HAZMEDEMİYORLAR 2001'de ANAP'ın hükümet içinde öncelikli hedefi AB uyum sürecinin hızlandırılması ve ekonomik istikrar programının mutlaka hedefine ulaştırılmasıdır. Türkiye'nin AB'ye adaylık statüsü Avrupa'da bazı çevrelerde hala hazmedilememiştir. Fransa ve Almanya eski devlet başkanlarının adaylık statümüzü yeniden tartışmaya açmayı hedefleyen münasebetsiz beyanları bunun açık delilidir. 
     
Ortada çözüm bırakmıyorlar      Başbakan Yardımcısı Mesut Yılmaz, basını siyasetçileri kirletmekle suçlayarak, "Soruyorum basın ülkenin sorunlarını kime emanet edecek Yeniden askeri yönetimlerin özlemi mi var" dedi. 
     Yılmaz, Enerji Bakanı Cumhur Ersümer'in de aralarında bulunduğu ANAP'lı devlet bakanlarıyla birlikte dün parti genel merkezinde bir basın açıklaması yaptı. Üst düzey bir askeri yetkilinin ağzından "Beyaz Enerji Operasyonu'nu biz başlattık. Ersümer'in üzerini çizin" haberine değinen Yılmaz, "İsmini belirtmekten çekinen kişilerin beyanlarına dayanılarak yapılan yayınlar, mücadeleye zarar verir. Yoksa asıl hedefi gözden kaçırırsınız. Belki de yapılmak istenen budur. Tümüyle siyaset kurumunu yaraladığınız zaman, ortada başka çözüm bırakmıyorsunuz" dedi. 
     


 SİYASET 












</TEXT>
</DOC>
