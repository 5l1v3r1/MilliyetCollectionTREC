<DOC>
<DOCNO> 21184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/soneko27.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ziraat ve Halk Bankası'na özelleştirme, Emlakbank'a tasfiye" 
</HEADLINE>
<TEXT>

     Kamu Bankaları Ortak Yönetim Kurulu Başkanı Vural Akışık, Ziraat ve Halk Bankası'nın rahatlıkla özelleştirileceğini, Emlak Bankası'nın ise ancak tasfiye edilebileceğini söyledi. 
     Akışık, bugün ODTÜ'de ''Bankacılık Sistemi ve Etik Türkiye Bankacılık Sisteminde Yasal Düzenlemeler'' konulu bir konferans verdi.Konuşmasına, banka sahipliğinin herhangi bir şirket sahipliğinden farklı olduğunu vurgulayarak başlayan Akışık, bir bankanın yapısına bakıldığında, özvarlığının yüzde 8-10'nun banka sahibine, geri kalan yüzde 90-92'sinin ise başkalarına ait olduğunun görüldüğünü ifade etti. 
     Akışık, bundan dolayı banka sahiplerinin yönetimde de sınırlı haklarının bulunması gerektiğini düşündüğünü bildirdi. Banka sahibinin haklarının sınırı konusunda, sahibin kamu veya özel olmasının hiç farketmediğini kaydeden Akışık, gelecek 10 yıllık dilimde, bankacılık sektörüne yeni rakiplerin çıkacağını söyledi. 
     Türkiye'de finansal sektörün hep sığ kaldığının ifade edildiğini belirten Akışık, bu sektörün birikiminin 140 milyar dolar olduğunu, ifade edilen rakamın ise Gayrı Safi Milli Hasıla'nın GSMH yaklaşık yüzde 50'sine tekabül ettiğini anlattı. Bu oranın da, Türkiye'de finansal derinliği göstermediğine dikkati çeken Akışık, Yunanistan, Portekiz ve İrlanda gibi ülkelerde bu oranın yüzde 150 olduğunu bildirdi. GSMH'nin yüzde 150'sini oluşturan bankacılık sektörünün, bu ülkelerde yaklaşık 600 milyar dolar düzeyinde bir finansal birikime denk geldiğinin altını çizen Akışık, bu rakamın da 40-45 milyar dolarlık sermaye anlamına geldiğini izah etti. Akışık, Türkiye'nin 140 milyar dolarlık bankacılık birikiminin ise 11 milyar dolar sermayeye tekabül ettiğini kaydetti. 
     
     25 senede düzelir mi 
     Bu miktarın ise bankacılık sektörünü daha fazla götüremeyeceğini vurgulayan Akışık, gidişatın da zaten Türkiye'yi, yeni bankacılık yasasına götürdüğünü anlattı. 
     Akışık, çıkan Bankacılık Yasası'nın reaksiyonel olduğunu, bankaların kötü yönetiminden doğan zararın ise bugün ve yarın ödenmeye devam edileceğini söyledi. Bunun, bugünün insanının, torunlarına kadar gitmesi demek olduğunu kaydeden Akışık, ''Bu geçiş dönemi iyi yönetilirse, kriz 2-2,5 senede düzelir'' dedi. 
     Düzelmenin ardından Türkiye'nin, büyüme sürecine gireceğini belirten Akışık, şöyle devam etti 
     ''Sözünü ettiğimiz bu zararın bir kısmını geri almamız lazım. Bunun için de iyi bir Bankacılık Yasası gerekiyor. Bugünkü Bankalar Yasası, bir daha bankacılıktan zarar görmemeliyiz üzerine kurulmalıdır. Önümüzdeki günlerde büyüyen bankacılık sistemi istiyoruz. Buna uygun bir yasa şekillendirilmesi gerekiyor.'' 
     
     Fırsat bankacılığı yaşandı 
     Kamu bankalarının kaynaklarının kullanılması konusuna da değinen Vural Akışık, bankaların verebilecekleri borçların kaynakları ile sınırlı olması gerektiğini belirtirken, bankaların mali yapısını ''bilanço, kara-zarar ve likiditede'' meydana gelen tıkanmaların bozduğunu hatırlattı. Akışık, bu sorunlardan en önemlisinin likidite olduğunu ve Türkiye'nin, Kasım ve Şubat krizlerinin temelinde yatanın da bu olduğunu yineledi. 
     ''Gelecek dönemde, Türkiye'de bankacılık birleşmelerini bekleyeceğiz, bu ise sistem için daha yararlı olacak ''diyen Akışık, fırsat bankacılığının Türkiye'de banka sayısını artırdığına da dikkati çekti. 
     
     12 milyar dolar görev zararı 
     Konferansında çeşitli soruları da yanıtlayan Akışık, bir soru üzerine, Türkiye'de kamunun iyi bir işletmeci olmadığının görüldüğünü ifade ederek, ''Bu nedenle, Türkiye'nin kısıtlı sermayesinin iyi işletilmesi gerekmektedir'' dedi. 
     Kamu'nun banka yönetiminde de iyi bir yönetici olmadığını gösterdiğini anlatan Akışık, ''Ziraat ve Halk Bankası, rahatlıkla özelleştirilir. Ancak Emlak Bankası rahatlıkla özelleştirilemez'' dedi. 
     Emlak Bankası'nın yeniden yapılandırılması için yapılacak harcamanın, özelleştirilmesi durumunda elde edilecek gelirden daha büyük olacağını belirten Vural Akışık, bu nedenle bankanın iki banka çinde tasfiye yoluna gidileceğini bildirdi. Akışık, bir başka soru üzerine, kamu bankalarından Ziraat Bankası'nın görev zaranının 8 katrilyon lira, Halk Bankası'nın da 7 katrilyon lira olmak üzere 15 katrilyon lira ettiğini, bu rakamın da 12 milyar dolar düzeyinde bulunduğunu açıkladı. Geri dönmeyen krediler konusunda ise gerek Halkbank gerekse Ziraat Bankası'nın, bu anlamda rahatsızlık ölçüsünü aşmayacak düzeyde geri dönmeyen alacağı bulunduğunu bildiren Akışık, Emlakbank konusunda ise durumun farklı olduğunu, bu bankada tüm fonksiyonların birbirinin içine girdiğini sözlerine ekledi. 







</TEXT>
</DOC>
