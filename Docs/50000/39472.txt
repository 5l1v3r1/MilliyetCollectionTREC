<DOC>
<DOCNO> 39472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/siyaset/siy03.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag sigortalı geçecek 
</HEADLINE>
<TEXT>

Çin'in Ukrayna'dan aldığı hurda uçak gemisi Varyag'ın Boğazlar'dan geçiş şartına yenileri eklendi. Türkiye, başka ülkelerin bu büyüklükteki gemilerine izin vermezse oluşacak tazminatı Çin ödeyecek 
     ANKARA Milliyet 

     Çin'in Ukrayna'dan satın aldığı hurda savaş gemisi Varyag'ın geçişi için verilen "teknik koşulların yerine getirilmesi" şartına yenileri eklendi. Yeni koşullara göre geçiş sigortalanacak ve başka ülkelerin bu büyüklükteki gemileri boğazlardan geçmek isterse ve buna Türk hükümeti izin vermezse oluşacak tazminatı Çin hükümeti ödeyecek. 
     8 aydır Karadeniz açıklarında bekleyen 306 metre boyundaki hurda uçak gemisi Varyag'ın geçişine izin verilmesinin ardından dün Çin Denizcilikten Sorumlu Devlet Bakanı ve Ulaştırma Bakan Yardımcısı Hong Shanaxiang Ankara'da Devlet Bakanı Ramazan Mirzaoğlu'yla bir araya geldi. 
     
     Ecevit olur’ verdi ama... 
     Görüşmenin ardından yapılan açıklamada Mirzaoğlu, Başbakan Bülent Ecevit'in oluruna karşın teknik şartlar yerine getirilirse geminin geçişine izin verileceğini kaydetti. Geminin geçişinin zor olduğunu belirten Mirzaoğlu, "Çok hassas bir konu. Risklerin azaltılabileceğini düşünmekteyiz" dedi. 
     Çin ve Türk teknik heyetlerinin konuyu değerlendireceğini vurgulayan Mirzaoğlu, "Çin teknik heyetinin görüşlerinin alınmasının ardından en son kararı Türk tarafı verir. Çünkü çevre, boğazlar bizim" diye konuştu. 
     Mirzaoğlu, Çin'in geçiş için her şartı kabul edeceğini daha önce belirttiğine işaret ederek, teknik koşulların yanında yeni koşullardan da söz etti. 
     
     Emsal olabilir’ 
     Mirzaoğlu, Varyag'ın geçişinin diğer gemilere emsal teşkil edebileceği endişesine değinerek, "Zararlı madde taşıyan gemilere emsal teşkil etmeyecek. Fakat, diğer ülkeler uluslararası hukuka göre tazminat davası açarsa, bunu Çin karşılayacak" dedi. Geçişin Çin tarafından sigortalanacağının altını çizen Mirzaoğlu, şartlar yerine gelirse, hava koşulları iyi olursa geçişe izin verileceğini ifade etti. 
     Shanaxiang ise Türk boğazlarındaki akıntıların hızlı ve geçişlerin dar olduğunu Çin hükümetinin bildiğini belirterek, "Çin hükümeti boğazların güvenliğini sağlayarak geminin geçmesini istiyor. Türk makamlarının geçiş için endişeleri var. Anlayışla karşılıyoruz" diye konuştu. 



 SİYASET 














</TEXT>
</DOC>
