<DOC>
<DOCNO> 18702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur22.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit çifti konser veren sanatçıları kürsüye gelip kutladı 
</HEADLINE>
<TEXT>

     DSP'nin 5. Olağan Büyük Kurultayı'nda, Türk Halk Müziği sanatçıları İzzet Altınmeşe ve Belkıs Akkale, konser verdiler. 
     Altınmeşe ve Akkale'nin konseri, salonda coşkuyla dinlenirken, bazı partililer, müzik eşliğinde halay çektiler. Bülent Ecevit, sanatçıları ayağa kalkarak, alkışlarla selamladı. Konser devam ederken, Ecevit çifti kürsüye geldiler ve sanatçıları kutladılar. İzzet Altınmeşe, bu arada, Atatürk ile ilgili bir olayı anlattı. 
     Diyarbakır'daki Gazi Köşkü'nde yerel sanatçı Celal Güzelses'i dinleyen Atatürk'ün, Güzelses'in yanına gitmek istemesi üzerine, yanındakilerin Atatürk'e ''Emredin O'nu sizin yanınıza getirelim'' dediklerini söyleyen Altınmeşe, Atatürk'ün ise ''Sanatçı ayağa çağırılmaz, sanatçının ayağına gidilir'' yanıtını verdiğini ifade etti. İzzet Altınmeşe, Ulu önder Atatürk gibi Bülent Ecevit'in de sanata ve sanatçıya verdiği önemden dolayı yanlarına gelerek kendilerini kutladığını belirtti ve Ecevit çiftine teşekkür ederek, ellerini öptü. Bülent Ecevit de Altınmeşe ve Akkale'yi televizyon programlarında severek dinlediklerini belirterek, geçen kurultayda da Altınmeşe'nin kendilerini yanlız bırakmadığını hatırlattı. Ecevit, kurultaya gelerek konser verdikleri için sanatçılara teşekkür etti. Kurultay salonunda ayrıca, halk oyunları ekibi Karadeniz yöresi oyunlarından örnekler sergilerken, başka bir sanatçı da Bülent Ecevit'in ''Takalar'' isimli şiirinden bestelenen parçayı seslendirdi. 







</TEXT>
</DOC>
