<DOC>
<DOCNO> 25539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/yazar/tamer.html </URL>
<DATE> 2001/06/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tütün Yasası son şeklini alırken... 
</HEADLINE>
<TEXT>

     Tütün Yasası'nın dünkü Bakanlar Kurulu'nda son şeklini aldığı sıralarda Ankara'dan telefon geldi. Arayan Hazine Müsteşarlığı KİT Genel Müdürü Mehmet Rasgelener'di. 
     Yasa taslağında ithalatı yerli üretim şartına bağlayan maddenin değiştirilmesi talebinin Hazine'den değil, Dış Ticaret Müsteşarlığı'nın bağlı bulunduğu Devlet Bakanı Tunca Toskay'dan geldiğini anlattı. Dış Ticaret Müsteşarlığı, "İthalatı yerli üretim koşuluna bağlamak, altına imza attığımız Dünya Ticaret Örgütü anlaşmasına uymaz. Derhal DTÖ'den kınama gelir" diye görüş belirtmiş ve her yıl hangi miktarda tütün ithaline izin verileceğinin Bakanlar Kurulu tarafından belirlenmesini önermiş. Anlaşılan Hazine de, Dış Ticaret Müsteşarlığı'ndan gelen bu öneriye "olur"unu vermiş. 
     Rasgelener, "Bizim tütün ithalatının tümüyle serbest bırakılması gibi bir talebimiz hiçbir zaman olmadı. Bunu telaffuz dahi etmedik. Hazine bindiği dalı keser mi hiç Sadece tütün için değil, başka mallar için de aynı tavrımız geçerli. Çünkü bütçe dengesi, bizim asli görevimiz" dedi. 
     Rasgelener bu arada Yüksel Yalova'nın istifası ile noktalanan tartışmalı maddenin eski halinde bir başka aksaklığın daha bulunduğu görüşünü savundu 
     "Taslaktaki eski maddede ithalat için her markadan 2 milyar adet yerli üretim şartı aranıyordu. Bu madde aynen korunsaydı, Tekel'in özelleştirilmesi mümkün olmazdı. Zira Tekel'i alanlar, herhalde markaları da koruyacaklar. Ama Tekel 2000 ithal etmeleri mümkün değil ki " 
     Hazır cevaplığım tuttu, telefonda tanıştığımız Rasgelener'e "Yerli üretim şartını kaldırmak yerine muadili bir başka marka derdiniz, olur biterdi" dedim. Pek itiraz etmedi. 
     Bu arada ithalat için yerli üretim şartının kaldırılmasına, piyasanın yüzde 70'ine hakim Tekel'in de haklı itirazları olduğunu öğrendik. Tekel'e göre ithalatın üretim koşulu aranmadan serbest bırakılması, Türkiye'nin yakın çevresinde demode tesislerde, kalitesiz Afrika tütünleriyle ucuza sigara üretilmesini teşvik eder ve ucuz yabancı sigaraların ithal edilerek Türkiye'de satılmaya başlanması, Samsun ve Maltepe markalarını yok eder. 
     
Gitmeseydin Tantan      Saadettin Tantan’ın ANAP lideri Mesut Yılmaz tarafından İçişleri Bakanlığı görevinden alınması, sokaktaki adamı çok üzdü. Çünkü kemerlerinde sıkacak delik kalmamış ortadirek artık tek ölçü dürüstlük, bu yüzden de yolsuzlukların üzerine giden siyasetçiyi baştacı ediyor. 
     Kızım Doğa da sokaktaki vatandaş kadar üzgündü, şoförüm Mehmet Ali de, asistanım İlkay da, mahalle bakkalımız Cem de... Hepsi de konuyu kendileri açtılar, benimle paylaşmak istediler. 
     Eğer Tantan dün partiden ayrılmak yerine gümrüklerden sorumlu Devlet Bakanlığı’nı kabul etseydi, onların aksine ben pek üzülmeyecektim galiba. Çünkü yolsuzlukların üzerine gidilmesi derin mi sığ mı, dipten mi, doruktan mı bilemem ama artık devlet politikası gibi benimsenmiş duruyor. Yılmaz Tantan’ı görevden alıp yerine kendine yakın en yakın bakanı koysa da, rüzgara karşı durulamayacak diye umut ediyorum. 
     Buna karşılık kevgire dönmüş gümrüklerimizin de aslında Tantan gibi birine şiddetle ihtiyacı var. Tantan keşke gitmeseydi Gümrükleri hallaç pamuğu gibi atar, fırtına operasyonlar başlatır, ne biçim tantana kopartır, popülaritesine popülarite katar, fethettiği gönüllere yeni tahtlar kurardı. Şimdiyse medyamız tarafından 3 - 5 gün kahraman ilan edildikten sonra bakarsınız unutuluverir 
     
     







İran'a dikkat 


Niyet beyanı 


İpler neden koptu 


Edeb intiharı engelledi 


Yolsuzlukla mücadelede inandırıcı olmak... 


Eşler ve çocuklar medyatik olunca 


Nurcanım'ın zaferi 


Anlaşma henüz yok... 


Arsa satışı 


Despot kurtarıcılığı 


İstifa 


Tütün Yasası son şeklini alırken... 


Utanç verici 


Bayburt 


Fotoğrafın kareleri tamamlanıyor 


</TEXT>
</DOC>
