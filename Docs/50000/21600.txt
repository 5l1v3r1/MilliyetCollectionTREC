<DOC>
<DOCNO> 21600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo13.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe idmanında, 'Zidane' Mustafa Doğan çoştu... 
</HEADLINE>
<TEXT>

     Fenerbahçe, 20 Mayıs Pazar günü sahasında yapacağı Bursaspor maçının hazırlıklarını, bugün yaptığı antrenmanla sürdürdü. 
     Samandıra Tesisleri'nde, teknik direktör Mustafa Denizli yönetiminde yapılan yaklaşık 1,5 saatlik antrenmanda, sarı-lacivertli sporcular koşu ve şut çalışmasının ardından, yarı sahada çift kale maç yaptı. Şut çalışmasında vuruşların isabetsizliği dikkat çekerken, teknik direktör Denizli, üst üste 5 şutu da gol olan Mustafa Doğan'a, ''Göster millete topa nasıl vurulduğunu'' diye takıldı. Lazetiç de Mustafa'yı ''Zidane Mustafa'' diye hitap ederek kutladı. Çift kale maçta ise futbolcuların hırslı ve istekli olduğu gözlendi. 
     Sakatlığı süren Rüştü'nün çıkmadığı antrenmanda, Ogün ve Revivo takımdan ayrı koşu yaparken, Galatasaray'ın, Ankaragücü karşısında yaşadığı sürprizi, Bursaspor karşısında yaşamak istemeyen Denizli, çalışma sırasında futbolcularını sürekli uyararak, motive etmeye çalıştı. 
     Bu arada, Erzurum'dan gelen ve getirdiği tatlıyı futbolculara ikram etmek isteyen bir taraftar, antrenman sonrasında çalışma bölgesine girmeyi başardı. Taraftarı fark eden teknik direktör Denizli, futbolcuları tesislere gönderirken, taraftarı da içeri davet etti. 
     Fenerbahçe, Bursaspor maçının hazırlıklarını, yarın yapacağı antrenmanla sürdürecek. 






</TEXT>
</DOC>
