<DOC>
<DOCNO> 43662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/dunya/adun.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol paça Ladin 
</HEADLINE>
<TEXT>

Yüzyılın terör eyleminin sorumlusu olmakla suçlanan Bin Ladin, bundan 30 yıl önce tıpkı bir playboy’ gibi yaşıyormuş. Kardeşleriyle İsveç’e tatile giden genç Usame, Arabistan’dan uçakla Rolls Royce’unu da getirtmiş 
     NEVSAL ELEVLİ Londra 

     İngiltere'de yayımlanan "Mail On Sunday" gazetesi Suudi asıllı milyarder terörist Usame bin Ladin'in 14 yaşında iken Stockholm yakınlarındaki Falun kasabasına kardeşleri ile yaptığı iki gezinin izlerini buldu. Gazete, "1971'lerde Bin Ladin ve 21 kardeşi için önemli olan şey, İspanyol paça pantolonları nereden alabilecekleriydi" dedi 
     Gazeteye göre 1970 ve 1971 yıllarında Bin Ladin, Stockholm'e 235 km uzaklıktaki bakır madenciliği ile ünlü Falun kasabasına iki kez geldi. İlk ziyaretini ağabeyi Salim ile yaptığını açıklayan gazete, Ladin'in o zamanın modası İspanyol paça pantolonu, vücuda yapışan kazağıyla diğer yaşıtlarından farksız göründüğünü söyledi. 
     Mail on Sunday, iki kardeşin İsveç'e gittiklerinde mütevazı ufak bir pansiyonda kaldıklarına dikkat çekti. 
     Gazete, Ladinler’in, Suudi Arabistan'dan özel uçakla getirttikleri mavi Rolls Royce'u kasabada kaldıkları 10 gün içinde kullandıklarını da yazdı. 
     Astoria Otel'in sahibi Christina Akerblad 65 ise şöyle konuştu "İki kardeş de çok terbiyeli, saygılı ve yakışıklıydı. Falun'daki kızlar onlardan çok hoşlanmışlardı. Polis önceleri onları gangster zannetti. Arabanın bütün kapılarını sökerek uyuşturucu aradı. İki kardeş her gün dışarı çıkıyorlardı. İş için burada olduklarını söylediler. Akşamları hiç dışarıya çıkmazlardı. Onlara güzel restoranlar tavsiye ettik ama odalarında yemeyi tercih ettiler." 
     
     Mücevher çantaları vardı’ 
     İki kardeşin çok şık olduğunu vurgulayan Akerblad şöyle konuştu "Temizliğe girdiğimizde odadaki fazla yatağı elbise koymak için kullandıklarını gördük. Birçok ipek gömlekleri vardı. Her gün değişik bir gömlek giyiyorlardı. Ama kirlileri ne yapıyorlardı, bilmiyorum. Ayrıca bir de mücevher çantaları vardı. Pırlanta, zümrüt ve yakuttan yüzükleri ve takıları vardı. İsveç'te iş kurmak istediklerini söylediler." 
     
     Kasabayı çok sevmişler 
     İki kardeş otel sahibine kasabayı çok sevdiklerini de belirterek bir yıl sonra bütün aile geleceklerini belirtmişler. Gazetenin verdiği bilgiye göre 1971'de fotoğrafta görülen aile fertleri 23 kişi olarak Falun kasabasına gelmişler. Mail on Sunday, bu fotoğrafın mahalle gazetesi tarafından çekildiğini de belirterek, bundan yaklaşık 10 yıl sonra Bin Ladin'in Afgan gerillalarına katıldığını yazdı. 
     Gazete ayrıca Salim'in de 1983'te Teksas'ta bir uçak kazasında öldüğünü yazdı. 
     
     
     



 DÜNYA 














</TEXT>
</DOC>
