<DOC>
<DOCNO> 4864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur22.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Saldırı banda alınmadı" 
</HEADLINE>
<TEXT>

     DYP Genel Başkanı Tansu Çiller, Fevzi Şıhanlıoğlu'na talimatla olduğu açık olan bir biçimde saldırı yapıldığını iddia ederek, Şıhanlıoğlu'nun maruz kaldığı saldırıların hiçbirinin banda alınmadığını bildirdi. 
     Çiller, TBMM Bahçesi'nde düzenlediği basın toplantısında, ''Şıhanlıoğlu'nun vefatı üzerine taziye dileği telaffuz etmeye gerek duymayan, bunu bir insanlık kaidesi içinde ifade dahi etmeyenlerin, dün akşam Meclis'in kameralarını da susturduklarını'' söyledi. 
     Dün akşam icranın, yargıyı da büyük ölçüde kuşatma altına aldığını savunan Çiller, Şıhanlıoğlu'nun vefatından hemen sonra bir DYP milletvekilinin savcıyı aramasına karşın savcının gelmediğini, ikinci kez arandığında da ''yukarıdan talimat aldım'' dediğini anlattı. Çiller, şöyle devam etti 
     ''Bu icranın yargıyı kuşatmasıdır. İcranın yasamayı kuşatmasıdır. İşte verilen mücadele bu idi. Hiç bir farklı fikre saygı duymayanlar, milletin hakkının aranmasını, farklı fikirlerin ifadesini isteyemenler, Meclis kürsüsünü de susturmak istemişlerdir. Arkadaşlarımızın, millet adına itirazı da buydu.'' 
     Milletin yıllardır fakirleştirildiğini, yolsuzluklar nedeniyle büyük vergiler ödemek zorunda kaldığını, ekonominin çöktüğünü, uluslararası her alanda sıkıntı bulunduğunu anlatan Çiller, şöyle konuştu 
     ''Milletime sesleniyorum. Meclis kürsüsünün millet adına en fazla kullanılması gerekli olan dönem bu dönemdir. Ve başka kullanılabilecek bir kürsü de yoktur. Onun için bu mücadele, milletin mücadelesi idi, demokrasinin mücadelesi idi. Bunu susturmak isteyenler olabilirler ama herkes bilmelidir ki, milletin iradesi, milletin sesi, milletin egemenliği ve bizim millet uğruna verdiğimiz mücadele her şart altında devam edecektir. Bu dava geçmişte demokrasi adına şehitler vermiş bir davadır. Bugün bir şehit daha verdik ama bu mücadele her şart altında yine devam eder. Milletimiz rahat olsun, demokrasi egemen olacaktır.'' 
     Çiller bir soru üzerine de, kendilerine otopsiyle ilgili olarak ulaşan ön bilgilere göre, Şıhanlıoğlu'nun başına darbe aldığının anlaşıldığını belirterek, ''5-6 darbe olduğu anlaşılıyor. Ölüm sebebinin buna bağlı olup olmadığı henüz belli değil. Ancak vahim olan, üzücü olan, bu darbelerin Meclis'in çatısı altında verilen talimattan sonra ortaya çıkmış olmasıdır'' dedi. 




</TEXT>
</DOC>
