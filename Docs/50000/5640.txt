<DOC>
<DOCNO> 5640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sonspo10.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo'nun arabasını çaldılar 
</HEADLINE>
<TEXT>

     İtalyan İnter Milan takımının yıldızlarından Brezilyalı Ronaldo, kendi ülkesinde hırsızların saldırısına uğradı. 
     Globo News TV'sine demeç veren Ronaldo, Rio'nun turistik bölgesinde otomobiliyle bu sabah tek başına gezinti yaparken silahlı kişilerin saldırısına uğradığını söyledi. Ronaldo, ''Yolumu kesen otomobilden inen silahlı kişiler, beni tehdit ederek arabadan indirdiler ve arabamı alıp kaçtılar'' dedi. Ronaldo, ''Hırsızlardan biri beni tanıyıp şaşırdı ama olan olmuştu'' diye konuştu. Civardan geçen bir çift tarafından karakola götürülen Brezilyalı golcünün otomobili, bir saat sonra boş olarak bulundu. Başına gelenlerin kendisini üzdüğünü belirten ünlü golcü, ''Ben burada doğup büyüdüm. Başka bir yere gidip yerleşmeye ya da muhafız tutmaya niyetim yok'' dedi. 




</TEXT>
</DOC>
