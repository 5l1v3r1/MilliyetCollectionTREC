<DOC>
<DOCNO> 22554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/yazar/sazak.html </URL>
<DATE> 2001/05/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'de değişim 
</HEADLINE>
<TEXT>

     İstanbul CHP il kongresi Ali Topuz'un yenilgisiyle sonuçlandı. Beşiktaş'tan Cemal Özdemir başkan seçildi. 
     CHP'de güçlü bir kurultay geleneği olduğu için hiç beklenmedik zamanlarda esmeye başlayan muhalif rüzgarlar, değişmez sanılan koltukları sallamaya başlar. Ankara kongresi bu açıdan önemli bir sinyaldi. Partiyi 30 Haziran'da toplanacak kurultaya göre "dizayn" etme uğraşının yol açtığı tepki sandığa yansıdı ve Levent Gök kaybetti. 
     Ankara'dan çıkan sonucu şöyle yorumlamıştık 
     "Genel Merkez Ali Topuz'u da seçtiremezse tepki oyları kurultayda Baykal'ı sıkıntıya sokabilir." 
     Deniz Bey, belki farkında değil ya da genel başkan olarak il kongreleriyle meşgul gözükmüyorsa da, parti örgütlerinde adı "Yeşil"e çıkmış kimi yöneticilerin 13'üncü maddeye göre yaptığı eş dost, akraba ağırlıklı delege kayıtları CHP'deki dengeleri bozuyor. 
     İhraç ve istifaların yanı sıra Erdal İnönü'nün yeni parti hazırlığını biraz da CHP kurultayına endeksleyerek ağırdan alması kamuoyundaki soru işaretlerini artırdı. 
     Kongrelerden çıkan tabloyu dün Deniz Baykal'a sorduk. 
     CHP liderine göre "partide kavga değil yarışma" var. Ve genel başkan olarak bundan rahatsızlık duymadığını, tersine partinin çizgisini, doğrultusunu, ilkelerini bozmadığı bir sürece bu demokratik yarışı CHP'nin dinamizmi açısından olumlu bulduğunu belirtiyor. 
     Baykal'ın yaklaşımı şöyle özetlenebilir 
     "Benim kongrelerden bir rahatsızlığım yok, kim kazanıyorsa hepsiyle el ele partiyi büyütmek için çalışacağız. CHP'de kavga dönemi bitti artık daha iyisi için yarışma duygusu egemen. Eskiden böyle olmazdı. Bugün kimsenin partiyle kavgası yok. Ali Bey, İstanbul'da önemli bir görev yaptı il teşkilatı yeniden oluşurken çalıştı ama karşısına çıkan aday da değerli bir partilimiz. Beşiktaş eski il başkanımız, adaylığını koyacağını bana telefonla bildirdi, Ankara'ya ziyaretime geldi. İzmir'de Kemal Karataş'ı bu dönemde atamıştık, kazanmasını isterdim ama yerine seçilen Alaattin Yüksel yıllarca birlikte mücadele ettiğimiz köklü bir CHP'li... İzmir'e son gidişimde beraber karşıladılar. Yıllarca özlediğimiz tablo bu değil mi " 
     CHP lideri, 30 Haziran - 1 Temmuz tarihlerinde yapılacak kurultay öncesinde il kongrelerinde taraf olmak istemediği için toplantılara katılmadığını belirterek, bu dönemde yapılan "think thank" çalışmalarıyla pek çok proje oluşturulduğunu söylüyor. 
     Baykal'a göre CHP iktidara hazırlanıyor. "Bu bir maraton, ipi seçimde göğüsleyeceğiz. Hele bir sandığı görelim, Anadolu'ya çıkmak kolay" sözleri eskisi kadar sert muhalefet yapmadığı iddialarına yanıt. Bakalım bu değişim CHP'ye ne kazandıracak 
     
     







Tartışmak.... 


Halki ve Halk 


FP kapatılırsa buradayız, HAZIRIZ 


Bakanlık kuğuları kesmeye kalktı 


Siyasette yenilenme dalgası ve Derviş... 


Şeffaflık 


Eşiniz sizi ele verir 


Derviş gençlere özür borçlu 


AB ile yeni sürtüşmeler 


Gümüşsuyu baronları 


RTÜK yasısı neden değişmeli 


CHP'de değişim 


Keşke anlaşabilseniz 


Fiyat artışı, enflasyon, pahalılık, fakirleşme farklı şeyler 


</TEXT>
</DOC>
