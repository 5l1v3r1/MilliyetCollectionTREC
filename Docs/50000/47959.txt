<DOC>
<DOCNO> 47959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/gun01.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İGDAŞ’ta enişte kıyağı 
</HEADLINE>
<TEXT>

İGDAŞ operasyonunda gözaltına alınan eski Genel Sekreter Mustafa Açıkalın, ihaleyi alan Lonca A.Ş. hissedarı Yıldız’ın eniştesi çıktı 
     NEDİM ŞENER 

     İstanbul Gaz Dağıtım Şirketi’nde İGDAŞ 1997 - 98 yıllarına ilişkin "yolsuzluk ve dolandırıcılık" iddialarına ilişkin gözlem altına alınan 6 kişinin sorgusu sürüyor. 
     Önceki gece şubeden çıkarılarak hastanede sağlık kontrolünden geçirilen eski Büyükşehir Belediyesi Genel Sekreteri Mehmet Mustafa Açıkalın, eski İGDAŞ Genel Müdürü Muhittin Fuat Şengül, eski Genel Müdür Yardımcısı, halen Pazarlama ve Satış Müdürü olan Saadet Partisi İstanbul Milletvekili Ali Oğuz’un oğlu İbrahim Müjdat Oğuz ile İlhan Biçer, Naci Erdemir ve Özgen Efilti’nin sorguları için İstanbul DGM Başsavcılığı’ndan 4 gün gözetim süresi talebinde bulunulduğu ancak henüz yanıt gelmediği bildirildi. 
     
     Akraba ilişkisi 
     Gözaltına alınan İstanbul Büyükşehir Belediyesi eski Genel Sekreteri ve İGDAŞ eski Yönetim Kurulu Başkanı Mustafa Açıkalın’ın, 20 trilyonluk haksız kazanca yol açan sayaç okuma ihalesini alan Lonca A.Ş.’nin hissedarlarından Mehmet Yıldız’ın eniştesi olduğu ortaya çıktı. 
     Hesap Uzmanları Kurulu’nun İGDAŞ’taki vurgunla ilgili olarak İstanbul DGM’ye sunduğu rapora göre, Yıldız, 7 bin 500 hissesine sahip olduğu Lonca A.Ş.’deki bu hisselerinden 8 adedini, şirketin İGDAŞ’ın sayaç okuma ihalesini kazanmasından önce, yine ihaleye katılan bir firmanın ortağına devretti. Böylece sayaç okuma ihalesine katılan firmaların bağlantıları ve ihale üzerindeki şaibeler ortaya çıktı. 
     Bu hisse devriyle ihaleye teklif veren Obje Bilgisayar’ın ortağı Hasan Karagül ile ihaleyi kazanan Lonca A.Ş. arasında işbirliği yapıldığı belirlendi. Hesap Uzmanları Kurulu, fizibilite raporunun, Lonca A.Ş.’nin ihaleyi alması için yasal altyapı oluşturmak için hazırlandığını ve ihaleye katılan firmaların da birbiriyle bağlantılı olduğunu belirledi. 
     
     Üniversite arkadaşı 
     İhaleye katılan Ayık Elektronik şirketinin fiyat teklifini Lonca A.Ş. ile dolaylı ilişkisi tespit edilen Obje Bilgisayar ortaklarından Necat Demirağ’ın hazırladığı ortaya çıktı. Demirağ’ın da aynı ihaleye katılan Digit Elektronik şirketinin sahibi Osman Oktay’ın üniversite arkadaşı olduğu saptandı. 
     Raporda, bu şirketlerin Rams, Obje, Ayık ve Digit Elektronik fiyat tekliflerinin, Lonca A.Ş.’nin teklifinin makul olduğu izlenimini yaratmak için verildiği kaydedildi. 
     



 GÜNCEL 
























</TEXT>
</DOC>
