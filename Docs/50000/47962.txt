<DOC>
<DOCNO> 47962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/gun04.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami medyada cihat 
</HEADLINE>
<TEXT>

ABD’nin Afganistan operasyonu "islamcı" yazarları birbirine düşürdü. Cengiz Çandar’dan sonra Mehmet Şeker de "Artık dışarıdan konuşacağım, telefonlarım dinleniyor" dedi 
     BELMA AKÇURA İstanbul 

     İslamcılar, ABD’nin Afganistan operasyonunun ardından hem liberallerle hem de kendi aralarında derin ayrılığa düştü. 
     Yeni Şafak Gazetesi yazarı Cengiz Çandar, geçen hafta, İslamcı basını kastederek "içerden" konuştuğu için tehdit edildiğini yazdı. Aynı gazetenin bir başka yazarı Mehmet Şeker ise dün köşesinde "Artık dışardan konuşacağım, telefonlarım dinleniyor" dedi. 
     KANAL 7 Televizyonu’nda önceki akşam yayınlanan İskele Sancak adlı programda liberaller ve İslamcılar arasında tartışma çıktı. İzleyicilerden biri dualar okuyarak programı terk etti. 
     Ahmet Hakan Çoşkun’un sunduğu "Liberaller ve İslamcılar Tartışıyor" konulu programa Mehmet Barlas, Mehmet Bekaroğlu, Abdurrahman Dilipak, Nevval Sevindi, Ahmet Taşgetiren, Ali Bayramoğlu, Kürşat Bumin, Atilla Yayla, Süleyman Gündüz, Mustafa Karaalioğlu katıldı. 
     
     Sevindi Kamplaşıyorlar 
     Nevval Sevindi, İslamcılar arasında kamplaşma olduğunu belirterek "Çünkü yeni Osmanlılar dediğimiz aydınlardan miras kalan islamcılık yok. Yeni Osmanlılar cihat’ kelimesine hiçbir zaman bağımsızlık savaşı anlamını yüklemedi. Bunu yükleyen İslamcılar daha çok radikal Arap İslamdan etkilenenlerdir" dedi. 
     İslamcıların entellektüel bir duruşlarının olmadığını, tribünde gerçek düşüncelerini söyleyemediklerini savunan Sevindi, "Tabanın cehaletine ortak olma zorunluluğu bu bölünmelere neden oluyor" diye konuştu. 
     
     Yayla Problem yok 
     Liberal Düşünce Topluluğu Yönetim Kurulu Başkanı Prof. Dr. Atilla Yayla ise İslamcıların gerek kendi aralarında gerekse liberallerle görüş ayrılığı içinde olmasının normal olduğunu ifade ederek şunları söyledi 
     "İslamcılar monolotik bir bütün değil. TV’deki programda vahim bir problem varmış gibi bir hava doğdu ama ben aynı kanatte değilim. İslamcılar olaylardan etkilenen ve bu olayları fikri açılımı için kullanan bir ekip haline geldi. İslamcılar genellikle iyi düşünen fikir üreten entellektüeller. O bakımdan bir liberal olarak onlarla diyaloğ içerisinde olmayı ben önemli buluyorum." 
     
     Karaalioğlu Marjinaller var 
     Yeni Şafak gazetesinden Mustafa Karaalioğlu ise konuyla ilgili görüşlerini şöyle açıkladı 
     "İslamcılar arasında farklılaşma 11 Eylül’deki terör olayında gündeme geldi. Taliban asla İslamcıların bir markası olamaz. Kötü bir İslam versiyonu oldu. Farklı düşünen marjinal İslamcıların da olduğunu inkar edecek değilim. Destekleyenler de ABD ne yaptı da bu başına geldi ’ sorusundan yola çıkıyor. Sanıyorum bundan sonra İslamcıların ne demek istediği daha iyi anlaşılacak. Zaten ağırlıklı ortalama sadece İslamcıların değil, Türk halkının ortalamasıdır. Bunları herhangi bir kesimin ortak görüşü olarak değerlendirmek gerekir." 
     
     Barlas Körfez’de de oldu 
     Yeni Şafak Gazetesi Yazarı Mehmet Barlas, İslamcılar arasındaki ayrılık konusunda şu görüşleri dile getirdi "Bu kamplaşma 1990 - 1991 Körfez Harekatı sırasında Turgut Özal, Saddam Hüseyin’e karşı cephede yer aldığında da tekrarlanmıştı. 11 Eylül’deki olaydan sonra meydana gelen gelişmeler dünyada haritaların değişeceği, rejimlerin değişeceğini gösterirken, ön saflarda bulunabilmesi için Türkiye’nin kaderini batıya bağlaması gerektiğini düşünenlerdenim. Dolayısıyla bu tartışmalar ve bu kamplaşmalar kaçınılmaz." 
     Barlas’ın "Müslüman kim siyasal İslamcı kim" sorusuna bir kadın izleyici tepki gösterdi. Genç kadın ayağa kalkıp dualar okumaya başladı, ardından konuklara bağırdı ve stüdyoyu terk etti. 
     



 GÜNCEL 
























</TEXT>
</DOC>
