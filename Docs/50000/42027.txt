<DOC>
<DOCNO> 42027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur22.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak kardeşlere dönük operasyon genişleyerek sürüyor... 
</HEADLINE>
<TEXT>

     İstanbul Büyükşehir Belediyesi'nden Albayraklar Şirketler Grubu'na verilen ihalelere ilişkin başlatılan operasyon kapsamında gözlem altına alınanların sayısı 27'ye yükseldi. 
     Büyükşehir Belediyesi'nden metro, ulaşım ve inşaat konularında Albayraklar Şirketler Grubu'na verilen ihalelerle ilgili soruşturma yürüten İstanbul DGM Cumhuriyet Başsavcılığı'nın talimatıyla harekete geçen Organize Suçlar ve Mali Şube müdürlüklerine bağlı ekiplerin, Albayraklar'a bağlı şirketlere yönelik başlattıkları operasyon sürüyor. 
     Operasyon kapsamında, Albayraklar A.Ş'nin Yönetim Kurulu Başkanı Mustafa Albayrak'ın da aralarında bulunduğu 13 yöneticinin gözlem altına alınmasının ardından, Mustafa Albayrak'ın kardeşleri Saffet ve Kazım Albayrak ile 12 şirket yöneticisi daha gözaltına alındı. 
     Bu kişilerin sorguları, Mali ve Organize Suçlar şube müdürlüklerinde devam ediyor. 
     Operasyonda, Albayraklar grubuna bağlı şirketlerde ele geçirilen ve bir kamyonetle İstanbul Emniyet Müdürlüğü'ne getirilen koliler içindeki bilgisayarlar ile çeşitli evrak ve dokümanın da Mali Şube Müdürlüğü'nde incelemeye alındığı bildirildi. 
     Polis yetkilileri, operasyonun devam ettiğini ve gözlem altına alınanların sayısının değişebileceğini kaydettiler. 
     
     
     
     
     







</TEXT>
</DOC>
