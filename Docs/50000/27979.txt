<DOC>
<DOCNO> 27979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/siyaset/siy05.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa’da kader toplantısı yarın 
</HEADLINE>
<TEXT>

Liderler, 37 maddelik değişiklik takvimini karara bağlayacak. Pakete Çiller’den de destek geldi 
     ANKARA Milliyet 

     Koalisyonu oluşturan partilerin liderleri, Uzlaşma Komisyonu’nun 37 maddelik Anayasa değişiklik takvimi konusunda karar vermek üzere yarın bir araya gelecek. Bakanlar Kurulu da olağanüstü toplanacak. 
     Anayasa değişikliği konusunda konsensüs oluşmasına karşın, "Meclis’in 1 Temmuz’daki tatil beklentisi, milletvekillerinin Meclis’e devam etmesinin güçlüğü, paketin tartışılması ve olgunlaşması için yeterli süre olmayacağı" gerekçesiyle paketin tatilden önce Genel Kurul’dan geçmesine ihtimal verilmiyor. 
     Zirvede, paket üzerinde imzaların tamamlanarak Meclis’in tatile girmesi, Anayasa Komisyonu’nun yaz aylarında çalışarak teklifi kabul etmesi, 110 imzayla eylülde Meclis’in olağanüstü toplantıya çağrılmasıyla teklif paketinin görüşülmesi" formülü üzerinde durulacak. 
     
     Çiller ve MHP’den destek 
     Bu arada Uzlaşma Komisyonu’na destek veren DYP Lideri Tansu Çiller de Anayasa değişikliklerinin yanısıra Siyasi Partiler ile Seçim Yasası’nın da ele alınmasını istedi. MHP Grup Başkanvekili Mehmet Şandır da, Anayasa değişikliği paketinin eylüle kadar yasalaşması gerektiğini vurgulayarak, Kürtçe ve idam konularında suistimale dönük girişimlere izin vermeyeceklerini söyledi. 
     
     Yılmaz da istiyor 
     Başbakan Yardımcısı Mesut Yılmaz da, parti olarak tercihlerinin, Anayasa değişikliğinin önemli bir bölümünün yaz tatilinden önce Meclis’ten geçmesi olduğunu bildirdi. 



 SİYASET 
















</TEXT>
</DOC>
