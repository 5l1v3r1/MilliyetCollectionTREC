<DOC>
<DOCNO> 17813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sondun05.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Temsilciler Meclisi'nde 'Ermeni Soykırımı'nı anma töreni... 
</HEADLINE>
<TEXT>

     ABD Temsilciler Meclisi'nin Ermeni lobisine mensup üyeleri, Ermenilerin sözde soykırımı anma günü kabul ettikleri bugün, Kongre binasında bir tören düzenleyecek. 
     Anma günü önerisi, Ermeni lobisine mensup, Cumhuriyetçi Parti Michigan milletvekili Joe Knollenberg ve Demokrat Parti New Jersey milletvekili Frank Pallone tarafından Temsilciler Meclisi Genel Kurulu'na sunuldu. 
     Tören, meclisin gündemindeki konuların ele alınmasının ardından, isteyen milletvekillerinin katılımıyla gerçekleştirilecek. Kongre'nin alt kanadı Temsilciler Meclisi'nde, Ermeni lobisine mensup yaklaşık 100 milletvekili bulunmasına karşılık, törene 26 milletvekilinin katılacağı bildirildi. 
     Törene katılacaklar arasında, geçen yıl Temsilciler Meclisi'ne, sözde Ermeni soykırımı tasarısını sunan Demokrat Parti New Jersey milletvekili George Radanovich ve Demokrat Parti Missouri milletvekili David Bonior'un yanı sıra, geçen yıl Temsilciler Meclisi Uluslararası İlişkiler Komitesi'ne başkanlık eden Benjamin Gilman da bulunuyor. 
     Bu arada, ABD Başkanı George Bush'un, bu yıl 24 Nisan tarihi çerçevesinde yapacağı açıklamada, ''soykırım'' sözcüğünü kullanıp kullanmayacağı, ABD'deki Türk ve Ermeni toplumları tarafından dikkatle izleniyor. 




</TEXT>
</DOC>
