<DOC>
<DOCNO> 35136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur09.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayıp bize.. 70'lik dedeyi cami avlusuna terkettiler... 
</HEADLINE>
<TEXT>

     Kendi ihtiyaçlarını bile karşılayamayacak durumda olan 70 Yaşındaki Emin Yıldırımçakar, yakınları tarafından Fatih'teki bir cami avlusuna terkedilmiş halde bulundu. 
     Yakınlarını Kaybetmiş Aileler Derneği YAKAD Başkanı Zafer Özbilici, vakandaşların bildirmesi üzerine gittiği Zeyrekhane İtfaiye Caddesi üzerindeki cami avlusunda, gözleri görmeyen ve yürümekte bile güçlük çeken Emin Yıldırımçakar'ı, terkedilmiş halde buldu. 
     Özbilici, yakınlarını bulup, teslim etmek amacıyla dernek merkezine götürdüğü Yıldırımçakar'ın, 1930 Siirt doğumlu olduğunu ve uzun süre önce İstanbul'a yerleştiğini, eşini de ne zaman kaybettiğini bilmediğini söyledi. 
     Yıldırımçakar'ın, yakınlarına ve kendisine ait bilgileri tam hatırlamayamadığını, konuşmakta güçlük çekmesi nedeniyle kendisinden yeterli bilgiyi alamadıklarını belirten Özbilici, yaşlı dedenin kendisine bakan kişilerin Gedikpaşa'ya taşındıklarını, daha sonra da ''gelip seni alacağız'' diyerek caminin yanına terkettiklerini söylediğini bildirdi. 
     Özbilici, 70'lik dedenin yakınlarına ulaşılması için ilgili yerlere de başvurduklarını kaydederek, şunları söyledi 
     ''Gözleri görmeyen, kulakları tam işitmeyen bu yaşlı amca, konuşup derdini anlatamayacak durumda. 5-10 gün sokaklarda kalmış, bulduğumuzda perişan durumdaydı. Burada, elimizdeki kısıtlı imkanlarla ihtiyaçlarını karşılıyoruz. Yakınlarını bulana veya bir yere teslim edene kadar kendisine bakmaya çalışıyoruz. Kendi ihtiyaçlarını zaten karşılayamayacak durumda. Kendisine bakan insanlar da artık bakamamış ki, sokağa terketmiş. Bakıma, ilgiye ihtiyacı var. Doktor kontrolünden geçmesi lazım. Kimi, kimsesi var mı yok mu, ondan da emin değiliz. Son çare kendisini Darülaceze'ye yatırmaya çalışacağız.'' 
     
     






</TEXT>
</DOC>
