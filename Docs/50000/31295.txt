<DOC>
<DOCNO> 31295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun05.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk lokumu, New York gıda fuarında ilk dörde girdi 
</HEADLINE>
<TEXT>

     Türk lokumu, New York gıda fuarında ''şekerleme'' dalında 1600 ürün arasında ilk dörde girmeyi başardı. 
     Javits Center Sergi Sarayı'ndaki fuara katılan ''The Istanbul Inc'' adlı firmanın üretimi olan lokum ''lezzet ve ikram açısından'' finale kalmaya layık görüldü. 
     Fuar yönetimi, her yıl fuara katılan firmaların sundukları ürünler arasında tatlılar, süt ürünleri, şekerleme ve paketleme gibi kategorilerde yarışmalar düzenliyor. Yarışmaya katılan ürünler 90 uzman tarafından tat açısından değerlendiriliyor ve sadece birincilik alan ürüne altın madalya veriliyor. 
     Bu yılki fuarda finale kalan Türk lokumuyla ilgili bir yazının, fuarı düzenleyen kuruluşun yayın organı Fancy Food Magazine'de yayınlanacağı öğrenildi. New York gıda fuarında lokumu Türk motifli ahşap kutular içinde sunduklarını belirten firmanın sahibi Ahmet Dağıstanlı, ''tahta kutuların, plastik kutulardan daha sağlıklı olduğunu, lokumun lezzetini ve kalitesini koruduğunu'' belirtti. Ürünlerini 2073 numaralı standda tanıtan The Istanbul Inc firması, lokumun yanı sıra kuruyemiş, kurutulmuş meyve ve baklava gibi ürünler de satıyor. Firmanın ABD'ye yönelik yıllık satış hacmi 100 bin dolar civarında. ABD'de 8 Temmuz'da açılan New York Fancy Food gıda fuarı bugün kapanıyor. 







</TEXT>
</DOC>
