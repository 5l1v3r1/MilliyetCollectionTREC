<DOC>
<DOCNO> 14578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sondun11.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ve Çin stratejik işbirliğine doğru gidiyor 
</HEADLINE>
<TEXT>

     Rusya ve Çin hükümetleri, iki ülke arasında imzalanacak ve ilişkileri ''stratejik işbirliği'' düzeyine çıkaracak anlaşmanın metni konusunda mutabakata vardılar. 
     Rusya Dışişleri Bakan Yardımcısı Aleksandır Losyukov, yaptığı açıklamada, Çin lideri Jiang Zemin'in Haziran ayı başında Rusya'ya yapacağı ziyaretin ana konusunun, bu anlaşmanın imzalanması olacağını söyledi. Losyukov, ''Dostluk, İyi Komşuluk ve Karşılıklı Yardımlaşma Anlaşması başlığını taşıyan, 10 yıl süreli olan, ülkelerimiz arasındaki ilişkileri stratejik işbirliği düzeyine taşıyan bu belgenin içeriği konusunda taraflar ön anlaşma sağladılar'' dedi. 
     Losyukov, belgenin, iki ülke arasındaki ilişkileri düzenleyen eski anlaşmayı yürürlükten kaldıracağını ve stratejik işbirliği düzeyine çıkarılacak işbirliği ve ortaklığın yeni temel ilkelerini belirleyeceğini söyledi. Öte yandan, Rusya Dışişleri bakan yardımcılarından Georgi Mamedov'un da, Çin tarafıyla ''stratejik istikrar'' kapsamında görüşmeler yapacağı açıklandı. Rus diplomatik kaynaklarına göre, silahsızlanma sorunlarının öne çıkacağı görüşmelerde, bir Çin uçağı ile çarpıştıktan sonra zorunlu iniş yapan ABD casus uçağıyla ilgili soruna da değinilme olasılığı bulunuyor. 
     



</TEXT>
</DOC>
