<DOC>
<DOCNO> 17449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/guncel/gun08.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şans oyunlarında garanti olur mu 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     1980’lerde Spor Toto’dan büyük ikramiye kazanan, "Spor Loto Formülleri" adlı kitabı yazan Avni Saraçoğlu, bu kez de Sayısal Loto üzerine bir kitap hazırladı ve internet sitesi açtı. Saraçoğlu’nun "sayisal49.com" adlı sitesinden ücret karşılığı beşe kadar garantili loto oynatabileceğini iddia etmesi yeni bir tartışma başlattı. Garantili şans oyunu olur mu, olmaz mı 
     
     Avni Saraçoğlu Sayısal sitesinin sahibi 
Yüzlerce teşekkür aldım      Spor Loto’dan büyük ikramiye kazandıktan sonra bu işin üzerinde durdum. Yıllarca sayılar üzerine çalıştım. Bu konuda yazdığım kitap insanlara kazandırdı. Yüzlerce teşekkür mektubu aldım. Şimdi de Loto üzerine altıda beşi garantiliyorum. Siteden bunu insanlara yaymaya çalışıyorum. Bu konuda gerekli olan açıklamalar sitemde var. Ücretli olarak hizmet veriyoruz. Bu konuda bir de kitap çıkarttım. Bayilere kitabı vermek istiyorum. Bu rastgele bir konu değil. Şans oyunları ihtimalleri iyi değerlendirmektir. Bunun için yıllarca çalıştım. 
     
     Ziya Aktaş TBMM Bilgi ve Teknoloji Grubu Başk. 
Bir ölçüde doğru      Dünyada ihtimaller hesabı, oyunlar kuramı diye bir olgu var. Bu yöntemlerle belli ölçülerde tahminler yapılabilir. İhtimaller hesabı açısından bir ölçüde doğru. Tahminleri yükseltmek mümkün. Bütün mesele tahmin oranını yükseltmekte. İhtimaller hesabını kullanarak tahminlerin doğruluğunu çoğaltmaya veya artırmaya çalışabilir. Şans faktörü ise bu oyunların tümüyle ve önceden bilinmesini engelliyor. Bu güne kadar bilgi toplumunda da şans oyunlarına yer oldu ve olacak. Yalnız şu var gelecekte bu tür oyunlarla ilgili verilere kolaylıkla erişilebileceği için bilgi toplumunda bu tür oyunların tahmin yüzdesi yükseltecektir. 
     
     Timur Gökdemir Matematikçi 
Bu garanti verilemez      Şans oyunları ihtimaller üzerine kurulur. Ancak sayısal lotoda 14 milyon kolonda ancak bir kolonunda şans yakalanabilir. Bir kolon da sekiz tanedir dolayısıyla böyle bir garantiyi kimse veremez. Kağıt, sporloto, sportoto gibi bütün şans oyunlarında ihtimal hesapları yapılır ancak sadece olasılıkları hesaplayabilirsiniz. Buradaki gibi altı da beşi garantiliyorum diyemezsiniz. 
     
     Rezzan Kiraz Astrolog 
Ticari bir sömürü      Bu bir kere, bilimsel olarak baktığınızda, matematiksel hesaplar dahilinde mümkün değil. Böyle birşey bulmak, ihtimaller zicirinde düşük bir ihtimal. Eğer, bu bilimsel bir baza dayanmıyorsa, düşük ihtimalde yakalama şansı da düşük. Bilimin dışında, sezgisel bir takım şeyler olabilir. Bu da zaten benim reddettiğim birşeydir. Ben, her ne kadar metafizikle yakın olsam bile, mesnedi olmayan, baza oturmayan hiçbir şeye önem vermem. Matematiksel olmayan birşeyi dikkate almam. 10 haftanın 6’sında da isabet kaydediyorsa, o zaman ben de elini sıkarım. Bu kesinlikle ticari bir sömürüdür. 
     


 GÜNCEL 
















</TEXT>
</DOC>
