<DOC>
<DOCNO> 20524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/soneko08.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan ayında ne ne kadar kazandırdı 
</HEADLINE>
<TEXT>

     Bu yılın Nisan ayında, bir önceki aya göre, en yükek getiriyi yüzde 13.1 ile dolar sağladı. 
     Devlet İstatistik Enstitüsü'nün DİE , ''Seçilmiş Finansal Yatırım Araçlarının 2001 Yılı Nisan Ayı İtibariyle Gerçekleşen Reel Getiri Oranları'' açıklandı. 
     Buna göre, Tüketici Fiyatları Endeksi'ne TÜFE indirgendiğinde, Nisan'da, Mevduat faizi yatırımcısına yüzde 3.8 oranında, borsa ise yüzde 0.5 oranında kaybettirdi. Nisan'da, en fazla getiri sağlayan yatırım aracı, yüzde 13.1 ile dolar oldu. Doları, yüzde 11.2 ile mark takip ederken, altın da yüzde 8.3 oranında kazandırdı. Seçilmiş Finansal Yatırım Araçları, Toptan Eşya Fiyatları Endeksi'ne TEFE indirgendiğinde de, mevduat faizi yüzde 7.3, borsa yüzde 4'lük zarara uğrattı. Doların, yatırımcıya getirisi yüzde 9.1, markın yüzde 7.3, altının ise yüzde 4.5 oldu. 
     Bu yılın Nisan ayı ile geçen yılın aynı ayını içine alan 12 aylık getiride, TÜFE'ye göre, borsanın, yatırımcısını çok büyük kayba uğrattığı gözlendi. Borsa, bir yıl içerisinde yatırımcısını yüzde 63.6'lık bir zararla karşı karşıya bırakırken, mevduat faizinin, aynı dönemdeki zararı yüzde 10.6 olarak hesaplandı. 
     Dolar, bir yıllık sürede yüzde 36.7 getiri sağlarken, mark yüzde 28.5, altın da yüzde 23.3 oranında gelir getirdi. Bir yıllık reel getiri TEFE'ye indirgendiğinde, borsanın yatırımcısını eksi yüzde 64.2 oranında değer kaybına uğrattığı, mevduat faizinin de getiride eksi yüzde 12.1'de kaldığı saptandı. Doların getirisi ise yüzde 34.4, markın yüzde 26.2, altının da yüzde 21.1 olarak hesaplandı. 
     







</TEXT>
</DOC>
