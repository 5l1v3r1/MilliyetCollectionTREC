<DOC>
<DOCNO> 42583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun06.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, terörizme karşı savaşı 'Haçlı Seferi' olarak nitelendirdi 
</HEADLINE>
<TEXT>

     ABD Başkanı George Bush, 11 Eylül'deki intihar saldırılarının ardından terörizme karşı ''Haçlı Seferi'' başlattığını söyledi, ancak bunun zaman alacağını, bu yüzden de Amerikan vatandaşlarının sabırlı olmasını istedi. 
     Bush, ulusal güvenlik konusunda danışmanlarıyla Camp David'de dün yaptığı istişare toplantısının ardından başkent Washington'a dönüşündeAmerikan vatandaşlarına hitaben yaptığı konuşmada, ''Terörizme karşı bu Haçlı Seferi, bu savaş zaman alacaktır. Amerikalılar sabırlı olmalıdır'' dedi. 
     Yalnızca teröristlerin değil, bunları destekleyenlerin de suçlu olduğunu söyleyen Bush, ''21. yüzyılın ilk savaşını kararlı bir biçimde kazanmak zamanı artık gelmiştir. Evet ulusumuz korkmuştur, ancak eli kolu bağlanmamıştır'' dedi ve ''Biz büyük bir ulusuz, bu kararlı ulus ipten kazıktan kurtulmuşlar tarafından sindirilemez'' diye konuştu. 
     Eşi Laura ile birlikte olan Bush Amerikan ordusuna duyduğu güveni belirterek, ''Ordumuzun yapacak bir işi vardır ve bunu yerine getirecektir. Dünyayı bu ipten kazıktan kurtulmuşlardan temizleyeceğiz'' dedi. 
     ''Özgürlüğe tutkun bütün halkları terörizmle mücadeleye davet ediyoruz'' diyen Bush, ''Bu uzun bir süre alacak, ancak kazanmak için Amerika'nın bütün kaynaklarını kullanacağız. Saldırıları düzenleyenler güçlü bir devi uyandırdılar'' diye konuştu. 
     Pakistan Devlet Başkanı Pervez Müşerref ile yaptığı telefon görüşmesi hakkında sorulan soruya, ''Çok açık ve memnuniyet veren bir görüşmeydi'' diyen Bush, kendisinin, Hindistan ve Suudi Arabistan gibi ABD ile işbirliği yapacağından kuşku duymadığını belirtti, ancak bu işbirliği hakkında ayrıntı vermedi. 






</TEXT>
</DOC>
