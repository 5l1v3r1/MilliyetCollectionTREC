<DOC>
<DOCNO> 31920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur13.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama altınını çıkaran firmanın yöneticilerinden güvenlik şovu 
</HEADLINE>
<TEXT>

     Bergama Ovacık'ta siyanürle altın üretmek isteyen ve deneme üretimini sürdüren Normandy firmasının yöneticileri, işletmenin siyanür arıtma barajında yüzdü ve suyunu içti. 
     Normandy Yönetim Kurulu Üyesi ve Genel Müdürü Sabri Karahan, Yönetim Kurulu Görevli Üyesi Orhan Güçkan ve Operasyondan Sorumlu Genel Müdürü Simon Booth, Ovacık'taki tesiste basın toplantısı düzenlediler. 
     Tesisi gazetecilere gezdiren Karahan, bu alanda dünyadaki en yüksek teknoloji ve güvenliğin sağlandığını, bundan kimsenin endişe duymaması gerektiğini söyledi. Karahan, yapılan ölçümler sonucunda, siyanür ve ağır metal değerleri ile havada hidrojen, siyanür gazı, toz, gürültü ve patlama değerlerinin, Çevre Bakanlığı'na taahhüt edilen sınır değerlerinin hiçbirini aşmadığını kaydetti. Karahan, şu bilgiyi verdi 
     ''Ovacık altın madeni yöneticileri olarak şunu gururla söyleyebiliriz ki, bu tesiste uygulanmakta olan çevre koruma önlemleri, dünyadaki en yüksek standartları sağlamaktadır. Alınan sonuçlara rağmen Ovacık altın madeninde kullanılan bu teknoloji Türkiye'de yasaklanacak ise bunun vebali büyük olur. Dünyanın hiçbir yerinde, olası riskler nedeniyle, bir teknolojinin yasaklanması söz konusu olamaz. Bu tür bir yasaklamayı düşünmek dahi modern dünya için bilim ve teknolojiyi inkar etmektir. Madeni ziyaret edip, inceleyip de alınan önlemlerin yetersizliğini tartışan bir bilim adamı mevcut değildir.'' 
     Çevre koruma amaçlı kriterler sağlandığı sürece, kullanılan teknolojinin türüne bakılmayacağını ileri süren Sabri Karahan, aynı yaklaşımın Türkiye için de geçerli olacağını anlattı. Karahan, ''Bugün Ovacık altın madenine karşı olarak yürütülmekte olan kampanya, aslında sadece bu işletmenin değil tüm ülkenin sorunudur. Bu kampanyanın esas amacı, Türkiye madenciliğini öldürmektir'' dedi. 
     Ovacık madeninin çalışması gerektiğini, yılda 3 ton altın, 3 ton da gümüş çıkarma kapasitesine sahip bu tesisin, ülke ekonomisi için çok önemli bir kaynak olacağını dile getiren Karahan, bilimadamlarına şöyle seslendi 
     ''Dünyada uygulanabilecek en iyi çevre koruma teknolojisi Ovacık altın madeninde uygulamaya konmuştur. Lütfen gelin, madendeki işletmeyi, uygulanan çevresel önlemleri yerinde görün, inceleyin, bizlere ve topluma eğer varsa almamızın yararlı olacağı ilave önlemleri önerin, eğer yoksa uyguladığımız teknolojinin çevre dostu olduğunu söyleyin.'' 
     Sabri Karahan, bir soru üzerine Avrupa İnsan Hakları Mahkemesi'nin, Bergama Ovacık davasını öne alması ile ilgili olarak, ''Biz bundan memnuniyet duyduk. Bu tesisle ilgili en ufak bir endişemiz yok. Tesisimizle dünyadakiler mukayese edilecek ve dünyada ilk ve tek olduğumuz ortaya çıkacaktır. Memnuniyetle karşılıyoruz'' diye konuştu. 
     Karahan, deneme üretiminin sürdüğünü vurgulayarak, üretilen altın-gümüş karışımlı ilk külçeleri gösterdi. 
     Yüzdüler ve içtiler 
     Bergama'nın Ovacık ve diğer köylerinde yaşayanlarla dost olmak istediklerini ve buna büyük önem verdiklerini anlatan Karahan, bilimsel olarak kanıtlanmış güvenlik ve teknolojiye güvenmeyenler için görsel şeyler sunmaya da hazır olduklarını kaydetti. 
     Bunun üzerine başta Sabri Karahan, Orhan Güçkan ve Simon Booth olmak üzere firma yöneticileri, siyanürlü suyun arıtıldıktan sonra son olarak geldiği baraja girerek yüzdüler. Yöneticiler, doğaya bırakılacak hale gelen atık suyu içerek, suyun, temiz ve çevreye zararlı olmadığını ispatlamaya çalıştılar. 
     
     






</TEXT>
</DOC>
