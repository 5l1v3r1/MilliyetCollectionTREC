<DOC>
<DOCNO> 44607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/siyaset/asiy.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Meclis’te gürledi 
</HEADLINE>
<TEXT>

1 Milletvekili sayısını 400’e indirin 2 Siyasi Ahlak Yasası’nı çıkarın 3 Dokunulmazlığınızı sınırlayın 4 Yolsuzlukların üstüne gidin 
     ANKARA Milliyet 

     TBMM’nin 21. Dönem 4. Yasama Yılı açılışı, Cumhurbaşkanı Ahmet Necdet Sezer’in konuşmasıyla başladı. Sezer, 1 saat 42 dakika süren konuşmasında, milletin Meclis’ten beklentilerini dile getirirken, ekonomik krizden çıkış yolunda hükümete destek mesajları verdi. 
     
     Sezer’in konuşmasından satır başları şöyle 
     UYGARLIKLAR ÇATIŞMASIN Terörden çok çekmiş bir ülke olarak Türkiye, ABD halkının acısını yürekten paylaşmaktadır. Bu olaydan sonra uluslararası toplumun terörizme karşı kararlı biçimde daha etkili yöntemler kullanarak savaşım vereceğine inanıyoruz. Bu savaşım verilirken, iyiyle kötüyü ayırt edebilme, belli simgelerin yön verdiği bir uygarlıklar çatışması bakış açısından hareket etmeme sağduyusunun gösterileceğinden kuşku duymuyorum. 
     MÜCADELEYE DEVAM Teröre yurtdışında sağlanan desteğin kesilmesinin gerekliliği ortadadır. TSK’nın, 21. yüzyılda, jeostratejik ortamın gereksinmelerine yanıt verecek etkili bir ortak harek t yeteneğine uluşacak biçimde modernize edilmesinde, yüce Meclisimizin her zamanki duyarlılığı göstereğinden kuşkum yoktur. 
     KARAMSARLIK DÖNECEK Toplumun tüm kesimlerinde, Türk ekonomisinin geleceğine ilişkin karamsarlık havası gözlenmektedir. Bunun tersine döndürüleceğine inanmaktayız. Henüz düzlüğe çıkmış değiliz. Ancak bugüne dek, ulus olarak gösterdiğimiz özveri ve dayanışma umudumuzu artırmaktadır. 
     VEKİL SAYISI AZALSIN Meclis üyelerinin, 1982 Anayasası’nda olduğu gibi 400’e indirilerek çalışmalarda etkinlik kazandırılabileceğini düşünüyorum. Üye sayısında yapılacak bir azaltma, kamuoyunun beklentilerine de yanıt verecektir. 
     DOKUNULMAZLIĞA SINIR Dokunulmazlığın kaldırılması yönünde bir kararın alınmaması durumunda, milletvekillerinin yargılanamaması, ceza adaletinde eşitlik ilkesiyle çelişmekte ve Yüce Meclis’in saygınlığını zedeleyecek örnek olayların yaratılmasına yol açmaktadır. TBMM üyelerinin Meclis çalışmalarındaki oy ve sözlerinden, bunları dışarıda yinelemekten ve açıklamaktan sorumlu olmamaları gerekli ve yeterlidir. 
     YARGIYI BEKLEYİN İlgili bakanlıkla, bağlı kurumla kuruluşlardaki kimi yetkililere yönelik suçlamaların bir bölümü soruşturma, bir bölümü yargı aşamasındadır. Halen yargılama sürecinde bulunan dosyaların sonuçları bağımsız yargı organlarına olan güvenimizi koruyarak ve yargılamaya karışma anlamına gelebilecek durumlardan kaçınarak beklenmelidir. 
     YOLSUZLUĞA DİKKAT İhale sistemimizin bir an önce AB ölçütleriyle uygun yapıya kavuşturulması gerekir. Yolsuzluğun ekonomimize ve toplumumuza maliyeti yüksektir. Yolsuzluk siyasal sisteme güvensizliği körüklemekte, ekonominin işleyişini ve ülkeye yabancı sermaye girişini engellemektedir. Bu yolda atılacak adımlar Türkiye’nin kimi uluslararası çevrelerdeki olumsuz görüntüsünün giderilmesine katkıda bulunacaktır. Siyasi etik yasası da, bugün öncelikli bir gereksinim durumuna gelmiştir. 
     
Meclis’ten tiyatroya      TBMM’nin 21. dönem 4. yasama yılının açılış resepsiyonuna katılan Cumhurbaşkanı Ahmet Necdet Sezer, törenlerin yorgunluğunu Yıldız Kenter’in kendi yaşamını anlattığı "Hep Aşk Vardı" oyunuyla giderdi. Eşi Semra Sezer’le Şinası Sahnesi’nde sergilenen oyuna gelen Sezer, tiyatroda vatandaşların yoğun ilgisiyle karşılaştı. Oyunun sonunda sahneye çıkarak Kenter’e teşekkür eden Sezer, gelecek sanatçıların Kenter’i örnek almasını istediğini belirtti. 
     



 SİYASET 















</TEXT>
</DOC>
