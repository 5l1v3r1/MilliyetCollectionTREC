<DOC>
<DOCNO> 20041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur15.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteciye kulis yasağında orta yol bulundu 
</HEADLINE>
<TEXT>

     ANAP Grup Başkan Vekili Beyhan Aslan, TBMM kulislerinin gazetecilere kapatılması konusunu TBMM Başkanı Ömer İzgi ile Cuma günü yaptıkları görüşmede ele aldıklarını ve bir orta yol bulunduğunu belirterek, ''Gazeteci, görüşmek istediği milletvekilinin adını söylerek, içeri girecek'' dedi. 
     Aslan, Denizli'de düzenlediği basın toplantısında, gazetecilere uygulanan meclis kulisi yasağının kalkması için girişimlerde bulunduğunu söyledi. 
     Konuyla ilgili olarak TBMM Başkanı Ömer İzgi ile yaptığı görüşmenin olumlu geçtiğini ifade eden Aslan, ''Sayın başkan ile Cuma namazını birlikte kıldık. Çıkışta yasak konusuna değindim ve bir yumuşamanın sağlanması gerektiğini söyledim. Bir orta yol bulundu ve bu konuda gerekli açıklama yapılacak. Bulunan formül şöyle Gazeteci Meclis'e geldiğinde görüşmek istediği milletvekilinin adını söyleyecek ve içeri alınacak'' diye konuştu. Aslan, gazetecilerin Meclis'e keyfi gelmediğini, işi gereği orada bulunduklarını da ifade ederek, ''Gazetecilerin işi milletvekilleriyle görüşüp haber yapmak. Bizim de çalışmalarımızı duyurabilmemiz için gazeteci arkadaşlara ihtiyacımız var'' dedi. 







</TEXT>
</DOC>
