<DOC>
<DOCNO> 6230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/spor/ybjkgok.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış silahlar 
</HEADLINE>
<TEXT>

     Attila Gökçe 

     Kupa’nın finali ağır bedeller istiyor. Soluğunuz kesilene kadar yorulacaksınız... Hem de iki saat süre ile bıkmadan - usanmadan koşacaksınız. Bir gün önce Fenerbahçe - Galatasaray derbisinde olduğu gibi Beşiktaş - Gençlerbirliği yarı finalinde de 120 dakikalık soluk soluğa bir heyecan maratonu izledik. 
     Beşiktaş ve Gençlerbirliği finale uzanmak için yüksek bir tempoyla, presle, inanılmaz yardımlaşma anlayışıyla oynadılar. Bazıları iki kişilik performans sergiledi. Örneğin Beşiktaşlı İbrahim ve Karhan. Gençlerbirliği’nden Babangida, Thomas Rabel gibi... Her iki takım hiç oyalanmadan, topu ezmeden, lig maçlarında gördüğümüz savunma kısırlığına sapmadan futbolun güzelliklerini sergiledi. Beşiktaş bu satırlar yazılıncaya kadar 13 korner kullandı. Ama anlaşılmaz bir arka direk ısrarıyla fırsatları kolayca harcadılar. Nihat’ın kullandığı kornerler ve frikiklerde top Gençlerbirliği kalecisi Patrick ile Tolga ve İsmail’in hamlelerini aşamadı. Beşiktaş’ın her maçta fazlalıklar sergileyen kara pençesi Nouma ise şutsuz, verimsiz ve etkisiz bir gününde idi. Ahmet Dursun yerini Fazlı’ya bırakana kadar buluştuğu olağanüstü elverişli toplarla dalga geçti. Vuruş zamanını ve şiddetini ayarlayamadı, egoizmden kendini kurtaramadı. 
     Gençlerbirliği, Babangida, Ümit Karan ve Kona ile topu kazandığında inanılmaz çabuklukta bir hücum üçlüsü oluşturuyor, ancak Ali Eren, Ümit ve Bayram’ın disiplinli dikkatlerinden sıyrılamıyordu. Beşiktaş golü bulana kadar en az 10 şut çekti. Ne var ki bunların hiçbiri golü getirmeye yetmedi. Golde sol kanadın yorulmaz savaşçısı İbrahim’in ortası, gerçekten öldürücü bir tuzaktı. Nouma, kaleci Patrick’i perdelerken Nihat kafayı çakıverdi. Sonra bir penaltı var. Bayram’ın Ferdi ye ceza alanında müdahalesi doğru kararla cezaya dönüştü. Ancak Fevzi, Phiri’nin 11 metreden yaptığı atışı nefis refleksle kesti. Ama aynı Fevzi, Thomas’ın 30 metreden çektiği şutu dalgınlıktan kurtulup gördüğünde zaten top çoktan Beşiktaş ağlarını bulmuştu. 
     İki takımın da sert ve iyi niyetten uzak oyuncularının sık sık gerginlik yarattığı maçta Erol Ersoy kırmızı kartlarını daha önce göstermeliydi. Ancak hemen söyleyelim, Ferdi’nin de Nouma’nın da atılması doğru karar. 
     Maç bir gün önceki gibi penaltılara uzadı. Artık bir düelloydu bu. Beşiktaş penaltı silahlarını iyi kullanamadı. Yasin ve Fazlı’nın atışları kararsızlık komedisinden başka hiçbir şey değildi. En etkili oyuncusu Nouma’yı disipline edemeyen, yakaladığı onca fırsatları kullanamayan, penaltıları bile kaleciye ikram eden Beşiktaş, herhalde finali hak etmiyordu. 
     Gençlerbirliği’ni alkışlamak gerekiyordu. 
     


 SPOR 





























</TEXT>
</DOC>
