<DOC>
<DOCNO> 1725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur10.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fırtına operasyonu sanıkları Adliye'de 
</HEADLINE>
<TEXT>

     'Fırtına Operasyonu'' kapsamında dün Antalya'da gözaltına alınan gümrük yetkililerinden 1'i serbest bırakılırken, 3 gümrükçü ve bir gemi sahibi adliyeye sevk edildi. 
     Antalya Emniyet Müdürlüğü Organize Suçlar Şube Müdürlüğü'nde sorgulanan sanıklardan Antalya Gümrükler Başmüdürü Turan Yıldız'ın, dün gece Cumhuriyet Savcısı'na ifade verdikten sonra, tutuksuz yargılanmak üzere serbest bırakıldığı bildirildi. 
     Emniyetteki sorgusu tamamlanan Serbest Bölge Gümrük Müdürü Osman Kalay, Gümrük Muhafaza Kaçakçılık ve İstihbarat Müdürü Osman Peker, İstanbul Gümrükler Başmüdürlüğü'nde görevli Mehmet Selim Akdeniz ile gemi sahibi olduğu bildirilen Hasan Bozkurt, adliyeye getirildi. 
     Adli Tıp'ta önce sağlık kontrolünden geçirilen sanıklar, daha sonra Cumhuriyet Savcılığı'na sevk edildi. Sanıkların ifadeleri halen, Cumhuriyet Savcısı Yusuf Hakkı Doğan tarafından alınıyor. Bu arada, sanıklardan Hasan Bozkurt'un, ''Bozkurt-85'' adlı gemisiyle kaçakçılık yaparken daha önce de yakalandığı öğrenildi. Yetkililer, Bozkurt'un, operasyon kapsamında daha önce tutuklanan Süleyman Bölünmez'in şirketi aracılığıyla akaryakıt kaçakçılığı yaptığı tespit edildiği için İstanbul'da gözaltına alınarak Antalya'ya getirildiğini bildirdiler. 




</TEXT>
</DOC>
