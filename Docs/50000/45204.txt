<DOC>
<DOCNO> 45204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/yazar/cemal.html </URL>
<DATE> 2001/10/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Meclis'te ilke ve ahlak üzerine... 
</HEADLINE>
<TEXT>

     Parlamentoda milletvekili dokunulmazlığının kaldırılmasıyla ilgili 180 kadar dosya var. Dosyaların yarıya yakını adi suç. Bunların çoğunluğu da çek sahtekarlığı konusunda. 
     Ancak hesap sorulamıyor. 
     Çünkü, milletvekillerinin dokunulmazlık zırhı Batı demokrasilerindeki örneklere göre çok kalın. TBMM'nin sayın üyeleri, işlerine gelmediği için yıllardır bu zırha el sürdürmüyorlar. 
     Geçen gün de öyle davrandılar. 
     Anayasa değişikliği sırasında ayaklarına gelen fırsatı ne yazık ki teptiler. Yani ayıp sona ermedi. 
     Oysa, demokratikleşmeyi ilgilendiren Anayasa değişikliği gibi, dokunulmazlık zırhını inceltmek de bir demokrasi sınavı idi. Birincide geçer not aldılar ama, dokunulmazlık dersinden çaktılar. 
     Başka ne yaptılar 
     Dokunulmazlıklarına dokundurmayan milletvekilleri, maaş ve kıyak emeklilik konusundaysa, bir an bile duraksamadan çıkarlarının gereğini yaptılar. 
     Ama ilginçtir. O akşam tedirgindi milletvekilleri. Meclis kulisinde bir ara kulaklara dertli sesler çalındı 
     "İnşallah Amerika bu akşam Afganistan'ı bombalar. Yoksa yarın basın bizi bombalayacak." 
     Korktukları pek başlarına gelmedi. 
     Ancak, sayın milletvekillerinin de yaptıkları işte ahlaki bir boyut sezdikleri anlaşılıyordu. 
     Oysa, Anayasa değişikliği konusunda hükümetle parlamento iyi sınav verdi. Hem demokratikleşme hem Avrupa Birliği'yle ilişkiler açısından bazı eksikler de olsa ileri bir adım atıldı. 
     Şimdi bunun arkasını getirmek şart. 
     Yoksa her şey havada kalır. 
     Bir başka deyişle 
     Anayasa'daki değişikliklerin bir anlam ifade edebilmesi için bazı yasalarda da değişikliğe gidilmesi lazım. Türk Ceza Yasası'nda, Terörle Mücadele Yasası'nda, RTÜK'te düzenleme yapılmadan, 'düşünce özgürlüğü'nün sınırları genişlemez. 
     Bu yüzden TBMM gündeminde şimdi de uyum yasaları, bir başka deyişle mini - demokratikleşme paketi bekleniyor. 
     Tuhaf değil mi 
     Ya da çelişik bir durum. 
     Siyaset sahnesi toz duman. Hükümetin yol açtığı ekonomik krizden dolayı Türkiye allak bullak. Dünyada savaş rüzgarları esiyor. Ama aynı zamanda TBMM kendi tarihinin en köklü Anayasa değişikliğini gerçekleştiriyor. Üstelik tüm partilerin el birliğiyle... 
     Evet, abartmamak lazım. 
     Ancak dudak da bükülmesin. 
     Tıpkı, Türkiye'nin başına tarihinin en ağır ekonomik krizini saran koalisyon hükümetinin, aynı zamanda, onca yıl ekonomide ertelenen bazı yapısal reformların yolunu da açmış olması gerçeği gibi... 
     Siyaset sahnesinde bir başka çelişkiyi Tayyip Erdoğan'ın AK Parti'si yaşattı. Yeni diye sahneye çıktı ama daha ilk sınavda eskiler gibi hareket etti. 
     Ne mi yaptı 
     Eskiler ne yaptıysa onu. 
     Dokunulmazlık zırhına el sürdürmedi ama kıyak emekliliğe sarıldı. Tayyip Erdoğan, bu tavrın ahlakiliğini haklı olarak sorgulayan bazı parlamento muhabirlerini hiç de hoş olmayan bir üslupla haşlamaya kalkıştı. 
     Geçelim. 
     Bizim siyasette ilkeli davranmak hala aranan bir erdem... Bu konu, TBMM çatısı altında önceki gün Erbakan Hoca'yla Tayyip Erdoğan'ın siyaset yapma ve milletvekili seçilme haklarıyla ilgili oylamalarda da kendini belli etti. 
     DYP'nin ince oyununun da katkısıyla iki lider birbirlerine düştü. Bu yüzden, bundan sonraki ilk seçimlere Erbakan büyük olasılıkla katılamayacak. Bu ihtimal Tayyip Erdoğan için de geçerli... 
     Öteki partiler herhalde memnun. Seçim meydanlarında, "Liderleri başbakan olamayacak Saadet'e, AK Parti'ye gitmeyin, oyunuzu ziyan etmeyin " diyebilecekler. 
     Siyaset sahnemiz gitgide karışıyor. Hükümete güvensizlik derinleşirken, arayışlar yoğunlaşıyor. Ne olacak sorusunun karşılığını ararken de, önce Amerika'nın Afganistan'a ilk darbesi bekleniyor. 
     
     







Kıyak fedailer 


İşte bu olmadı 


Meclis'te ilke ve ahlak üzerine... 


Eski dostlar 


İki farklı Türkiye 


Ekonomistler ne diyor 


İran da yeni çizgide 


Müslüman ülkeler neden gelişemedi 


Model tartışmaları ’ 


Ya devlet başa, ya kuzgun leşe 


Bedava adam çalıştırılır mı .. 


Halktan kopuk Meclis 


Gazeteciye dokun, milletvekiline do - kun - ma 


Artık onların da travması var 


Bilişimde her 10 çalışanın 4’ü işsiz 


</TEXT>
</DOC>
