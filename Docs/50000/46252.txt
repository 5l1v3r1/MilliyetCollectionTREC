<DOC>
<DOCNO> 46252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/guncel/gun13.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Şehir suyu, teröre karşı koruma altında 
     ÖZGÜR EKŞİ Ankara 

     Sağlık Bakanlığı, kimyasal veya biyolojik silahlarla şehir suyuna yapılabilecek bir terörist saldırı olasılığına karşı önlem aldı. Dünyada yaşanan gelişmelerin kendilerini tedirgin ettiğini belirten Sağlık Bakanlığı yetkilileri, şehir şebeke sularında yapılan rutin kontrollerin artırıldığını ve bazı bölgelerde sulardan sabah - akşam iki numune alınarak tahlil yapıldığını dile getirdi. En küçük değişikliğin bile rapor edilmesini isteyen uzmanlar, hastanelerin de bilgilendirildiğini ifade etti. 
     
     Cemevlerine Yargıtay vizesi 
     ANKARA Milliyet 

     Yargıtay 2. Hukuk Dairesi, Emirdağ Cemevi Kültür Sanat ve Folklor Derneği'nin, isminde "cemevi" ibaresi bulunduğu gerekçesiyle feshine ilişkin mahkeme kararını usul ve yasaya aykırı buldu. Daire, gerekçede "Cem kelimesinin, kendisini 'Alevi' olarak tanımlayan kişilerin mutat toplantılarını ifade ettiği dikkate alındığında, salt bu nedenle derneğin, kurulması yasaklanan derneklerden olduğunu kabul etmek isabetli değildir" ifadesini kullandı. 
     
     Kapkaççılar genç kızı hastanelik etti 
     ŞAKİR AYDIN İstanbul 

     Maltepe İlçe Milli Eğitim Müdürlüğü'nde memur olarak çalışan 19 yaşındaki Pınar Köse, dün sabah Güzelyalı Bağdat Caddesi'nde işe gitmek için yürüdüğü sırada kapkaççıların saldırısına uğradı. Yanına yanaşan araçtan sarkan bir kişi genç kızın çantasını kaptı. Köse'nin direnmesi üzerine kapkaççı, genç kıza yumruk attı. Çantasını bırakmayan Köse, metrelerce sürüklendi. Yaralanan genç kız, içinde 40 milyon lira ile kredi kartları bulunan çantasını bırakmak zorunda kalırken saldırganlar kaçtı. 
     
     66 doları az bulan hırsız, dayak attı 
     MUSTAFA İNSAN İçel DHA 

     Mersin’de bir mermer atölyesini soymak için üst katta oturan işyeri sahibinin evine pencereden giren bıçaklı üç soyguncu, 76 yaşındaki Cemil ve 50 yaşındaki eşi Aliye Cimen'in ellerini ve ayaklarını bağladı. Atölyenin anahtarlarını alan soyguncular, aşağı inerek kasayı açtı. Kasadan sadece 66 dolar çıkması üzerine çılgına dönen soyguncular, eve dönerek Cimen çiftini tekme tokat dövdü. Polis, soyguncuların kimliğini saptamaya çalışıyor. 
     
     Uludağ’a makineyle kar yağdırılacak 
     Türkiye'nin en önemli kış turizm merkezlerinden Uludağ'da, yeterli kar yağmadığı dönemlerde suni kar yağdırmak için makine satın alındı. Uludağ’daki otel ve mekanik tesis işletmecileri, 2.3 milyon İsviçre Frangı ödeyecekleri makinenin altyapısı için boru döşeme işlemlerine başlayacaklarını kaydettiler. Finansmanın yüzde 85’ini krediyle sağladıklarını anlatan işletmeciler, soğuk havaya basınçlı su püskürterek kar oluşturan makinenin sekiz pistin, 40 santimetre karla örtülmesini sağlayacağını belirttiler. 
     
     Kutsal Kitap Türkçe’ye çevrildi 
     İSTANBUL Milliyet 

     Kutsal Kitap'ın yeniden Türkçeye çevrilmesi nedeniyle düzenlenen tören Hyatt Regency Oteli'nde gerçekleştirildi. Tören öncesi ikiz kulelere gerçekleştirilen saldırılarda ve diğer terör olaylarında hayatını kaybedenler için dua okundu. Amerikan Mukaddes Şirketi ve Çeviri Vakfı öncülüğünde 20 yıllık çalışma sonucu 300 yıl aradan sonra yeniden Türkçeye çevrilen Kutsal Kitap'ın tanıtımı törenine çeşitli mezheplerden din adamları katıldı. 
     
     İstanbul DGM’den Milliyet’e beraat 
     İstanbul DGM, Duygu Asena’nın Milliyet’te yayımlanan Elveda Duygu Abla’ başlıklı yazısı nedeniyle yargılanan Sorumlu Yazı İşleri Müdürü Eren Güvener hakkında beraat kararı verdi. 3 No’lu DGM Savcısı Hasan Ülgünar, "Milliyet Gazetesi’nin yayın politikası, Duygu Asena’nın kamuoyunda bilinen bir yazar olduğu, mektuplarda hiçbir örgüt adının verilmediği, yazının yazıldığı tarihlerde ölüm oruçlarının gündemde bulunduğu için mektupların yayımlandığını" ileri sürerek beraat istedi. Mahkeme de beraat kararı aldı. 
     



 GÜNCEL 




















</TEXT>
</DOC>
