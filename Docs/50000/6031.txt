<DOC>
<DOCNO> 6031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/aspo.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına gibi estiler, nefesleri kestiler 
</HEADLINE>
<TEXT>
GURUR GECESİ 7 - 6 
Müthiş derbide futbolumuzun iki büyüğü izleyenleri büyüledi. Dört dörtlük oyunda, normal süre 4 - 4 sona erdi 
Seri penaltı atışlarında Rüştü kalesinde devleşti, iki vuruşu çıkardı. Fenerbahçe, Galatasaray’ı yenip finale yükseldi 
     Unutulmayacak maç 
     ÇEKİŞMESİ, mücadelesi ve golleriyle uzun süre unutulmayacak bir maç oldu. Fenerbahçe sahasında yenik duruma düştü, ama oyundan kopmadı. Müthiş bir tempo yakaladı, golleri birbirinin ardından sıraladı. Revivo üç golün pasını verdi, bir gol attı, oyunda yıldızlaştı. Galatasaray oyuna hızlı başladı. 6. dakikada Emre fileleri yokladı. Ardından Fenerbahçe üstünlüğü ele aldı. Özellikle soldan Revivo ile geliştirdiği ataklarda rakip savunmayı adeta felç etti, dağıttı. 
     
     Dört dörtlük mücadele 
     REVİVO’un üç ortasında, Ogün, Serhat ve Johnson üç şık gol attı, devre 3 - 1 kapandı. Hasan Şaş üç kişiyi geçip attığı enfes golle skoru 3 - 2’ye taşıdı. Ama Taffarel bir büyük hata yaptı, Revivo’nun plasesinde kucağındaki topu, içeriye bıraktı. Fenerbahçe zafer şarkıları söylerken Jardel sahne aldı. Ümit, normal sürenin son dakikasında Abdullah’ın yaptığı penaltıyı ağlara taktı. Lazetiç 106. dakikada penaltı kaçırdı. Seri penaltı atışlarında Fenerbahçe finale adını yazdırdı. 
     
     Maçın karnesi 
     YUSUF KOBAL 

     HAKEMLER Metin Tokat , Cengiz Akyüz , Gürhan Güneykaya 
     FENERBAHÇE Rüştü - Mustafa , Mert , Mirkoviç - Lazetiç , Ogün , Yusuf Uche Dk.87 , Johnson , Abdullah - Serhat Ali Dk.79 , Revivo Rapajiç Dk.78 
     YEDEKLER Oğuz, Balic, Adem, Semih 
     GALATASARAY Taffarel - Capone Fatih Dk.46 , Popescu , Bülent - Ümit , Okan Arif Dk.53 , Suat Bülent Akın Dk.103 , Emre , Ergün - Jardel , Hasan 
     YEDEKLER Kerem, Vedat, Ahmet, Serkan, Bülent 
     SARI KARTLAR Ümit, Hasan, Okan, Fatih, Bülent Akın Galatasaray , Mirkoviç, Lazetiç, Johnson, Rüştü Fenerbahçe 
     
RAHAT UYU BABA      Kupa’daki süper buluşmada, spor basınının duayeni İslam Çupi’ye hak ettiği saygı gösterildi 
     Babamız, eğer hayatta olsaydı bu maçı kaçırmazdı... Fenerbahçesi’nin kazanması için yerinde duramaz, ezeli rakip Galatasaray’ın hakkıyla kazanması halinde, o artık mumla aranan spor beyefendiliği ile ayağa kalkar ve alkış tutardı... 
     İşte dün futbol camiası BABA’yı, yani İslam Çupi’yi böyle hatırladı... Önce, sağlık nedenlerinden dolayı altı yıldır gidemediği Şükrü Saraçoğlu Stadı’ndaki koltuğu çiçeklerle ve fotoğrafı ile donatıldı... Sanki o da maça gelmişcesine... 
     Sonra sıra futbolculara geldi... Galatasaray kolunda siyah bantlarla çıkarak saygısını gösterdiğinde ezeli rekabet bir kenara itildi, alkışlar gündeme geldi... 
     
     Ve Fenerbahçe yeşil çimenleri ezerken, ellerinde tuttuğu "İslam Çupi seni unutmayacağız" pankartıyla boy gösterdi... Hem de kollarındaki siyah saygı bandıyla... 
     Evet herkes, o artık parmakla bile gösterilemeyecek, yıllar geçse de boşluğu doldurulamayacak büyük usta, İSLAM ÇUPİ’yi son görevini yerine getirmişti... Bizler de gözlerimizde biriken gözyaşlarını elimizin tersiyle silmiş, gurur dolu bakışlarla maça gözlerimizi dikmiştik bile... Çünkü BABAMIZ böyle isterdi... 
     
GOLLER Emre Dk.6 0-1 Ogün Dk.22 1-1 Serhat Dk.29 2-1 Johnson Dk37 3-1 Hasan Şaş Dk.52 3-2 Revivo Dk.66 4-2 Jardel Dk.85 4-3 Ümit Dk.90 3 4- 4      
     
PENALTILAR Emre 4-5 Ogün 5-5 Hasan Şaş Kaçırdı Rapajic 6-5 Ümit Kaçırdı Johnson Kaçırdı Arif 6-6 Lazetic 7-6 Jardel Kaçırdı      
     
MAÇIN KAHRAMANI      Revivo 
     Türkiye’ye geldiğinden beri formunun zirvesine çıktı. Sahada yaptığı her hareket olay oldu. Topla buluştuğu anda ayağından çıkardığı ortalar gole dönüştü. Tek kelime ile mükemmeldi. 
     
     HAKEM ANALİZ 
     BU kadar zor bir maçı tereyağından kıl çeker gibi halletti. O kadar soğukkanlıydı ki, 35 beş bin kişinin uğultusunda her biri birer yıldız olan oyuncuların her türlü baskısına hiç aldırış etmedi.Otoriter, sevecen ve kararlıydı. 
     
Kadıköy’de holigan avı      Polis, maça girmesi yasak kişileri fotoğraflarla aradı, 13 kişiyi dışarı çıkardı 
     DERBİ maçı öncesi çok sıkı güvenlik önlemleri alındı, yaklaşık beş bin polis zorlu karşılaşmada çalıştı. Polis, Kadıköy’de göz açtırmadı, daha önceden fişlenen maça girmesi yasaklanmış kişileri ellerinde fotoğraflarla aradı. Tribünde de arayışını sürdüren güvenlik güçleri, içeri sızan 13 holiganı dışarı çıkardı. Sivil polisler de taraftarın arasına karışarak görev yaptı. 
     POLİS, taraftarları tek tek aradı. Stada belediye otobüsleriyle toplu olarak gelen Sarı-Kırmızı bayrak ve flamalı kişilerin üzerinde yapılan aramalarda yedi kasatura, bir satır, çeşitli boylarda da bıçaklar bulundu. Stadda sabah ve öğleden sonra olmak üzere iki kez de bomba araması yapıldığı belirtildi. Güvenlik güçleri maçın bitiminden sonra da tedbiri elden bırakmadı. 
     
NOTLAR      Tarihi gece 
     FENERBAHÇE beş yıl sonra finale adını yazdırırken, Sarı-Kırmızılı takımdan 1994-95’teki yarı finalin de rövanşını aldı. Sarı - Lacivertliler, Ali Sami Yen’de rakibine penaltılar sonucu 8 - 7 yenilmiş ve elenmişti. Fenerbahçe bu arada ezeli rakibini de 1989’dan bu yana ilk kez kupada saf dışı bıraktı. 
     
     Karanfile izin 
     FENERBAHÇELİ taraftarlar, aşırı güvenlik nedeniyle, karanfilleri stada sokabilmek için yazılı izin dilekçesi vermek zorunda kaldılar. Bu nedenle Sarı-Lacivertli taraftarlar, sahaya cep telefonu ve saat atarak tepki gösterdiler. 
     
     Dava kararı 
     FENERBAHÇE, Murat Yakın’ı İsviçre’de mahkemeye verme kararı aldı. Sarı - Lacivertliler, eski futbolcusu için "İş aktini ihlal ettiği gerekçesiyle" İsviçre mahkemelerinde dava açacak. 
     
     FIFA’ya itiraz 
     FIFA’YA dün başvuran Fenerbahçe, bu kuruluşun daha önce lehlerine verdiği "Kaiserslautern, 3.9 milyon dolar ödeyecek" kararını iptal etmesini istedi. Yönetim "İsviçre İnek Mahkemesi"nin kararını boşa çıkarmayı amaçladı. 
     
     Marş söylediler 
     BAŞKAN Aziz Yıldırım ve yöneticiler maçtan sonra toplu halde soyunma odasına inerek, Mustafa Denizli ile öğrencilerini kutladılar. Sarı -Lacivertliler hep birlikte Fenerbahçe Marşı’nı söylediler. Yıldırım’ın bu sezon ilk kez soyunma odasına girdiği görüldü. 
     


 SPOR 
































</TEXT>
</DOC>
