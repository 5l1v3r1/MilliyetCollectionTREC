<DOC>
<DOCNO> 41952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun24.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Bin Ladin'in saldırılarla ilgisi olduğuna inanmıyoruz" 
</HEADLINE>
<TEXT>

     Taliban yönetimi, Batılı istihbarat birimlerinin, ABD'deki saldırılarla Usame Bin Ladin arasında bağlantı kurmalarını sağlayan istihbarat verilerini reddetti. 
     Taliban'ın Dışişleri Bakanı Vekil Ahmed Mütevekkil AFP'ye verdiği demeçte, ''bu istihbaratların inanılırlıktan uzak olduğunu'' savunurken, ''sağlam ve inandırıcı kanıtlar toplamaları halinde Bin Ladin'i iade edebileceklerini, ancak şu ana kadar ABD'nin gerekli kanıtları toplayamadığını'' söyledi. 
     Mütevekkil, Batılıların istihbaratlarının, Amerikalıların haberalma birimlerinin saldırıyı önleyecek yetenekte olmadığını doğrulamaktan başka bir işe yaramadağını söyledi. 
     Mütevekkil, ''İstihbarat birimleri bir şeyler söylemeli, çünkü halkı ve Kongre önünde sorumlular. Başarısızlıklarını örtmek için kim olursa olsun suçlamaya hazırlar. Eğer telefon konuşmalarını dinleyebiliyorlarsa, neden büyük saldırıları önlemekte yetersiz kalıyorlar'' diye konuştu. 
     Amerikalı senatör Orrin Hatch, FBI'ın, Bin Ladin'in saldırılarla bağlantısını ortaya koyan telefon konuşmalarını tespit ettiğini açıklamıştı. 
     Bir Alman yetkili de Alman, İngiliz, Fransız ve İsrail istihbarat servislerinin de Bin Ladin bağlantısını belirlediklerini söylemişti. 






</TEXT>
</DOC>
