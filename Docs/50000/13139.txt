<DOC>
<DOCNO> 13139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sondun15.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavut gerillalardan roket saldırısı 
</HEADLINE>
<TEXT>

     Makedonya'da ordunun ayrılıkçı Arnavut gerillalara karşı dün başlattığı geniş çaplı operasyon devam ederken, gerillaların bugün bir roket saldırısı düzenledikleri bildirildi. 
     Devlet televizyonu, Arnavut gerillaların bugün Kalkandelen bölgesindeki Poroj'dan Germoya'daki askeri hedeflere iki roket attıklarını belirtti. 
     Televizyon, roket saldırısıyla ilgili ayrıntı vermedi. Bu arada, askeri sözcü Albay Blajoga Markovski, ayrıntı vermemekle birlikte, dün akşam Kosova sınırında bir Makedon askerinin ''kazayla'' öldüğünü belirtti. Makedonya'da yayın yapan özel televizyon kanalı Sitel de, başkentin 50 kilometre güneyindeki Veles kışlasında el bombası tatbikatı yapıldığı sırada, bir askerin, elinde el bombasının patlaması sonucu öldüğünü, bir subayın yaralandığını bildirdi. 




</TEXT>
</DOC>
