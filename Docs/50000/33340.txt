<DOC>
<DOCNO> 33340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sondun15.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Gogh'un sol kulağını alkollüyken Gauguin kesmiş olabilir 
</HEADLINE>
<TEXT>

     Alman bir uzman, Hollandalı empresyonist ressam Vincent Van Gogh'un sol kulağının, alkollü olan Fransız ressam Paul Gauguin tarafından şiddetli bir tartışma sırasında kesilmiş olabileceğini söyledi. 
     İngiliz Sunday Times gazetesinin haberine göre, Rita Wildegans adlı sanat uzmanı, yakında yayınlanacak kitabında, Van Gogh'un kulağını, bilindiği gibi girdiği bunalım sonucu kesmediğini iddia etti. 
     Gazeteye demeç veren Wildegans, bu teorinin yüzde yüz doğru olduğundan emin olmadığını ve bundan hiçbir tarihçinin emin olamayacağını, ancak bazı ipuçlarının kendisini bu şekilde düşünmeye ittiğini belirtti. Wildegans, ''Olan biten hakkında her şeyi Gauguin'den biliyoruz. Ancak Gauguin yalancıydı'' dedi. Kitabında Fransa'nın güneyindeki Arles'da bir evde birlikte çalışan Van Gogh ile Gauguin'in Fransız ressamın Arles'dan ayrılacağını açıklaması üzerine tartışmaya başladıklarını anlatan Wildegans, Van Gogh ile Gauguin'in birkaç ay bu evde yeni bir izlenimci grup kurmak için çalıştıklarını söyledi. 
     Wildegans'a göre, tarafların alkollü olmaları nedeniyle alevlenen tartışmada Gauguin, Van Kogh'un kulağını kopardı. Van Gogh'un ertesi gün kanlar içinde bulunduğunda neler olduğunu hatırlamadığını anlatan Wildegans, Gauguin'in açıklamaları nedeniyle Van Gogh'un kendi kulağını bunalım anında kestiğinin düşünüldüğünü söyledi. 
     Gauguin'in, Vangogh'u Arles sokaklarında elinde usturayla gezinirken gördüğünü söylediğini, ancak bunu polise verdiği ilk ifadede belirtmediğini anlatan uzman, bu nedenle Fransız ressamın tanıklık etmediği olayları anlattığını düşündüğünü belirtti. Wildegans, Gauguin'in Arles'ı olaydan bir gün sonra hızla terketmesinin de şüpheli bir durum olduğunu ve Fransız ressamın kendisine Arles'a geleceğini telgrafla bildiren Van Gogh'un kardeşi Theo'yu beklemeden Paris'e gittiğini söyledi. Wildegans'a göre, Van Gogh'dan kişisel eşyalarını ve özellikle eskrim takımını Paris'e göndermesini isteyen Gauguin, Van Gogh'dan kılıcını kendisine göndermesini istemedi. Wildegans, Gauguin'in kılıcını Arles'dan ayrılırken yanına aldığını düşündüğünü belirtti. 







</TEXT>
</DOC>
