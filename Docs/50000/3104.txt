<DOC>
<DOCNO> 3104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sondun03.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'u protesto için 8 yıldır seçını kestirmeyen eylemci, berber koltuğuna oturuyor 
</HEADLINE>
<TEXT>

     ABD'de, Bill Clinton'ın başkan seçilmesini protesto için 1992 yılından beri saçlarını kestirmeyen Vietnam Savaşı gazisi, Clinton'ın Beyaz Saray'daki görevini yeni Başkan George W. Bush'a teslim etmesiyle birlikte bugün uzun saçlarına veda edecek. 
     Missourili Harry Hunt, 1992 yılında, Vietnam Savaşı'nda hizmet etmemiş Bill Clinton'ın başkan seçilmesine çok üzülmüş ve bu durumu protesto için Clinton görevden ayrılıncaya kadar saçlarını kesmeyeceğini açıklamıştı. 
     8 yılda saçları 2 metreyi bulan Hunt, Clinton'ın görevden ayrılmasıyla birlikte saçlarını bugün kesiyor. 
     Hunt, ''Clinton'ın hangi partiden olduğu önemli değil. Benim karşı çıktığım, Vietnam Savaşı'nı reddeden bir kişinin, bir gün Amerikan silahlı kuvvetlerinin başına geçebilmesi'' dedi. Araba tamirciliği yapan Vietnam gazisi Hunt, yerlere kadar uzayan saçlarının, son yıllarda işine engel olmaya başladığını söyledi. Hunt, ''bu kadar uzun saçla yaşamak çok zor, ancak at kuyruğu yaparak idare etmeye çalıştım'' dedi. 
     Hunt, saçlarını, kanserli çocuklar için peruk yapan bir yardım kuruluşuna bağışlayacak. 




</TEXT>
</DOC>
