<DOC>
<DOCNO> 22061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/siyaset/siy02.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bölücülük korkusu reformlara engel’ 
</HEADLINE>
<TEXT>

Avrupa Parlamenterler Meclisi Başkanı Johnston, Türkiye'de, "köklü bir bölücülük korkusunun" mevcut olduğunu ve bunun reformların yapılmasını engellediğini söyledi. 
     ANKARA Milliyet 

     Avrupa Konseyi Parlamenterler Meclisi Başkanı Lord Russel Johnston, dün Ankara'daki temaslarında önemli mesajlar verdi. Kürtçe yayına ilişkin olarak "Gerek Avrupa Konseyi, gerekse Avrupa Konseyi Parlamenterler Asamblesi, azınlık dillerinin korunmasından ve bu dilerde tam bir yayın özgürlüğünden yanadır" dedi. Türkiye'de, "köklü bir bölücülük korkusunun" mevcut olduğunu savunan Johnston, bu korkunun bazı reformların yapılmasının önünde engel teşkil ettiğini söyledi. 
     Johnston, Anayasa Mahkemesi Başkanı Mustafa Bumin, Başbakan Bülent Ecevit ve Başbakan Yardımcısı Devlet Bahçeli ile görüştü. 
     Johnston, Ecevit'le görüşmesinin ardından yaptığı açıklamada Türkiye'nin Avrupa Konseyi'ndeki yerine ilişkin ve F tipi cezaevleri ile ölüm oruçları konusunda görüş alışverişinde bulunduğunu söyledi. 
     Ölüm oruçlarının, "uluslararası kamuoyunun ilgisini çeken ve endişe yaratan" bir konu olduğunu söyleyen Johnston, Ecevit'in bu konuya ilişkin kendisine bilgi verdiğini belirterek "Umarız ki tüm bu değişiklikler, ölüm oruçlarının sona ermesinde etkili olur" dedi. 
     Johnston, ölüm orucu eylemi yapanların yakınlarına da şöyle seslendi "Bu genç insanlar, bazı ideolojik nedenlerle yaşamlarını feda ediyorlar. Lütfen bu genç insanları eylemlerinden vazgeçirmeye çalışın." 
     
Azınlık dili konuşulsun      Johnston, "Ecevit'le Kürtçe eğitimi konusunu konuştunuz mu " sorusuna "hayır" yanıtını verirken, Konsey'in, Kürtçe eğitime bakış açısını şöyle anlattı 
     "Konsey ve Asamble, azınlık dillerinin korunmasından yana. Ve bu dillere de tam bir yayın yapma özgürlüğü verilmesi taraftarıyız. Türkiye'de hala hoşnut olmayan bir yaklaşım var. Çok büyük bir terör korkusu var. Bu da, Kürtçe eğitim ve yayına ilişkin bazı değişikliklerin yapılmasını engelliyor." 
     Edinilen bilgiye göre Johnston'ın Ecevit'e, Avrupa İnsan Hakları Mahkemesi'nin Kıbrıs konusunda aldığı kararı da hatırlattığı öğrenildi. Ecevit'in de bu hatırlatmaya, "Kıbrıs demokratik bir ülkedir. Neden yakından ilgileniyorsunuz" yanıtını verdiği ifade edildi. 
     
RP, Hıristiyan Demokrat’      Anayasa Mahkemesi Mustafa Bumin ile Lord Johnston, bir süre karşılıklı sohbet ettiler. Sohbet esnasında Johnston, AB üyeliği ve diğer gelişmelerin, özünde anayasal değişiklikler olduğunu belirtti. Bumin de, gerekli anayasal değişiklikler yapılmadan AB üyeliğinin söz konusu olmadığını söyledi. 
     Johnston, Batı Avrupa'daki Hıristiyan demokrat parti ve kuruluşlarla kapatılan Refah Partisi'nin benzer niteliklerde olabileceğini söylemesi üzerine Bumin, demokrasiye karşı ve dini ayrımcılık temelinde olan bir partinin faaliyetlerine izin vermenin mümkün olmadığını kaydetti. Bumin, din ve inanç hürriyeti altında çıkar sağlama amaçlı örgütlenmeler bulunduğunu söyleyerek, ülkelerin, yasalarını geçirdikleri deneyime göre değiştirdiklerini ve kabul ettiklerini belirtti. 
     



 SİYASET 















</TEXT>
</DOC>
