<DOC>
<DOCNO> 7613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/dunya/dun01.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes’a Kürt çıkarması 
</HEADLINE>
<TEXT>

İçinde çoğu Irak’tan bin 200 kaçak Kürt göçmen bulunan bir gemi Fransa’nın Akdeniz sahillerinde karaya oturdu. Geminin yolcularını Türkiye’den aldığı öğrenildi 
     DIŞ HABERLER SERVİSİ 

     Ortadoğu ülkelerinden Avrupa’ya insan kaçakçılığı bin 200 insanı daha ölümün eşiğine getirdi. Türkiye’den kalkan ve çoğunluğunu Kuzey Iraklı Kürtlerin oluşturduğu kaçak göçmenleri taşıyan Kamboçya bandıralı bir tanker önceki gece Fransa’nın Akdeniz sahillerindeki gözde tatil ve eğlence merkezi Cannes yakınlarındaki Saint - Raphael bölgesinde karaya oturdu. 
     Fransız polis sözcüsü, 50 metre boyundaki Easti Sea adlı geminin, bir hafta önce Yunanistan’dan hareket ettikten sonra Türkiye’den "yolcu" aldığını açıkladı. Ancak geminin Yunanistan’da nereden kalktığı ve Türkiye’de nereye uğradığı belirtilmedi. 
     Sözcü, asıl rotanın İtalya olduğunun sanıldığını, ancak geminin Akdeniz’de kaybolarak Fransız sahillerine geldiğini söyledi. Polis sözcüsü ayrıca, göçmenlerin insan kaçakçılarına kişi başına 500 ila bin dolar ödediklerini kaydetti. 
     Yetkililer kıyıdan sadece 20 metre açıkta kayalara çarparak karaya oturan geminin kaptan ve personelinin olaydan sonra kayıplara karıştığını bildirdi. 
     
Üç kadın yolculuk sırasında doğum yaptı      Yetkililer, bölgede hava ve deniz koşullarının dün gece gayet iyi olduğuna dikkat çekerek, imdat çağrısında bulunmayan kaptanın gemiyi kasten kıyıya sürmüş olduğunu düşünüyorlar. Açıklamaya göre, kaçaklardan 100 kadarı yüzerek kıyıya çıkmayı başardı. Kaçakların 300’ünün çocuk olduğu, üç kadının da yolculuk sırasında doğurduğu anlaşıldı. Bitkin durumdaki göçmenler mülteci kamplarına yerleştirildi. 
     


 DÜNYA 











</TEXT>
</DOC>
