<DOC>
<DOCNO> 26661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo09.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Fenerbahçe'yi seviyorum. Ama hakkımı aramam gerekliydi" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, dün takımıyla yenilediği sözleşmesiyle ilgili, ''Beklenen son oldu'' dedi. 
     Sarı-lacivertli takımın futbolcusu, kendi resmi sitesi ''www.oguntemizkanoglu.com'' internet adresinde yaptığı açıklamada, takımıyla yeniden sözleşme imzalamaktan büyük mutluluk duyduğunu ve aksini hiç düşünmediğini kaydetti. 
     Ogün, ''Fenerbahçe'yi çok seviyorum, ama profesyonel bir futbolcu olduğum için bazı konularda hakkımı aramam gerekliydi. Yöneticilerim ve ben ortak noktada karşılıklı anlayışla buluştuk. Ayrılmayacağımı biliyordum'' ifadelerini kullandı. 
     Milli futbolcu, imza sonrası Abdullah ile yaptıkları ''Daha işimiz bitmedi, yeni başladık'' şeklindeki açıklamaları nedeniyle, ''Neden 1 yıllık sözleşme'' diye sorular gelebileceğine değinerek, ''Gerçekten bu durum bizim için sorun değil. İstediğimiz zaman uzatabileceğimize dair madde koyduk. Bunlar önemli detaylar değil. Yeter ki biz takımımıza faydalı olalım'' dedi. 
     
     'Avrupa için daha geniş kadro gerekli' 
     Ogün Temizkanoğlu, Avrupa kupalarında mücadele edebilmek için daha geniş bir kadroya sahip olmaları gerektiğini ifade etti. 
     Fenerbahçe kadrosunun daha güçleneceğine inandığını da kaydeden Ogün, açıklamasını şöyle tamamladı 
     ''Yöneticilerimiz transfer çalışmalarını sürdürüyor. Kadromuz genişliyor ve güçleniyor. Gelecek sezon Avrupa'da mücadele edeceğimizi düşünürsek, biraz daha geniş kadroya ihtiyacımız olacak. Hedefe gidecek takım yaratılıyor.'' 






</TEXT>
</DOC>
