<DOC>
<DOCNO> 35961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/guncel/gun02.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Egzersiz için ideal saat 17.00 
</HEADLINE>
<TEXT>

Neden diyenlere uzmanı yanıt veriyor Vucüt ısısı normal düzeye geliyor. Adrenalin ve stres hormonu en düşük seviyeyi buluyor 
     NESLİHAN CUYAR İstanbul 

     Uzmanlar, hastalıklardan korunmada büyük ölçüde etkili olan egzersizin ideal saatinin 17.00 olduğunu belirterek, aşırı sıcak, nem, rüzgar ve soğukta spor yapılırken dikkatli olunması gerektiğini de vurguladı. 
     İstanbul Memorial Hastanesi'nden Spor Hekimliği Uzmanı Dr. Mehmet Murat Beyaz, spor yapmak için en ideal saatin 17.00 ve sonrası olduğunu söyledi. Özellikle kronik hastalıklarda egzersizin büyük önemi olduğunu vurgulayan Beyaz, "Günlük hayatta tüm yararlarını gözönünde bulundurursak, spor için her saat uygundur. 
     
     17.00'nin yararları 
     Ancak saat 17.00 ve sonrasında yapılan spor daha yararlı. Tercih şansınız varsa bu saatlerde yapın diyoruz. Çünkü vücut ısısı egzersiz için normal düzeye geliyor. Adrenalin, stres hormonu en az seviyeye iniyor. Sabah saatlerinde ise adrenalin ve stres hormonu yüksek, vücut ısısı düşük oluyor. Bu da vücutta zorlanmaya yol açabiliyor. 'Sabah sporu yapmayın' kesinlikle demiyoruz. Spor her saat yararlı ancak ideali 17.00 ve sonrası" diye konuştu. 
     
     Sporun havası çok önemli... 
     Spor yaparken hava koşullarının önemini vurgulayan Beyaz, aşırı sıcak, nemli, rüzgarlı ve soğuk havalarda yapılan egzersizlerde dikkatli olunması gerektiğini söyledi ve nedenlerini açıkladı "Sıcakta damarlar genişliyor, sıvı kaybediliyor. Bu da kalp ve kas sistemini etkiliyor. Nemde ise buharlaşma var, sıvı kaybediliyor, kan pompalanmıyor. Rüzgarda vücudun ısı dengesi bozuluyor. Kalp, akciğer, iskelet sistemi etkileniyor. Soğuklarda da bacaklardaki kanın büzülmesiyle fazla pompalanma oluyor." 
     



 GÜNCEL 
















</TEXT>
</DOC>
