<DOC>
<DOCNO> 42224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/ekonomi/eko06.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Para yoksula değil zengine gidiyor 
</HEADLINE>
<TEXT>

Dünya Bankası Kalkınmadan Sorumlu Baş Ekonomisti Easterly, Dünya Bankası ve IMF’nin yaptığı yardımların, hedefi olan yoksul kesimlere değil, sisteme hakim olan elitlere gittiğini söyledi 
     SEÇKİN ÜREY Ankara 

     Dünya Bankası ve IMF’nin programlarının gelişmekte olan ülkelerde işe yarayabilmesi için elit kesimlerin gücünün kontrol altına alınması gerektiğini söyleyen Dünya Bankası Kalkınmadan Sorumlu Baş Ekonomisti William Easterly, uygulamaya konulan projelerin elit kesimler yüzünden amacına ulaşmadığını belirtti. 
     
     Elitler paylaşmıyor’ 
     Easterly, "Yardımlar gelişmekte olan ülkelerde dolaylı ve dolaysız olarak sisteme hakim olan elitlere gidiyor. Elitler de güçlerini paylaşmak istemedikleri için fakirleri kalkındıracak alanlarda yatırıma gitmiyorlar" diye konuştu. 
     Dünya Bankası ve IMF’nin bir ülkenin yerel politikalarını anlayamadığını ve karışmaya hakkı olmadığını belirten Easterly, "Bu yüzden bu iki kuruluş yardım yapacağı ülkelerde reformcuların öne çıkmasını beklemeli. Buna göre bir kalkınma stratejisi belirlenmeli" dedi. 
     Easterly, yardım programlarının elit kesimler yerine doğrudan fakirlerin işine yarayacak şekilde düzenlenmesi gerektiğini savunarak, "Programların çoğunluğun yanında olduğundan emin olunmalı" diye konuştu. 
     
     Programlar başarısız’ 
     Dünya Bankası’nın bugüne kadar ülkeleri kalkındırmak için uyguladağı programların başarısız olduğunu söyleyen Easterly, "Borç indirimi, vade uzatma, okul inşa etme, baraj yapma, altyapı inşası ve sosyal projeleri destekleme gibi bir çok yol denendi ama işe yaramadı" dedi. Easterly şöyle konuştu 
     "Yaptığımız işler işe yaramıyor. Uygulamaya konulan aile planlaması projeleri bile işe yaramadı. Kalkınma ekonomisi büyük bir kriz içinde ama kimse bunun farkında değil. Ben araştırmacı bir ekonomistim. Bu sonuca istatistikleri kontrol ederek vardım." 
     
Borç ödemek için yatak çarşaflarını satanları gördüm’      ODTÜ’de düzenlenen Ekonomi Kongresi’ne katılmak için Türkiye’ye gelen Easterly, perşembe günü Ankara’nın Bala ilçesinin köylerini dolaştı. Türkiye’de yoksul insanların durumun yerinde görmek istediğini belirten Easterly, "Şok edici manzaralarla karşılaştım. Zengin Türkler’le daha önce tanışmıştım. Ama şimdi parçalanmış bir toplumu gördüm" diye konuştu. 
     Köylülerin kendisine bunun yaşadıkları en kötü kriz olduğunu anlattıklarını ifade eden Easterly, "İki yıldır devam eden kuraklık ve ekonomik kriz onları çok kötü vurmuş" dedi. Evine bir yıl içinde sadece iki defa et girmiş insanlarla tanıştığını söyleyen Easterly, "Ölen kocasının bankaya olan borcunu ödeyebilmek için yatak çarşaflarını satan bir kadınla tanıştım. Gördüklerim çok üzücüydü" diye konuştu. 
     
     



 EKONOMİ 




















</TEXT>
</DOC>
