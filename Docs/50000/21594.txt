<DOC>
<DOCNO> 21594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo07.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Charlotte sürprizi sürüyor 
</HEADLINE>
<TEXT>

     ABD Profesyonel Basketbol Ligi'nde NBA play-off çeyrek final mücadelesinde, Doğu Bölümü'ndeki 5. maçta Charlotte Hornets, deplasmanda Milwakuee Bucks'ı 94-86 yenerek seride 3-2 öne geçti. 
     Milwakuee'de 18 bin 717 biletli seyirci önünde yapılan maçta ev sahibi ekip ilk yarıyı 53-52 önde kapamasına karşın, 2. yarıda savunma ve hücumdaki başarısıyla dikkati çeken Hornets'ı durduramadı. 
     Zorlu maçta konuk ekibi galibiyete taşıyan isimler olarak, 24 sayı, 5 ribaunt ve 8 asistle Jamal Mashburn, 19 sayı, 6 ribaunt ve 5 asistle Baron Davis, 15 sayı ve 6 asistle David Wesley, 13 sayı ve 10 ribauntla Elden Campbell ile 11 sayı ve 5 ribauntla da Eddie Robinson dikkati çektiler. 
     Ev sahibi ekipte ise Glenn Robinson 22 sayı, Ray Allen da 20 sayı, 6 ribaunt ve 7 asistle oynamalarına karşın yenilgiyi önleyemezken, Tim Thomas, 15 sayı ve 8 ribaunt, Sam Cassell, 12 sayı ve 4 asist, Ervin Johnson da 6 sayı ve 17 ribauntla oynadılar. 
     2 takım arasındaki 6. maç, 18 Mayıs Cuma günü sabaha karşı Charlotte'da yapılacak ve Hornets, bu maçı da kazanması durumunda Doğu Bölümü'nden play-off yarı finaline yükselen ilk takım olacak. 
     Ligde play-off çeyrek final mücadelesine, yarın sabaha karşı Doğu Bölümü'nde 2-2'lik eşitlikle süren, Philadelphia'da yapılacak Philadelphia 76'ers-Toronto Raptors arasındaki 5. maçla devam edilecek. 






</TEXT>
</DOC>
