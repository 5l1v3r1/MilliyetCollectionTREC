<DOC>
<DOCNO> 47548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/soneko27.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya tutarsa dediler ama... Star'ın iddiaları yine yalanlandı... 
</HEADLINE>
<TEXT>

     Ziraat Bankası, Kamu Bankaları Ortak Yönetim Kurulu Başkanı Vural Akışık göreve başladığında Doğan Grubu şirketlerinin Ziraat ve Halk Bankası'na kredi borcu bulunmadığını ve yeni kredi açılmadığını, grubun Emlak Bankası'na olan 33 bin dolarlık nakit kredisinin ise vadesinden önce ödendiğini, 2.2 milyon dolarlık teminat mektubu kredisinin ise 30 bin dolara indirildiğini açıkladı. 
     Ziraat Bankası, Uzan Grubuna ait gazete ve televizyonlarda Vural Akışık'la ilgili olarak öne sürülen iddiaları yanıtladı. "Vural Akışık'ın kamu bankalarındaki görevine atanmasının nedeninin bankacılık alanındaki başarılı çalışmaları olduğu" belirtilen açıklamada, kamu bankalarında da bu atamadan sonra faizlerin kaynak kaybına neden olmadan önemli ölçüde indirilmesi sonucu sağlanan imkanlar nedeniyle problemli kredilere karşılık ayrılabildiği, aktif kalitesinin yükseldiği, gecelik borçlanmaların azaldığı, mali bünye yapılandırılması tamamlanarak yeniden yapılandırmanın ikinci aşaması olan organizasyonel yeniden yapılandırmanın başlatıldığı belirtildi. 
     Sadece faizlerin indirilmesi sonucu sağlanan tasarrufun ayda 600 trilyon lira olduğu kaydedilen açıklamada, bu yolla kamu bankalarının Türk bankacılık sisteminin zayıf noktası olmaktan çıkıp en güçlü bankalar haline geldiğini, tüm bankacılık sektörünün fon maliyetleri açısından rahatladığını ve Merkez Bankası'nın kısa vadeli para politikalarını kontrol edebilir hale geldiği ileri sürüldü. 
     Varılan sonucun, "Kamu Bankaları Ortak Yönetim Kurulu Başkanlığına duayen bir bankacının seçilmesinin ne derece doğru ve yerinde bir karar olduğunun kanıtı niteliğini taşıdığını" bildirdi. 
     Vural Akışık yönetimindeki bankaların Doğan Grubu şirketlerinden hiç bir alacağı ve riski bulunmadığı kaydedilen açklamada, kamu bankalarının menkul kıymet şubelerinin Doğan Şirketler Grubu hisse senedi hareketlerinin, yönettikleri yatırım fonlarının hareketleri içerisindeki payının onbinde birle ifade edelebilecek kadar küçük olduğu kaydedidi. Kamu bankaları menkul kıymetler fon yönetimlerinin 2001 yılı içinde Doğan Şirketler Grubu hisse senedi alım satımları nedeniyle yaklaşık 90 milyar lira kar ettiği kaydedildi. 
     
     Aylık 2.2 milyar lira 
     Açıklamada, Vural Akışık'ın Kamu Bankalarından aldığı aylık ücretin toplam tutarının net 2.2 milyar lira olduğu, bunun dışında bağlı şirketler veya yurt içi ve yurt dışı iştiraklerdeki yönetim görevleri nedeniyle herhangi bir ad altında ücret almadığı vurgulandı. 
     Kamu bankalarındaki genel müdür yardımcılığı sayısının bankanın ana sözleşmesiyle belirlendiği ve bu sayının aynı boyuttaki bankalardan farklı olmadığı kaydedilen açıklamada, özel hukuka geçiş süresinde anlaşma imzalayan çalışanların ücretlerinin de eş görev yapan İş Bankası, Akbank ve Yapı ve Kredi Bankası çalışanlarının ortalanmasına uyarlandığı bildirildi. 
     






</TEXT>
</DOC>
