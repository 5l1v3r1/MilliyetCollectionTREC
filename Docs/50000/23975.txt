<DOC>
<DOCNO> 23975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/guncel/gun02.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum korktu 
</HEADLINE>
<TEXT>

Önce 4.6'lık, bir saat sonra 4.5'lik iki deprem yüzünden halk sokağa fırladı. Üç kişi yaralandı. Binalarda hasar var. Telefonlar kilitlendi 
     ERZURUM DHA 

     Erzurum dün Richter ölçeğine göre 4.6 büyüklüğündeki depremle sarsıldı. Saat 16.14'te meydana gelen deprem sırasında halk panik içinde sokaklara fırlarken evler, işyerleri, okullar ve resmi daireler bir anda boşaldı. Saat 17.15'te ise 4.5 büyüklüğünde bir artçı sarsıntı kaydedildi. Depremde ölen olmazken, üç kişi yaralandı. 
     Kandilli Rasathanesi, depremin merkez üssünün Erzurum ile Pasinler arasında olduğunu bildirdi. 10 saniye süren sarsıntı, Erzurum kent merkezinde şiddetle hissedilen uğultuyla başladı. Erzurumlular, panik içinde cadde ve sokaklara fırladı. Yüzlerce kişi şoka girdi, ağlayarak yakınlarından haber almaya çalıştı. Telefon santralları kilitlendi, Erzurum’da haberleşme bir süre durdu. Erzurum Valisi Osman Derya Kadıoğlu, kent merkezinin tarandığını, ilçelerle telefon ve telsizle bağlantı kurulduğunu, kendilerine ulaşan herhangi bir can kaybı olmadığını söyledi. 
     Kadıoğlu'nun açıklamasından kısa süre sonra Erzurum merkez Tarçık Sokak'ta bulunan bir evin yıkıldığı haberi geldi. Hasar gören Erzurum Emniyet Müdürlüğü Çevik Kuvvet binası ile Fotofilm Merkezi boşaltıldı. 
     Pasinler Kaymakamı Selim Çapar, ilçeye bağlı Yukarı Çakmak Köyü'nde 10'u ağır hasarlı 36 ev, Ağcalar Köyü'nde 6 ev, Çiçekli Köyü'nde 9 ev, Çamlıca Köyü'nde 2 ev, ilçe merkezinde ise 8 evin hasar gördüğünü kaydetti. Kaymakam Çapar, Çamlıca Köyü'nde çöken iki evden iki kişinin, Serçeboğazı Köyü'nde ise bacadan düşen bir çocuğun yaralandığını bildirdi. 
     
Ege'de deprem      Ege Denizi'nde de dün Richter ölçeğine göre 5 büyüklüğünde bir deprem kaydedildi. Yunanistan'ın Rodos Adası'nın güneyinde dün sabah saat 07.44'te meydana gelen depremin can ve mal kaybına neden olmadığı belirtildi. 
     



 GÜNCEL 


















</TEXT>
</DOC>
