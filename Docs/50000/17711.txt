<DOC>
<DOCNO> 17711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur29.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı "Şu ana kadar rezervasyon iptali gelmedi" 
</HEADLINE>
<TEXT>

     Turizm Bakanı Erkan Mumcu, Swissotel'deki olayın hiçkimsenin burnu kanamadan sonuçlandırılmasının önemine işaret ederek, şu ana kadar tur operatörlerine gelen rezervasyon iptali olmadığını söyledi. 
     Mumcu, Parlamento'da düzenlediği basın toplantısında, olayın üzüntü verici olduğunu belirterek, dünya kamuoyunun, olay sonuçlanırken haberdar olduğunu kaydetti. Basın ve yayın kuruluşlarının olayı dünyaya duyuruş biçiminden ''son derece hoşnut olduğunu'' vurgulayan Mumcu, ''Hiçbir şekilde abartılı ve sansasyonel bir yaklaşım olmaksızın, objektif, sağduyulu ve sorumlu yayıncılık gösterilmiştir. Bundan sonra da aynısının sürdürülmesinde yarar vardır'' dedi. 
     Olayın, basın ve yayın kuruluşları arasındaki rekabet dolayısıyla sansasyonel boyutlarıyla ön plana çıkarılmasının Türkiye turizmi açısından tehlikeli sonuçlar doğuracağına dikkati çeken Mumcu, ''Galatasaray maçı sonrasında meydana gelen olaylar karşısında Fransız basınının gösterdiği tutumun aynısını göstermesini beklemiyorum. Ama sansasyonel boyutu, habercilikte yarışma kaygısı nedeniyle abartılmamalı. Basının şu ana kadar sürdürdüğü anlayışı sürdürmesini rica ediyorum'' diye konuştu. 
     Sanıkların, ifadelerinde, ''amaçlarının rehin almak, şiddet uygulamak ve kan dökmek olmadığını, çeşitli milletlere mensup turistlerin bulunduğu bir oteli işgal gederek dünya kamuoyunun ilgisini Çeçenistan'daki savaşa çekmek'' olduğunu söylediklerini bildiren Mumcu, sansasyon yaratmanın amaçlandığını kaydetti. Mumcu, ''Sansasyon yaratarak eylemin hedefine ulaşacağını düşünmüşler. Eylemi gerçekleştirmekte kullandıkları birkaç el yapımı pompalı tüfekten çok, kameraların etkisini kullanmak istemişlerdir'' dedi. 
     Basının, ''eylemcilerin amaçlarına alet olmama duyarlılık ve bilincini'' göstereceğinden emin olduğunu kaydeden Mumcu, şöyle konuştu. 
     'Dünyanın her yerinde bu tür olaylar olmaktadır. Önemli olan, nasıl sonuçlandırıldığıdır. Bu protesto amaçlı işgal eylemenin, hiçkimsenin zarar görmediği bir şekilde soğukkanlılıkla sonuçlandırılması, Türkiye'de güvenlik güçlerinin profesyonelliğini de gösteriyor. Eski görüntülere başvurulmamalı. Avrasya feribotu gibi, dünya kamuoyunun izlediğinde arşiv olduğu kolaylıkla anlaşılmayacak görüntülere başvurulmaması konusunda duyarlıyız. Gerçeklerin gizlenmesi gibi bir talebimiz yoktur. Ancak gerçeğin sansasyonel biçimde sunulması, Türkiye'de milyonlarca insanın işi ve ekmeğiyle doğrudan ilgilidir. Profesyonel duyarlılıklarımız değil, sorumlu ve sağduyulu yaklaşımlarımız önemlidir.'' 
     Türkiye'nin 2001 yılı sezonuna arzı aşan bir taleple girdiğini, bunun süreceği beklentisinde olduklarına işaret eden Mumcu, şu ana kadar tur operatörlerine gelen rezervasyon iptali olmadığını bildirdi. 
     Basın toplantısında soruları da yanıtlayan Mumcu, bir soru üzerine, ''Hiç kuşkusuz olayı kınıyorum. Herhangi bir biçimde olayla ilgisi olmayan insanları alet ederek, herhangi bir mesajın dünya kamuoyuna iletilebileceğine inanmıyorum. O mesaj, kullandığı yöntem dolayısıyla haksız hale gelebilir. Ayrıca mesajın haklılığı veya haksızlığını tartışmıyorum. Yargı organları, yasalar çerçevesinde bu girişimi en ağır şekilde cezalandırarak, bundan sonrası için de caydırıcı olacaktır'' dedi. 
     Bir gazetecinin, ''Putin, bu hareketlere destek verdiği için Türk Hükümeti'ni suçladı. Dünya kamuoyu da olayları izliyor. Onlar nasıl değerlendirecekler '' sorusuna karşılık, şunları söyledi 
     'Ben ne dünya kamuoyunu ne de basını yöneten bir konumdayım. Sıcak bir olayla karşı karşıyaydık, ama sıcaklığını yitiriyor. Dünya, henüz haberdar oluyor. Olayı en çarpıcı ve sansasyonel açıdan yansıtmak, profesyonel rekabetin öngördüğü bir yaklaşım olabilir. Ama bunlar Türkiye'nin çıkarlarına hizmet etmeyen ve zarar verebilecek bir tutumdur. 
     Herkes, olaya kendi açısından bakar. Şu ana kadar ortaya konulan anlayıştan şikayetçi de değilim. Muhtemel bir tehlikenin altını çizmek için yapıyorum. Bunu da yadsımıyorum. Kamuoyu ilgisi daima sansasyonel olana dönüktür. Bunu yakalamak da basın profesyonellerinin ilgisidir. Ben sadece bununu yaratacağı sonuçlara dikkat çekiyorum.'' 
     Mumcu, bir soru üzerine, gerekçesi ne olursa olsun girişimine masum insanları alet eden hiçbir eylemi haklı göremeyeceğini belirtti. Mumcu, ''Bunu tartışmayı gerekli bulmuyorum. Olaya böyle bakmayı da sağlıksız buluyorum. Olaya sanıkların veya yorumcuların bakışıyla yaklaşamam. Amacı ne olursa olsun birileri, olayla ilgisi olmayan masum insanları kendi amaçlarına alet ediyorlar. Bu, her bakımdan hukuk dışı ve ahlakdışıdır'' dedi. 
     Bir gazetecinin, ''Rezervasyon iptalleri yaşanırsa ne yapacaksınız '' sorusuna karşılık, profesyonel açıdan gizli tutulması gereken detaylar olduğuna işaret eden Mumcu, oteldeki durumun sakin olduğunu ve planlanmış aktivitelerin yapıldığını söyledi. 




</TEXT>
</DOC>
