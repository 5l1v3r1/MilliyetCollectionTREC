<DOC>
<DOCNO> 12536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sondun16.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da hükümet Kalkandelen tepelerini yeniden bombalıyor 
</HEADLINE>
<TEXT>

     Makedon hükümetine bağlı güçlerin Kalkandelen Tetovo tepelerini yeniden bombalamaya başladığı belirtildi. 
     Makedonya'nın Arnavut militanlara bölgeyi terk etmeleri ya da geri çekilmeleri için verdikleri 24 saatlik ültimatomun bitişinden birkaç saat sonra, hükümete bağlı güçlerin Kalkandelen tepelerini yeniden bombalamaya başladıkları kaydedildi. 
     Hükümet güçlerinin özellikle son günlerde Arnavut militanların ileri karakolu haline gelen Kalkandelen kentine hakim Kale'yi ve Arnavut militanları barındırdıklarından şüphe edilen bir grup bölge sakinini hedef aldıkları belirtildi. 
     Makedon devlet radyosu, bombardımanın başlamasından önce polis kaynaklarına dayanarak yayınladığı haberde, Arnavut militanların Kale civarını terk ettiklerini ve Kalkandelen'in kuzeybatısına düşen, Kosova sınırına 3 kilometre uzaklıktaki Vesala köyü istikametine yöneldiklerini duyurmuştu. Haberde ayrıca, 7 Arnavut militanın yakalandığı belirtilmiş, ancak ayrıntı verilmemişti. Üsküp yönetiminin verdiği 24 saatlik ültimatom TSİ 01.00 itibarıyla sona ermişti. 
     Bu arada, başkent Üsküp'e 12 kilometre uzaklıktaki Kuckovo köyü yakınlarında bir Makedon polisi, kimliği belirsiz kişilerce ağır yaralandı. A1 televizyonunun haberinde, söz konusu silahlı saldırı Arnavut militanlara mal edilmedi. Kalkandelen'de bugün kışlaya el bombası atmak isteyen 2 sivil askerlerce öldürülmüştü. Söz konusu kişilerin araç içinde seyir halindeyken el bombası atmak istedikleri, ancak askerlerce fark edilerek öldürüldükleri belirtiliyor. 




</TEXT>
</DOC>
