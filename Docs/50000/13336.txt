<DOC>
<DOCNO> 13336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur18.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir, tarihin en sıcak Mart gününü yaşadı 
</HEADLINE>
<TEXT>

     Meteoroloji Bölge Müdür Yardımcısı Erdoğan Erten, İzmir'de 1939 yılından bu yana düzenli yapılan ölçümlere göre bugün tarihin en sıcak Mart gününün yaşandığını bildirdi. 
     Erten, bir haftadır hava sıcaklığının yalnız Ege Bölgesi'nde değil, tüm yurtta yükseldiğini ve mevsim normallerinin 7-8 derece üzerine çıktığını, İzmir'de ise bu rakamın 10 dereceyi bulduğunu söyledi. Saat 16.00 itibarıyla gölgede hava sıcaklığının 30.4 olarak kaydedildiğini belirten Erten, ''Düzenli ölçüm yapılan 60 yıldır, ilk kez bu kadar sıcak bir Mart günü yaşandı. Düzenli kayıt yapılmayan yıllarda da bu kadar sıcak bir Mart günü ile ilgili bir kayıt yok'' dedi. Nem oranının ise yüzde 40-45'e kadar çıktığını belirten Erten, ''Nem oranı fazla yüksek olmamakla birlikte, birden değişen hava sıcaklığı yüzünden hissedilen sıcaklık daha yüksek oldu'' diye konuştu. Sıcaklık yanında hafif rüzgarın da olduğunu anlatan Erten, rüzgarın durduğu sıralarda hava sıcaklığının daha da arttığına dikkati çekti. 
     Mart ayında en yüksek sıcaklığın daha önce 1977 yılında 30.2 olarak kaydedildiğini anlatan Erten, yurdun kuzey kesimlerinde önümüzdeki günlerden itibaren azalacak hava sıcaklığının, bölgeye de yansıyacağını, 25-26 dereceye kadar ineceğini söyledi. 
     




</TEXT>
</DOC>
