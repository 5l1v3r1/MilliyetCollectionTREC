<DOC>
<DOCNO> 27700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko09.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı "Rehavete kapılmak için çok erken" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, takas işlemleriyle ilgili ekonomi yönetimini yürekten kutlamak istediklerinibelirterek, hem Hazine'yi rahatlatan, hem bankaların açık pozisyon riskini azaltan bir sonuca ulaşılmış olmasının sevindirici olduğunu bildirdi. 
     Özilhan, ''Ancak rehavete kapılmak için henüz erken, hem de çok erken'' dedi. 
     Tuncay Özilhan TÜSİAD Yüksek İstişare Konseyi'nin YİK yılın ikinci toplantısının açılışında yaptığı konuşmada, daha önce yaptıkları olağan üstü toplantıdan bu yana zor bir çizgiyi korumaya çalıştıklarını, programın başarısı için paylarına düşen sorumluluğu hiç unutmadan, gelişmeleri ve düşünceleri kamuoyu ile açıkça paylaştıklarını dile getirdi. 
     Şubat krizinden sonra uygulanmaya başlanan ekonomik programın öncekilerden farklı bir program olduğunu söylemek gerektiğini kaydeden Özilhan, ''Değerlendirmelerimiz ancak bu farklılığı doğru kavrarsak yerine oturacak'' dedi. 
     Özilhan, güçlü ekonomiye geçiş programının ardındaki varsayımlar ve programın gerektirdiği uygulamaların, diğerlerinden farklı olarak Türkiye'nin ekonomisiyle, siyasetiyle, ekonomi-siyaset ilişkileriyle kökünden değişmesini öngördüğünü belirtirken, ''Bu değişim bugünden yarına olmayacak elbette. Ama değişim başlatacak ve geri dönüşü imkansız kılacak adımlar bugün atılmak zorunda'' diye konuştu. 
     
     
     







</TEXT>
</DOC>
