<DOC>
<DOCNO> 33390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/ekonomi/eko14.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa mağdurları ve SPK 
</HEADLINE>
<TEXT>

     Portföy - YAŞAR ERDİNÇ 

     Necat Kapukaya isimli okuyucumuz bir eposta göndererek tahtası kapalı olan şirketleri ve bu şirketlere yatırım yapan yatırımcıların halinin ne olacağını sormuş. Adana’dan Haşim Güloğul isimli okuyucumuz, elinde Yaşarbank hisselerinin olduğunu ve Tasarruf Mevduatı Sigorta Fonuna TMSF devredilen bankaların hisselerinin akıbetini sormuş. Buna benzer daha birçok e-posta alıyorum. Geçen hafta cuma günü Ankara’da SPK Başkanı Doğan Cansızlar ile bir görüşme yaparak bu soruları kendisine ilettim. Cansızlar, göreve geleli sekiz ay olmuş ve bu süre içinde yatırımcının korunması konusunda yapılan çalışmaları anlattı ve sizlerin bana gönderdiği soruları açık yüreklilikle ve lafı dolandırmadan cevapladı. 
     
     Kapalı tahtalar ne zaman açılacak 
     En önemli sorulardan biri tahtası kapalı olan şirketlerinin akıbetinin ne olacağı sorusu idi. İMKB gerektiğinde hisselerin işlem sıralarını kapatıyor. En temelde, eğer şirkete ilişkin bir belirsizlik söz konusu ise hissenin işlem sırası belirsizlik ortadan kalkana ve şirketten veya bir başka merciden belirsizliği giderici haber gelene kadar tahtayı kapalı tutuyor. Burada amaç yatırımcıyı korumak. Fakat "tahtanın kapalı kalma süresi ayları ve hatta yılları alabiliyor ve yatırımcı elindeki hisseyi nakde çeviremeyerek mağdur olabiliyor" dediğimizde, sayın Cansızlar bu konuda yasal çalışmalar yapıldığını ve hisse tahtalarının kapalı kalma süresinin sınırlanabileceğini belirtti. Halen 29 tane tahtası kapalı hisse var. Herbirinin kapatılma gerekçesi ayrı ve hangi tahtanın ne zaman açılacağına dair kesin bir tarih verilemiyor. 
     
     Bankazedeler dava açsın 
     Diğer bir konu ise TMSF’ye devredilen bankaları hisseleri. Bu hisselerin sahipliği tamamıyla TMSF’ye geçmiş durumda. Yasal olarak yatırımcının bu hisseler üzerinde bir hak iddia etmesi mümkün değil. Fakat, sayın Cansızlar, yatırımcının banka yönetim kurulunu mahkemeye verebileceğini, bu konuda davalar açılmış olduğunu belirtti. Böylece, mahkemede bankanın kötü yönetildiğini iddia ederek zararının tazmin edilmesini talep edebileceğini vurguladı. Örneğin elinizde Demirbank hissesi varsa, mahkemeye başvurarak bankaya el konulmadan önceki yönetim kurulu aleyhinde dava açma ve zararınızın tazmin edilmesini isteme hakkınız var. Bir diğer yol ise milletvekillerine baskı yaparak, Meclis’ten bu konuyu düzeltecek yasal bir düzenleme yapılmasını istemektir, fakat oldukça zor bir yol olduğunu belirtmeliyim. 
     
     Manipülasyonlar 
     Başkanın söylediği en önemli şeylerden biri de şu an yapılmakta olan yeni binada bir bilgisayar sistemi sayesinde manipülatif hareketlerin izleneceği ve anormal hareketler görüldüğü anda aracı kurumla hemen haberleşmeye geçilerek ne olduğunun ve kimlerin alım satım yaptığının sorulacağı idi. Manipülasyonlar hiçbir ülkede tamamıyla önlenemez, fakat bu tür bir uygulama manipülatörlerin gözlerini korkutacak ve onların hareketleri nedeniyle yatırımcıların mağdur olmasının ve büyük zararlar yazmasının önüne kısmen de olsa geçilebilecektir. 
     
     Bilinçlenme programı 
     SPK bu yıl yaz sonlarına doğru il il gezerek hem yatırımcı hem de halka açık şirketleri bilgilendiren bir program başlatıyor. Yatırımcı ile SPK’yı buluşturacak ve aradaki kopuk ya da hiç olmayan iletişimi güçlendirecek bu uygulamanın çok büyük fayda sağlayacağını düşünüyorum. Bize de bu bilinçlendirme programında, görev düşerse bir maddi karşılık beklemeden seve seve destek oluruz. 
     



 EKONOMİ 





















</TEXT>
</DOC>
