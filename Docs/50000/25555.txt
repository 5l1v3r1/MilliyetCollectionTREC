<DOC>
<DOCNO> 25555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sondun12.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'deki katliamdan sağ kurtulan kraliyet üyesi "Katil prensti" 
</HEADLINE>
<TEXT>

     Nepal'de geçen hafta Cuma günü saraydaki katliamdan sağ kurtulmayı başaran bir kraliyet ailesi üyesi, katilin Veliaht Prens Dipendra'dan başkası olmadığını bildirdi. 
     Öldürülen Kral Birendra'nın küçük kardeşinin damadı Rajiv Şahi, gazetecilere yaptığı açıklamada, Prens'in etrafa ateş açarken ''çok sarhoş'' olduğunu ve bir taarruz tüfeği kullandığını belirtti. Nepal'de kraliyet ailesinden 8 kişiyi otomatik silahla öldüren Prens Dipendra, kendi başına da kurşun sıkmış ve kaldırıldığı hastanede yaşamını yitirmiş, ardından katilin Veliaht Prens olmadığı yönünde birçok senaryo üretilmişti. Washington Post gazetesi görgü tanığı akrabaya dayanarak verdiği haberde, 29 yaşındaki Prens'in saraydaki katliamda Uzi marka silah ve M-16 saldırı silahı kullandığını yazmıştı. 






</TEXT>
</DOC>
