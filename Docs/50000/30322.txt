<DOC>
<DOCNO> 30322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sonspo18.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sellami, Göztepe'ye imzayı attı... 
</HEADLINE>
<TEXT>

     Süper ligin yeni takımı Göztepe, bir haftalık görüşme sonrasında Sellami ile sözleşme imzaladı. 
     Göztepe A.Ş Genel Müdürü Ömer Dinçer, Sellami'ye bir yıl için 335 bin dolar ödeyeceklerini belirterek, bu futbolcunun Beşiktaş ile bonservis sorununu kendisinin çözeceğini kaydetti. 
     Göztepe ile anlaşmaktan mutlu olduğunu dile getiren Faslı futbolcu Sellami, Rıza Çalımbay ile birlikte çalışmayı çok istediğini söyledi. Sözleşmeyi imzalamasının ardından ülkesine dönen Sellami'nin, Almanya kampına katılacağı belirtildi. 
     Teknik heyetin istediği futbolcularla tek tek anlaşmaya vardıklarını ifade eden Dinçer, Slovak Barçık'ın bu akşam İzmir'e geleceğini bu futbolcu ile de yarın sözleşme imzalayacaklarını bildirdi. Gençlerbirliği ile de Phiri için temaslarının devam ettiğini ifade eden Dinçer, ''İstanbul Büyükşehir Belediyespor ile Cem, Ceyhun ve Göksel konusunda kesin olarak anlaştık. 3 futbolcu için Büyükşehir Belediyesine yaklaşık 450 milyar lira ödeyeceğiz'' dedi. 
     Tüm İzmirlileri Göztepe'ye sahip çıkmaya çağıran Dinçer, ''Süper Lig'deki tek İzmir takımını, İzmir'e yakışan şekilde temsil etmek için hiç bir fedakarlıktan çekinmiyoruz. İzmirli işadamlarımızı da Göztepe'yi, başarılara koşması için destek olmaya çağırıyorum'' diye konuştu. 
     Dinçer, Fikret'e talip olan Akçaabat Sebatspor ve Sertan'a talip olan Karşıyaka ile Şekersporla anlaşamayan Şevket'e talip olan Diyarbakır ve Kombassan Konyaspor'la görüşmelerin devam ettiğini de sözlerine ekledi. 






</TEXT>
</DOC>
