<DOC>
<DOCNO> 13334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur16.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Caddesi'nde maganda kurşunu ile ölen genç toprağa verildi 
</HEADLINE>
<TEXT>

     Bağdat Caddesi'nde iki sürücü arasında çıkan tartışmayı yatıştırmak isterken, tabancayla vurularak öldürülen Ömer Faruk Öztürk'ün cenazesi toprağa verildi. 
     Ömer Faruk Öztürk'ün cenazesi, Erenköy'deki Galippaşa Camii'nde kılınan namazın ardından eller üzerinde taşınarak, cenaze aracına konuldu. Öztürk'ün cenazesi, Çamlıca'daki Çakaldağı Mezarlığı'nda defnedildi. Cenaze törenine, Öztürk'ün ailesi, arkadaşları ve yakınları katıldı. 
     Ömer Faruk Öztürk'ün babası Turgut Öztürk, basın mensuplarına yaptığı açıklamada, oğlunun haksızlıklara tahammül etmeyen biri olduğunu söyleyerek, ''Ömer, iki kişi arasında çıkan tartışmada, taksiyi tekmeleyen kişiye 'Bu, o insanın ekmek teknesi, neden araca tekme atıyorsun' demiş. Oğlum, gözünün önünde yaşanan haksızlığa müdahale etmek istemiş. Fakat bu sefer karşısına bir canavar çıkmış'' dedi. 
     Metin Kaya tarafından tabancayla vurulmasının ardından olay yerinde bulunan taksi şoförü Adem Ocak'ın, oğlunu hastaneye götürmeden olay yerinden ayrıldığını anlatan Turgut Öztürk, ''Uğruna kavga ettiği kişi yerine, oğlum başka bir taksiyle hastaneye götürülüyor'' diye konuştu. Metin Kaya aleyhine açılacak kamu davası dışında, eşi adına bir dava açacaklarını ve açılacak davanın avukatlığını yürüteceğini belirten baba Öztürk, Kaya'nın bir an önce yakalanmasını dilediğini söyledi. 
     Anne Hakime Öztürk, cenaze töreni sırasında zorlukla ayakta durabildi. Öztürk'ün kolej öğretmeni de gözyaşlarını tutamadı ve tabutun yanına giderek ağladı. 
     Olay akşamı Ömer Faruk Öztürk'ün yanında bulunan arkadaşı Murat Bıçaklı ise arkadaşı vurulduktan sonra, aynı kişinin cesedin üzerinden geçmek istediğini ifade ederek, ''Ömer'i yan tarafa çektiğim için bunu başaramadı'' dedi. 
     Öte yandan, Metin Kaya'ya ait 34 FT 554 plakalı aracın Erenköy Alper Sokak'ta terk edilmiş olarak bulunduğu, daha sonra aracın Bostancı Karakolu'na götürüldüğü öğrenildi. 
     




</TEXT>
</DOC>
