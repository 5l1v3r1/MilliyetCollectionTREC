<DOC>
<DOCNO> 40194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/guncel/gun05.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK’ya büyük gözaltı 
</HEADLINE>
<TEXT>

İstanbul’da 21 PKK’lı yakalandı. İkisi kadın beşi militanın, İran’da eğitim gördükten sonra, sahte İran pasaportlarıyla İstanbul’a geldiği belirlendi 
     ERDEM ÖZTÜRK İstanbul 

     Doğu ve Güneydoğu Anadolu’da, 10 güvenlik görevlisini şehit ettikleri, ikisini yaraladıkları, üç karakola da saldırı düzenledikleri öne sürülen 16 teröristin de aralarında bulunduğu 21 PKK’lı İstanbul’da yakalandı. İstihbarat ve Terörle Mücadele Şube Müdürlüğü ekiplerini iki ay süren çalışmaları sonucu, Ümraniye, Küçükçekmece ile Bağcılar’da seri operasyonlar düzenledi. Gözaltına alınan ikisi kadın beş militanın, İran’daki kamplarda eğitim gördükten sonra, sahte kimlik ve sahte İran pasaportlarıyla İstanbul’a geldikleri öğrenildi. 
     16 teröristin ise 1994 - 99 yılları arasında, Diyarbakır, Batman, Siirt, Şırnak, Muş, Bingöl ve Van’da 10 güvenlik görevlisini şehit edilmesi olaylarına karıştıkları belirtildi. Operasyonlarda üç tabanca, iki cep telefonu, bol miktarda örgütsel doküman, kırsalda çekilmiş fotoğraflar, teröristlere ait günlükler bulundu. 
     Teröristlerin, PKK’dan ayrılan İlhan Çiftçi ve Sait Çürükkaya gibi örgütün üst düzey eski sorumlularından 50’sini öldürmek için hazırlık yaptıklarını ve bu amaçla 12 baskın gerçekleştirdiklerini anlatan bir yetkili, kamu kurum ve kuruluşlarına da saldırı planları yaptıklarını söyledi. 
     Aynı yetkili, örgüt içerisinde "en acımasız grup" olarak bilinen bu kişilerin, İstanbul’a geldikten sonra "karı - koca" görünümü altında kendilerini saklamaya çalıştıklarını belirtti. 
     
     Günlük tutmuş 
     Bir kadın teröristin de PKK’da bulunduğu süre içerisinde katıldığı eylemler ve yaşadığı olayları, bir günlüğe yazdığı öğrenildi. Bu kişinin, günlüğünün bir bölümünde ise, "erkek örgüt üyeleriyle cinsel ilişkiye girmediği için, kurulan sözde mahkemelerde yalancı şahitlerle birlikte fahişe olarak nitelendirildiğini ve aşağılandığını, bu yüzden de artık bir şey yapmak istemediğini ve örgütten uzaklaşmaya karar verdiğini" yazdığı belirtildi. 
     



 GÜNCEL 
















</TEXT>
</DOC>
