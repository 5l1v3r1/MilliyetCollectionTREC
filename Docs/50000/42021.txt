<DOC>
<DOCNO> 42021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur16.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazım Abanoz ifade verdi 
</HEADLINE>
<TEXT>

     İstanbul Emniyet Müdürlüğü'nden istifa ettikten sonra APK Daire Başkanlığı'nda görevlendirilen Kazım Abanoz, İçişleri Bakanlığı'nın talimatıyla hakkında başlatılan soruşturma kapsamında İstanbul Cumhuriyet Başsavcılığı'nda ifade verdi. 
     Sadettin Tantan'ın İçişleri Bakanlığı'ndan istifasının ardından 6 Haziran 2001 tarihinde İstanbul Emniyet Müdürlüğü'nden istifa eden ve Emniyet Genel Müdürlüğü APK Daire Başkanlığı'nda görevlendirilen Abanoz, İstanbul Adalet Sarayı'na geldi. Önce Cumhuriyet Savcısı Hasan Eker'le görüşen Abanoz, daha sonra İstanbul Cumhuriyet Başsavcı Yardımcısı Nusrettin Çelik'in odasına girdi. 
     Burada yaklaşık bir saat kalan Abanoz, adliye çıkışında, basın mensuplarının ''hangi konuda ifade verdiği''ne ilişkin soruları üzerine ''Savcıdan alırsınız'' ve ''Bana yine ifade verdireceksiniz'' diye konuştu. Abanoz'un ilk görüştüğü Savcı Eker ise Kazım Abanoz'un ziyaret amacıyla geldiğini ve bir süre sohbet ettiklerini söyledi. Ancak Başsavcı Yardımcısı Çelik'in, İçişleri Bakanlığı'nın talimatıyla hakkında başlatılan bir soruşturma kapsamında Abanoz'un ifadesini aldığı öğrenildi. İçişleri Bakanlığı, İstanbul eski Emniyet Müdürü Abanoz hakkında, ''Ben Tantan ile geldim. O giderse bu koltukta 5 dakika kalmam. Koltuk meraklısı değilim'' şeklindeki sözleri ve İstanbul Valisi Erol Çakır'la arasındaki ''soğukluk'' konusunda Sapanca'da yaptığı açıklama nedeniyle soruşturma başlatmıştı. 







</TEXT>
</DOC>
