<DOC>
<DOCNO> 25203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sonspo12.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü "Yıldırım'ın başkanlığı sürdüreceğine inanıyorum" 
</HEADLINE>
<TEXT>

     Gençlik ve Spordan Sorumlu Devlet Bakanı Fikret Ünlü, Fenerbahçe Kulübü Başkanı Aziz Yıldırım ile yöneticiler Nihat Özdemir ve Murat Özaydınlı'yı makamında kabul etti. 
     Fikret Ünlü, kabülde yaptığı konuşmada, Fenerbahçe'nin bu yıl büyük başarılara imza attığını belirterek, ''Başkanın görevini sürdüreceği inancını taşıyoruz'' dedi. 
     Ünlü, kabul sırasında başkan Yıldırım'a, ''Bu kupayı kızınıza ve eşinize veriyorum'' diyerek, bir kupa hediye etti. 
     Başkan Yıldırım'ın çok büyük yöneticilik örneği verdiğini ifade eden Ünlü, ''Tüm maçlarda kulüp olarak en güzel örnekleri verdiler. Bizim çalışmalarımıza da en büyük katkıyı sağladılar. Şampiyonluk sonrası çok güzel kutlamalar yaptılar. Büyük kulüplerimiz sporda her zaman öncülük yaptılar. Sporda büyük başarılara imza attılar'' diye konuştu. 
     Daha sonra, Devlet Bakanı Fikret Ünlü ile Yıldırım ve yöneticiler bir süre baş başa görüştü. Görüşme sonrasında başkan Aziz Yıldırım bir açıklama yapmazken, yönetici Murat Özaydınlı, bakanla stadın devri konusunu görüştüklerini ve bakanın bu konuya olumlu yaklaştığını söyledi. 
     Devlet Bakanı Fikret Ünlü ise Fenerbahçe Şükrü Saraçoğlu Stadı'nın devri konusunu görüştüklerini belirterek, ''Devletin malını satmanın bir prosedürü var. Yasa ve yönetmelikleri inceleyeceğiz ve şartlara göre elimizden geleni yapacağız'' dedi. 
     Ünlü ayrıca, başkan Yıldırım'ın depreme dayanıklı olmadığı belirtilen maraton tribününün yıkılması için de kendilerinden talepleri olduğunu bildirdi. 
     Fenerbahçe Kulübü Başkanı Aziz Yıldırım ve yöneticiler, Başbakanlık'tan ayrılmadan önce Devlet Bakanı ve Başbakan Yardımcısı Hüsamettin Özkan'a da kısa bir ziyarette bulundular. 






</TEXT>
</DOC>
