<DOC>
<DOCNO> 29975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sontur12.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş "Asgari ücret artışına hem hükümet hem işveren olumlu bakıyor" 
</HEADLINE>
<TEXT>

     Türk-İş Genel Başkanı Bayram Meral, asgari ücretin yeniden artırılmasına hem hükümetin, hem de işveren temsilcilerinin olumlu baktığını söyledi. 
     Meral, Çalışma ve Sosyal Güvenlik Bakanı Yaşar Okuyan ile koalisyon ortağı partilerin genel başkanlarıyla yaptığı görüşmelerin ardından, gazetecilere açıklamalarda bulundu. 
     'Zamların, kamu işçisine fazla ücret verilmesinden dolayı yapıldığı'' yönündeki iddiaların doğru olmadığını ifade eden Meral, ''Bir yıldır kamu işçisi, tek kuruş zam almamıştır. Tam tersi, vergi diliminin artması ve SSK prim tavanının yükselmesi nedeniyle şu anda kamu işçisi, Aralık ayında aldığı ücretin altında ücret almaktadır. Bu yanılgıdan kurtulmamız lazım'' diye konuştu. 
     Meral, hükümet kanadının, asgari ücretin tekrar belirlenmesi konusundaki tavrının sorulması üzerine, hem hükümetin, hem de işveren temsilcilerinin bu konuya olumlu baktıklarını söyledi. Asgari ücretin 100 doların üzerine çıkıp çıkmayacağı sorusuna ise Meral, ''Bakacağız. Belki daha fazla çıkar'' yanıtını verdi. 






</TEXT>
</DOC>
