<DOC>
<DOCNO> 13795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko05.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF kendini savundu "Kararları Türk hükümeti verdi" 
</HEADLINE>
<TEXT>

     Uluslararası Para Fonu IMF , Türkiye'deki ekonomik bunalımdan kendisinin sorumlu olmadığını ve başarısızlığa uğrayan programa ilişkin kararların Türk hükümeti tarafından alındığını savundu. 
     The Strait Times gazetesinde yer alan ''IMF'nin kendisinin kurtarılması gerekiyor'' başlıklı başyazıda, IMF'nin Türkiye'nin yanı sıra Güneydoğu Asya, Meksika ve Rusya'daki sıkıntılı durumlarda da yanlış adımlar attığı belirtilerek, fon eleştirildi. 
     Başyazıda, Türkiye'de son krizin ortaya çıkmasının ardından IMF, programa ''sahip çıkmamakla'' suçlandı. IMF Dış İlişkiler Direktorü Tom Dawson ise gazeteye gönderdiği cevabi mektupta, IMF'ye yöneltilen suçlamaları reddetti. Dawson, Türkiye'deki durumla ilgili olarak IMF'ye yöneltilen eleştirileri yanıtlarken, başarısızılığa uğrayan programın Türk hükümetinin kendi programı olduğunu savundu. 
     Tom Dawson, mektubunda şöyle dedi 
     ''Birinci günden itibaren kararları Türkiye verdi. 1999 ortasında iktidara gelen Türk hükümeti, mali reformlar yapılması ve enflasyonunun kontrol altına alınması amacıyla, IMF'nin de desteğiyle, kendi ekonomik programını oluşturdu. Bu program, önceleri önemli başarılar elde etti. Programla ilgili sorunların geçen Kasım ayında ortaya çıkmasının ardından atılan adımları ise başka hiç kimse değil, sadece Türkiye kararlaştırdı.'' Dawson, bu sözleriyle Türkiye'de başarısızlığa uğrayan programda IMF'nin suçu bulunmadığını savunarak, sorumluluğu Türkiye'ye yükledi. 




</TEXT>
</DOC>
