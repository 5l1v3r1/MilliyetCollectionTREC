<DOC>
<DOCNO> 21558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/soneko02.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yaz ortalarından itibaren refaha ulaşacağız" 
</HEADLINE>
<TEXT>

     Devlet Bakanı Kemal Derviş, IMF İcra Kurulu'nun gece yarısı aldığı Türkiye'ye yapılacak tahsis konusunda olumlu kararına ilişkin, ''beklenilen miktarı bulduk. Bu tabii çok iyi kullanmamız gereken bir kaynak'' dedi. 
     Bakan Derviş, OECD Bakanlar Toplantısı'na katılmak üzere 08.45'te Paris'e gitti. 
     Derviş, hareketinden önce Atatürk Havalimanı'nda yaptığı açıklamada, Uluslararası Para Fonu IMF İcra Direktörleri Kurulu'nun Türkiye'ye yapılacak tahsis konusunda olumlu karar verdiğini hatırlattı. 
     Bu kararı beklediklerini belirten Derviş ''Ama ne de olsa son şeklini bulması gerekiyordu. Beklenilen miktarı bulduk. Bu tabii çok iyi kullanmamız gereken bir kaynak'' dedi. 
     Türkiye'ye önemli bir fırsat yarattığını belirten Derviş, şöyle konuştu 
     ''Bunu iyi kullanabilirsek, gerçekten hızla daha iyi günlere gidebiliriz. En önemli olan yeniden büyümeye, iş olanağı açmaya ve insanlarımızın somut hayatlarında iyileşmeye doğru gidebiliriz. Doğrusu hepimiz mutluyuz sanıyorum bu sabah.'' 
     
     Medyaya teşekkür 
     Program çalışmalarının kamuoyuna anlatılmasında medyaya da teşekkür eden Derviş, şunları kaydetti 
     ''Bu iki aylık süre içinde basının desteğine teşekkür ederim. Çok önemli bir işleviniz var, çok önemli rol oynuyorsunuz bunda. Kamuoyunun tüm vatandaşlarının hep birlikte bu programı desteklemeleri sayesinde çok önemli adımlar atabileceğiz.'' 
     Yaz aylarının ortalarından itibaren Türkiye'nin yeniden refaha doğru yol almış olacağını belirten Derviş, ''elbirliği ile bunu uygulamamız gerekiyor. Hükümet'in de çok büyük başırısıdır bu. Hiçbir ülkeye bu oranda bir kaynak tahsis edilmemiştir'' dedi. 
     Bu kaynağı çok iyi kullanmak gerektiğini kaydeden Derviş, ''Ama aynı zamanda bu önemli bir sorumluluk. Bu kaynağı iyi kullanmak, toplumun geleceği için hepimizin, halkımızın, vatandaşımızın mutluluğu için kullanmamız gerek. Hepimiz elbirliğiyle çalışacağız'' diye konuştu. 
     Devlet Bakanı Derviş 18 Mayıs Cuma günü Türkiye'ye dönecek. 






</TEXT>
</DOC>
