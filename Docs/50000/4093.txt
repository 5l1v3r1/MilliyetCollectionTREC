<DOC>
<DOCNO> 4093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur04.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hendekliler Gaffar Okkan'ı uğurlamaya hazırlanıyor 
</HEADLINE>
<TEXT>

     Hendekliler, şehit Emniyet Müdürü hemşehrilerini son yolculuğuna uğurlamaya hazırlanıyor. 
     Diyarbakır'da uğradığı hain saldırı sonucu şehit olan Diyarbakır Emniyet Müdürü Gaffar Okkan'ın bugün Hendek'te yapılacak cenaze töreni için Emniyet Genel Müdürlüğü'nün üst düzey yetkilileri, bazı illerin Emniyet Müdürleri ile çevre illerden bir çok vatandaş Hendek'e gelmeye başladı. Cenaze töreni için Hendek'e gelen Emniyet Genel Müdür Yardımcısı Tahsin Baş ve Ankara Emniyet Müdürü Kemal İskender, bu sabah Okkan'ın baba evine giderek ailesine başsağlığı dilediler. Öte yandan ilçenin çeşitli yerlerine ''başımız sağolsun'' pankartları ile bina ve işyerlerine Okkan'ın resimleri asıldı. Törenin yapılacağı Cumhuriyet alanı araç trafiğine kapatılırken, araçlara ve işyerlerine siyah kurdele bağlandı. Ayrıca cenaze töreni için polisler ve askerler yoğun güvenlik önlemleri aldı. 
     Hendek Belediye Başkanı Ali İnce, Hendek Belediye Meclisi'nin, şehit Emniyet Müdürü Okkan'ın adını yeni yaptırılan ve E-5'den Hendek Devlet Hastanesi'ne kadar uzanan yaklaşık 1 kilometre uzunluğundaki yeni yola vermeyi kararlaştırdığını söyledi. İnce, Okkan'ın şehit edilmesinden büyük üzüntü duyduklarını ifade ederek, ''O bizim şerefimiz. Şehidimizin ismini yaşatacağız'' dedi. Okkan için Cumhuriyet alanında yapılacak törenden sonra Hendek Büyük Camii'de cuma namazını müteakip cenaze namazı kılınacak. Okkan'ın naaşı daha sonra Hendek mezarlığındaki aile kabristanına defnedilecek. 




</TEXT>
</DOC>
