<DOC>
<DOCNO> 12717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sondun15.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da halk erzak depoluyor 
</HEADLINE>
<TEXT>

     Makedonya'da çatışmaların dün gece şiddetlenmesinden sonra bugün zaman zaman karşılıklı otomatik silah sesleri duyuldu. 
     Çatışmaların yayılarak savaş haline dönüşmesinden endişe duyan halk, erzak depolamaya çalışıyor. Pasaport çıkarmak isteyenler, Emniyet Müdürlüğü önünde gece yarısından itibaren kuyruklar oluşturuyor. 
     Kalkandelen çarşısında dükkanların çoğu açılmazken, Üsküp'te de işyerleri geç açılıyor ve erken kapanıyor. Makedonya basınında da çatışmaların neden kaynaklandığı ve nasıl sonuçlanacağına ilişkin değerlendirmeler yer alıyor. Eski içişleri ve dışişleri bakanı Lubomir Fırçkovski, özel Telma televizyon kanalına yaptığı değerlendirmede, Makedon hükümetinin izlediği siyaseti eleştirerek, ''Makedonya'nın korunmasına dıştan asker desteği istenecekse Bulgaristan'ın yanı sıra mutlaka Yunanistan ile Balkanlar'da en büyük, en güçlü ve şu anda bölgede en tarafsız siyaset yürüten Türkiye Cumhuriyeti'nden askeri destek aramamız daha doğru olur'' dedi. 




</TEXT>
</DOC>
