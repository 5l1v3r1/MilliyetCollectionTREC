<DOC>
<DOCNO> 40829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sontur04.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Teker teker değil toptan istifa edin" 
</HEADLINE>
<TEXT>

     DYP Genel Başkanı Tansu Çiller, ''Hükümet birer birer istifa yerine, toptan istifa etmek suretiyle Türkiye'nin önünü açmalıdır'' dedi. 
     Çiller, Koray Aydın'ın, Bayındırlık ve İskan Bakanlığı ile milletvekilliğinden istifa etmesine ilişkin yazılı bir açıklama yaptı. 
     Mevcut hükümetin işbaşına gelişinden bu yana, görev değişiklikleri dışında 7 bakanının istifa ettiğini anımsatan Çiller, istifa eden, etmek durumunda kalan bakanlardan ikisinin istifa nedeninin, ''kendileri ile ilgili, bakanlıkları ile ilgili yolsuzluk iddiaları'' olduğunu kaydetti. 
     Yolsuzluk iddialarından dolayı istifalarını veren iki bakanın da, başında bulundukları kuruluşların işlemleri ile ilgili operasyonlara bağlı olarak istifa ettiklerini ifade eden Tansu Çiller, açıklamasında şunları kaydetti 
     ''Bu büyük bir skandaldır ve dünyanın başka bir yerinde olsa bu durumdaki hükümet yerinde bir dakika bile durmaz, istifa eder. İstifa eder, çünkü siyasi etik bunu gerektirir. Ayrıca, bu hükümetin halihazırda bakanlıkları devam eden iki üyesi kendilerine bağlı kurum ve kuruluşlarda yolsuzluklar, suiistimaller olduğunu kendileri beyan etmektedirler. Bu da, bu hükümetle ilgili bir başka garipliktir. Mevcut hükümetin neden olduğu olumsuzlukların ortadan kalkması için bu hükümetin bir an önce, hiç gecikmeden istifa etmesi gerekmektedir. Hükümet, birer birer istifa yerine, toptan istifa etmek suretiyle Türkiye'nin önünün açmalıdır. Bu hükümetin istifasının ardından, partilerarası uzlaşmaya dayalı, demokrasi prensiplerine ters düşmeyen ve ülkeyi hemen genel seçime götürecek bir Milli Mutabakat Hükümeti oluşturulmasıyla, Türkiye'ye veTürk milletine yeni bir başlangıç umudu ve imkanı verilecektir.'' 
     
     
     







</TEXT>
</DOC>
