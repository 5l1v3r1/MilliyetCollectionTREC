<DOC>
<DOCNO> 7042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/soneko06.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank’ın karı 513 trilyon lira 
</HEADLINE>
<TEXT>

     Akbank’ın 2000 yılı brüt karı, yarım katrilyon lirayı aştı. 
     Akbank’dan yapılan açıklamaya göre, bankanın brüt karı 513 trilyon lira, net karı 344 trilyon lira oldu. 
     Açıklamada, 2000 yılının son aylarında yükselen faizlerin elde tutulan menkul kıymetlerin piyasa değerlerini düşürmesi ve kredi karşılıklarıyla ilgili mevzuat değişikliği nedeniyle geçen yıl 615 trilyon lira olması beklenen Banka’nın brüt karının 513 trilyon lira olarak gerçekleştiği vurgulandı. 
     Akbank Genel Müdürü Zafer Kurtul, bankanın mali sonuçlarını değerlendirirken, Akbank’taki en önemli gelişmenin kredi hacminde gerçekleştiğine dikkat çekti. 
     Bir önceki yıla göre kredilerinde yüzde 91 oranında bir artış sağlandığını ve bunun sonucunda da 1999’da yüzde 32 olan toplam aktifler içerisinde kredilerin payının, geçen yılın sonunda yüzde 36’ya yükseldiğini kaydeden Kurtul, kredi hacmindeki artışa karşın, sorunlu krediler hacminde azalma olduğunu bildirdi. 
     Kurtul, Akbank’ın sorunlu kredilerinin genel kredi hacmine oranının 1999 yılında yüzde 2.5 iken, geçen yıl yüzde 1.6’ya gerilediğini belirtti. 
     Hazine bonosu ve devlet tahvilleri gibi menkul kıymetlerin, bilançoları içerisindeki payının da yüzde 33’den yüzde 14’e indiğini bildiren Kurtul, açıklamasında şu görüşlere yer verdi 
     "Akbank’ın bir önceki yıla göre toplam mevduatta yüzde 68, toplam aktifte ise yüzde 69 büyüme sağlayarak, toplam aktif büyüklüğü 7.4 katrilyon liraya ulaştı. Tüm bu olumlu gelişmeler sonucunda da bankamızın net karı 344 trilyon liraya yükselmiştir. Bu karın tamamı gerçek bankacılık işlemlerinden oluşmuş olup, içerisinde iştirak ve gayrimenkul satış karları bulunmamaktadır." 
     




</TEXT>
</DOC>
