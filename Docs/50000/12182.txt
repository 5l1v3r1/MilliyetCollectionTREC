<DOC>
<DOCNO> 12182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/spor/spo01.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖLDÜM ÖLDÜM DİRİLDİM 
</HEADLINE>
<TEXT>

Beşiktaş’ın hocası Daum, ilk galibiyetini aldığı Trabzon karşılaşması sonrası oyuncularıyla yaptığı toplantıda, "Beni bu kadar heyecanlandırmayın. Bir daha buna dayanamam" dedi 
     KARTAL YİĞİT 

     SİYAH - Beyazlı takımın Alman çalıştırıcısı Trabzonspor maçından sonra futbolcularıyla kısa bir toplantı yaptı, "Son dakikalarda öldüm öldüm, dirildim. Beni bu kadar heyecanlandırmayın" ifadelerini kullandı. Daum, oyuna iyi başladıklarını vurguladı, "Farkı bulacağımız yerde fark bire indi. Bir daha buna dayanamam" dedi. 
     ÖZELLİKLE savunmada yapılan hatalara tepki gösteren ve oyuncularına kızan ünlü hoca, "Rakibe çok kolay pozisyon veriyorsunuz. Bu böyle olmaz. Herkes panik içinde" diye konuştu. Daum, karşılaşmanın ardından Başkan Serdar Bilgili ile bir araya geldi ve transferde öncelikle defans oyuncuları üzerinde duracağının bir kez daha altını çizdi. 
     
Ertuğrul Fulya’da      SEZON başında Samsunsporlu Erman ile takas edilen Ertuğrul, dün Fulya Tesisleri’ne gelerek hem takım arkadaşlarıyla hasret giderdi, hem de göreve yeni başlayan Rıza Çalımbay - Bülent Albayrak ikilisini tebrik etti. Dünkü antrenmana Teknik Direktör Daum, Almanya’ya gittiği için katılmadı. MR’ı çekilen Münch’ün Galatasaray maçında oynayabileceği açıklandı. 
     
Johnsen gündemde      BEŞİKTAŞ Teknik Direktörü Christoph Daum’un eski öğrencisi Johnsen ile yeniden ilgilendiği öğrenildi. Alman hocanın 1995 - 96 sezonunda Siyah - Beyazlı takıma transfer ettiği Norveçli futbolcu, bir sezon oynamış ardından Manchester United’e transfer olmuştu. Daum’un libero mevkii için düşündüğü Johnsen’e yeniden teklif götüreceği belirtildi. 
     
Nouma ifade vermedi      BİR süre önce Fransa’ya gidişi sırasında Atatürk Havalimanı’nda medya mensupları ile kavga eden ve sözlü hakaretleri nedeniyle kendisine dava açılan Nouma, dün ifade vermeye gitmedi. Bakırköy Cumhuriyet Savcılığı’na çağrılmasına rağmen Daum’dan izin alarak ülkesine giden Fransız futbolcunun perşembe günü Dikilitaş Karakolu’na çağrılacağı belirtildi. 
     
Sahadan taşanlar      ÜMİT Ne var bu harekette 
     SERDAR TATLI Öyle aptalca penaltı yaptırmasaydın. İtirazı bırak da bunu bir daha yapma. 
     Bir faul pozisyonu sonrası 
     ERMAN Böyle faul olur mu 
     SERDAR TATLI Gözümün önünde yapıyorsun, itiraz ediyorsun. 
     Hami’nin kullandığı penaltı anı 
     TATLI’dan SHORUNMU’ya nasihat 
     "Bak gözünü toptan ayırma, belki bir yerine çarpar da çıkarırsın." 
     Kaptan TAYFUR’a uyarı 
     TATLI "Bu takıma sahip çık. Hem yanlış yapıp, hem de itiraz ediyorlar." 
     GÖKDENİZ hem hakemden, hem de rakipten yardım bekliyor 
     "Hocam gole gidiyordum. Ümit’e kırmızı kart göster." 
     TATLI "Ne kartı. Kaleye daha 50 metre var." 
     Kendisine sert giren TAYFUR’a 
     "Ağabey ne olur izin verin de bir gol atayım. Nasıl olsa 2 - 0 öndesiniz." 
     


 SPOR 





















</TEXT>
</DOC>
