<DOC>
<DOCNO> 40603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun09.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Time dergisi ABD Dışişleri'ni kızdırdı 
</HEADLINE>
<TEXT>

     ABD Dışişleri Bakanı Colin Powell'ı kapak yaparak, bakanın beklenenin altında performans gösterdiğini yazan Time dergisi, ABD Dışişleri Bakanlığı'nı kızdırdı. 
     Time, bu haftaki sayısında, Başkan George W. Bush yönetiminin dış politikasında ''kenarda kaldığını'' belirttiği Powell'ın, ilk siyah dışişleri bakanı, general ve ulusal güvenlik konularında eski Başkan George Bush'a hizmet eden bir askeri kişilik olarak, ''beklenenden az parlayan bir yıldız'' olduğunu yazdı. Dergiye göre Powell, icraatında başarısız bir bakan oldu. 
     Derginin yorumu, Dışişleri Bakanlığı çalışanlarının tepkisine yol açtı. Adının açıklanmasını istemeyen bir yetkili, ''Biz bu makalenin çok aptalca olduğunu düşünüyoruz. Sadece manşet olmaya, günü kurtarmaya yönelik bir girişim. Powell, Washington'ı da, gazetecilik sisteminin nasıl çalıştığını da çok iyi biliyor. Kendisini aşağı çekmelerine izin vermeyecektir'' diye konuştu. Time'ın bu yorumuna karşılık, Washington'daki çevreler, Powell'ın dış politikanın belirlenmesinde elbette rol oynadığı, ancak Başkan Yardımcısı Dick Cheney ve Savunma Bakanı Donald Rumsfeld'in oluşturduğu kampın karşısında zayıf kalarak, bu ikilinin şahin görüşlerini kabullenmek durumunda kaldığı yorumunda bulunuyor. 







</TEXT>
</DOC>
