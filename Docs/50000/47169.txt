<DOC>
<DOCNO> 47169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko10.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da Garanti hisseleri tavan yaptı 
</HEADLINE>
<TEXT>

     Garanti Bankası'nın Osmanlı Bankası'nı her türlü hak, alacak, borç ve yükümlülükleriyle devralacağını açıklamasının ardından Garanti Bankası hisseleri bugünkü ilk seansta tavan yaptı. 
     Dünkü kapanışta 1,325 lira olan Garanti Bankası hisselerinin fiyatı ilk 1 saat süresince 1,400 lira seviyesinden işlem gördü. Daha sonra gelen alımlarla önce 1,425, ardından da 1,450 ve 1,475 lira düzeyine yükselen hisse senetlerinin dünkü kapanışa göre ortalama değer artışı yüzde 11.32 oldu. 
     Garanti Bankası hisseleri, gelen talep nedeniyle değer artışının yanında işlem hacmi bakımından da günün en yoğun işlem gören kağıtları arasında yer aldı. Birinci seansın ilk yarısı sona ererken Garanti Bankası hisselerinin toplam işlem miktarı yaklaşık 9.8 milyar adete, toplam işlem hacmi de yaklaşık 13.7 trilyon liraya ulaştı. 
     Bankanın hisselerinin şu sıralardaki fiyatı 1,475 lira düzeyinde seyrediyor. 
     






</TEXT>
</DOC>
