<DOC>
<DOCNO> 25971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/dunya/adun.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
REFORMCULAR EZDİ GEÇTİ 
</HEADLINE>
<TEXT>
Hatemi kasırgası 
İran’da reformcuların lideri Hatemi, oyların yüzde 80’e yakınını alarak mollaları seçim sandığına gömdü. Şimdi soru şu Mollalar mesajı alacak mı 
     DIŞ Haberler ServİSİ 

     İran halkı iktidar odaklarını elinde tutan mollaları sandıkta adeta evire çevire dövdü. Cumhurbaşkanlığı seçiminde halkın ezici çoğunluğu reformcu aday Muhammed Hatemi’ye oy vererek ikinci kez cumhurbaşkanlığı koltuğuna oturttu. Seçimi kazanması beklenen Muhammed Hatemi yüzde 79’luk oy oranı ile tahminlerin ötesinde bir zafere imza attı ve 4 yıl önceki oy oranını 10 puan artırdı. 
     Özellikle gençler ve kadınların büyük ilgi gösterdiği seçimde sandıkların önünde oluşan uzun kuyruklar dolayısıyla oy verme işlemi 5 saat uzatıldı. Yetkililer seçime katılma oranının yüksek olduğunu açıkladılar. 
     Hatemi’nin ezici zaferinin beli olmasından sonra halk bayram yaparken gazeteler rejimin kilit kurumlarına çöreklenen tutucu molla kadroların seçim sonuçlarını çok iyi değerlendirmesi çağrısı yaptılar. Halkın dörtte üçünün reform sürecini desteklediğinin ortaya çıktığını belirten gazeteler mollanın bu durumu görmesi gerektiğini vurguladılar. 
     
Tartışmasız zafer      Iran News gazetesi, Hatemi’nin rakibi 9 adayın da kendilerini reformcu göstererek, gençlerin desteğini kazanmaya çalıştığını, ’ama seçmenlerin bunu yutmadığını’’ belirterek ’Cumhurbaşkanlığı seçimleri, reform sürecini destekleyen çoğunluk için tartışmasız bir zafer’’ dedi. 
     Iran Daily gazetesinin başyazısında ise halkın üzerine düşeni yaptığı, şimdi sıranın politikacılarda olduğu belirtildi. Gazete, ’Halk ne istediğini çok açık gösterdi. Şimdi seçilenlerle hayal kırıklığına uğrayanlar, bu olayın mantıklı bir değerlendirmesini yapmalı’’ diye yazdı. 
     
Oylar reform ve değişime      Hatemi’nin arkasındaki büyük halk desteğiyle daha fazla özgürlük ve reform sürecini ileri götürme yolunda önemli avantaj yakaladığı belirtilirken İranlıların artık "rejime karşı olma" noktasından "demokrasi ve özgürlük taraftarı olma" durumuna geldiğine dikkat çekiliyor. Cumhurbaşkanı Hatemi’nin reform ve değişim programını kalıcı yapabilmek için yeni yasalar çıkarıp kurumlar oluştuması bekleniyor. 
     
Reformun temel direği, gençlerle kadınlar      Reformcu lider Muhammed Hatemi’ye en büyük oy gençler ve kadınlardan geldi. 62 milyonluk İran’ın yüzde 60’ının 25 yaşın altında olduğunu belirten gözlemciler gençler ve kadınların reformların ordusu gibi hareket ederek sandığa koştuğunu ve Hatemi’ye oy verdiğini ifade ediyorlar. Sandık başında yapılan röportajlarda özellikle genç kızlar Hatemi’nin toplum hayatını rejimin katı kurallarından kurtarmaya yönelik vaadlerine çok sıcak baktıklarını dile getirdiler. Sandık başlarında saçlarını tamamıyla kapatmayan ve etekleri diz kapaklarına kadar inen modern sayılabilecek kıyafetlerle gelen genç kız ve kadınların çokluğu dikkatlerden kaçmadı. 
     
Kurnazlık işe yaramadı      1997 seçiminde olduğu gibi bu kez Muhammed Hatemi’nin karşısına güçlü bir adayla çıkmayan tutucu kanat kurnaz bir taktikle 9 aday ileri sürerek Hatemi’nin oylarını bölmeye ve olası yenilginin utancından sakınmaya çalıştı. Ama plan tutmadı. Oylarını Hatemi’ye yağdıran seçmen rakiplere çok düşük oranlarda oy vererek tutuculara ağır yenilginin utancını yaşattı. Resmi olmayan sonuçlara göre sayılan 20 milyon oyun yüzde 79.07’sini Hatemi alırken ikinci sıradaki Ahmed Tevekkuli yüzde 14, Ali Şamhani ise yüzde 3 oranında oy topladı. 
     



 DÜNYA 












</TEXT>
</DOC>
