<DOC>
<DOCNO> 35768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/ekonomi/eko03.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat’ten kart ve yumurta atılımı 
</HEADLINE>
<TEXT>

Tavuk ve yumurta üreticilerine kredi desteği verecek olan Ziraat Bankası, 25 milyon kişiyi de kredi kartı sahibi yapmayı hedefliyor 
     ZÜLFİKAR DOĞAN Ankara 

     Devlet Bakanı Kemal Derviş’in "artık üretime ve sosyal desteğe" yöneleceklerini açıklamasının ardından, uygulamalar da hızlandı. Halkbank, KOBİ’lerin, Ziraat Bankası da tarıma dayalı sanayi kuruluşlarının kredilendirilmesi için hazırlıklara başladı. Ziraat Bankası Genel Müdürü Dr. Niyazi Erdoğan, bölgesel ve sektörel düzeyde ilk belirlemelerin yapıldığını, Marmara Bölgesi - Bolu civarında tavukçuluk, Orta Anadolu’da yumurta üreticilerine, GAP bölgesinde de tarıma dayalı sanayiye destek verileceğini söyledi. 
     Erdoğan, piyasa koşullarına göre hareket edileceğini, ticari kredi faizlerinden biraz daha düşük faizli krediler vereceklerini, ancak şirket kurtarmayacaklarını söyledi. Erdoğan, geri ödeme gücü olan, üretime geçip, ihracat yapabilecek projelerin kredilendirileceğini belirtti. 
     
     Hedef Avrupa birinciliği 
     Ziraat Bankası’nın diğer hedefi ise bireysel bankacılıkta Avrupa birinciliğine yükselmek. Banka, beş, altı yıl içinde 25 milyon kişiyi kredi kartı sahibi yapmayı planlıyor. Genel Müdür Erdoğan, bu konuda şunları söyledi 
     "Üç - dört sene içinde, 8 - 10 milyon kredi kartı müşterisi sayısına ulaşacağız. Tasarrufu teşvik hesaplarındaki hesap sahiplerini de kartlandırarak kredi kartı sayımız 20 milyona çıkaracağız. Tarımda doğrudan gelir desteği uygulaması ile birlikte buradan da en az 4 milyon yeni kredi kartı müşterisi planlıyoruz. Beş - altı sene içinde 24 milyon kredi kartına ulaşabileceğiz. Bu da Avrupa’da birinci, dünyada da ilk birkaç banka arasına girmemiz demektir." 
     



 EKONOMİ 





















</TEXT>
</DOC>
