<DOC>
<DOCNO> 18044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur07.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı "Anayasalar değiştirilmeli" 
</HEADLINE>
<TEXT>

     Anayasa Mahkemesi Başkanı Mustafa Bumin, çağdaş ve demokratik bir devlet olabilmek için Anayasa'nın yeniden gözden geçirilerek özgürlükçü, çoğulcu, katılımcı, güvenceli devlet organları arasındaki görev ve yetkileri dengeleyen bir Anayasa oluşturulması gerektiğini belirterek, devletin sürekliliği için Anayasaların yeni gereksinimlere cevap verecek biçimde değiştirilmesi gerektiğini bildirdi. 
     Bumin, Türkçe'den başka kimi etnik gruplara ait dillerin eğitim kurumlarında anadil olarak okutulmasına ilişkin görüşlerin, Anayasa karşısında himaye göremeyeceğini vurguladı. 
     Anayasa Mahkemesi'nin 39. kuruluş yıldönümü dolayısıyla düzenlenen törene, Cumhurbaşkanı Ahmet Necdet Sezer, TBMM Başkanı Ömer İzgi, FP Genel Başkanı Recai Kutan, DYP Genel Başkanı Tansu Çiller, Yargıtay Başkanı Sami Selçuk, Adalet Bakanı Hikmet Sami Türk, Danıştay Başkanvekilleri Dalova Sancar ve Nursel Aymakoğlu, Yargıtay Cumhuriyet Başsavcısı Sabih Kanadoğlu, Danıştay Başsavcısı Yaşar Selim Asmaz, Ankara Valisi Yahya Gür, Ankara Büyükşehir Belediye Başkanı Melih Gökçek, Anayasa Mahkemesi üyeleri, raportörler ve diğer davetliler katıldı. 
     Demokratik hukuk devletinde güdülen amaç ne olursa olsun, özgürlük kısıtlamalarının bu rejimlere özgü olmayan yöntemlerle yapılmaması ve belli bir özgürlüğün kullanılmasını ortadan kaldıracak düzeye vardırılmaması gerektiğini vurgulayan Bumin, bu konuda Cumhurbaşkanı Sezer'in Anayasa Mahkemesi Başkanı sıfatıyla 1999'da kuruluş yıldönümünde yaptığı konuşmaya da atıfta bulundu. 
     Devletin sürekliliği için anayasaların yeni gereksinimlere cevap verebilecek biçimde değiştirilmesi gerektiğini, bu yola gidilmemesinin Anayasa'nın kimi kurallarının ihmalinin hoşgörüyle karşılanması gibi tehlikeli bir sürece girilmesine uygun zemin hazırlayacağını vurgulayan Bumin, Atatürk milliyetçiliği ve Türkçeye ilişkin görüşlerini de aktardı. 
     Anayasa'daki bu konulardaki maddelere atıfta bulunan Bumin, 42'nci maddede Türkçe'den başka hiçbir dilin eğitim ve öğretim kurumlarında Türk vatandaşlarına anadilleri olarak okutulamayacağını düzenlediğini hatırlattı. Bumin, ''Bu nedenle, Türkçe'den başka kimi etnik gruplara ait dillerin eğitim kurumlarında anadil olarak okutulmasına ilişkin görüşler, Anayasa karşısında himaye göremez'' dedi. 







</TEXT>
</DOC>
