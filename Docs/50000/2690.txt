<DOC>
<DOCNO> 2690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/guncel/agun.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiyem Türkiyem cennetim 
</HEADLINE>
<TEXT>
Edes yurda döndü 
Beş yıldır ABD'de kaçak yaşıyordu. İnterpol kırmızı bültenle arıyordu. Türkiye'ye geldi. Aftan yararlandı. İlk sözü "Ülkemi seviyorum" oldu 
     SİNAN TOROS, ÜMRAN AVCI, NEZİH GÜROL, CENNET NAR, ELVAN EZBER İstanbul 

     Rüşvet ve hileli iflas suçlarından hakkında gıyabi tutuklama kararı bulunan işadamı Selim Edes, Şartla Salıverilme Yasası'ndan yararlanmak amacıyla 5 yıldır kaçak olarak yaşadığı ABD'den dün dönerek, özgürlüğüne kavuştu. Edes, "hileli iflas"tan tutuksuz olarak yargılanacak. 
     Rüşvet verdiği eski Emlakbank Genel Müdürü Engin Civan'ı "yaralamaya azmettirmek"ten eksik kalan 47 günlük hapis cezasıyla "hileli iflas"tan hakkında gıyabi tutuklama kararı olan Edes, eşi Semra Hanım'la Atina üzerinden Olimpyc Havayolları'na ait bir uçakla dün sabah Atatürk Havalimanı'na geldi. Edes, Pasaport Kısım Amirliği'nde gözaltına alındıktan sonra gizlice Koruma Şube Müdürlüğü'ne getirildi. Edes, sivil plakalı bir araçla Asayiş Şube Müdürlüğü'ne götürülürken, eşi başka bir otomobille havalimanından ayrıldı. Havaalanına gelen Edes'in kardeşi Cihat ile kızı Serra Edes gazetecilere, "Bizleri rahatsız ediyorsunuz" diye tepki gösterdi. 
     
"Çok mutluyum"      Selim Edes, Asayiş Şube İnfaz Büro Amirliği'ne girişi sırasında gazetecilere "Ülkemi seviyorum. Vatanıma döndüğüm için çok mutluyum" dedi. Hakkındaki davalarla ilgili hukuki durumunun incelenmesi için İstanbul Adalet Sarayı'na sevk edilen Edes, Şartla Salıverilme Yasası'ndan yararlanmak için İnfaz Savcısı Fevzi Yılmaz'a dilekçe verdi. Edes'in gıyabi tutukluluk hali vicahiye çevrilirken, "hileli iflas" davasıyla ilgili olarak 2. Ağır Ceza Mahkemesi'nde yargıç karşısına çıktı. Kimlik tespiti yapılan Edes, mesleğini "inşaat mühendisi" olarak yazdırdı. 
     
Rüşvetin belgesi olmaz’ sözünün mucidi      İşadamı Selim Edes, 1991'de Emlakbank'tan 120 milyon dolar alacağını tahsil etmek için Emlakbank Genel Müdürü Engin Civan'a 3.5 milyon dolar ödeme yaptı. Edes, verdiği rüşvete karşın alacağı olduğunu iddia ettiği bu parayı tahsil edemedi. Bu gelişmeler yaşanırken Civan'ı 19 Eylül 1994'te tetikçi Davut Yıldız vurdu. "Civangate"in patlamasından sonra Edes ve Civan tutuklanarak yargılandı. Civan, Edes'ten para aldığına ilişkin belge bulunmadığını belirtirken, Edes, "Rüşvetin belgesi mi olur pezevenk" sözüyle yolsuzluk tarihine geçti. Civan'ı yaralamaya azmettirmek suçundan 1 yıl 8 ay hapis, rüşvet verdiği için de 111 milyar 111 milyon para cezasına çarptırılan Edes, 195 gün hapis yattıktan sonra 6 Nisan 1995 günü tahliye oldu. Aynı tarihlerde kızının diploma töreni için ABD'ye giden Edes, affa kadar burada yaşadı. 
     


 GÜNCEL 















</TEXT>
</DOC>
