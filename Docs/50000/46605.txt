<DOC>
<DOCNO> 46605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/guncel/gun05.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Senfoninin babası yaşama veda etti 
</HEADLINE>
<TEXT>

Organlarını bağışlayan Hikmet Şimşek, bedenini kadavra olarak bıraktı, cenaze töreni istemedi 
     ANKARA Milliyet 

     Müziğe yıllarını veren ünlü orkestra şefi ve Devlet Sanatçısı Hikmet Şimşek, beynindeki tümör nedeniyle uzun süredir tedavi gördüğü Gülhane Askeri Tıp Akadamisi’nde GATA dün hayata gözlerini yumdu. Şimşek, cenaze töreni yapılmamasını ve bedeninin Gazi Üniversitesi Tıp Fakültesi’ne "kadavra" olarak kullanılmak üzere teslim edilmesini vasiyet etti. 
     Ünlü müzisyenin eşi ressam Nihal Şimşek, vasiyetinde eşinin sade bir tören istediğini belirterek, bugün GATA içerisindeki camide aile fertleri ve yakın dostların katılımıyla cenaze namazı kılınacağını söyledi. Eşinin başka hastalara kullanılabilecek organları alındıktan sonra bedeninin kadavra olarak kullanılmasını vasiyet ettiğini kaydeden Şimşek, "Tüm isteklerini yerine getireceğiz. Dini törenin ardından cenazesini Gazi Üniversitesi’ne teslim edeceğiz. Çok üzgünüm, onu çok özleyeceğim" dedi. 
     Ünlü besteci Ahmed Adnan Saygun’un öğrencisi olan Şimşek’in ismi Türkiye’nin "klasik Batı müziği" macerasında ilk sırada yer alıyordu. Renkli kişiliğiyle tanınan Şimşek, başta 9. Cumhurbaşkanı Süleyman Demirel olmak üzere çok sayıda devlet adamı ile yakın dostluk ilişkisini sürdürüyordu. 
     Şimşek’in ölümü nedeniyle mesaj yayımlayan Kültür Bakanı İstemihan Talay da "Orkestralarımızın kurulmasında ve gelişmesindeki katkılarının yanı sıra çok sesli müziğimize sayısız eserler kazandıran ve öğrenciler yetiştiren bir müzik ve kültür adamımızı kaybetmenin acısını tüm sanatseverlerle paylaşıyorum" dedi. 
     
     Mükemmel sicil 
     Siirt’in Pervari ilçesinde 1924 yılında dünyaya gelen Şimşek yurtdışında plak kaydı yapan ilk Türk orkestra şefiydi. Şimşek, müziğe olan ilgisi nedeniyle 1946’da Harp Okulu’ndaki askeri eğitimini bırakarak, Cemal Reşit Rey ve Ulvi Cemal Erkin ustaların sınamasından geçti. 
     Ankara Devlet Konservatuvarı’na giren Şimşek, müzik bilgisi nedeniyle bir sınıf atlatıldı. Konservatuvarda Hasan Ferid Alnar ve Eduard Zückmeyer gibi müzik adamları ile çalışan Şimşek, 25 yıl boyunca Cumhurbaşkanlığı Senfoni Orkestrası’nda CSO şeflik görevini yürüttü. Türkiye’deki müzik festivallerine öncülük eden Şimşek, İzmir, Çukurova ve Bursa’da Devlet Senfoni Orkestraları’nın kurucusu oldu. Şimşek, rahatsızlığı ortaya çıkana kadar konservatuvardaki öğretmenlik görevini de sürdürdü. 
     



 GÜNCEL 



















</TEXT>
</DOC>
