<DOC>
<DOCNO> 36246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/soneko18.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank'ın satışı için anlaşma bugün imzalandı 
</HEADLINE>
<TEXT>

     Tasarruf Mevduatı Sigorta Fonu TSMF bünyesinde bulunan Sümerbank'ın hisse senedi devir ve satış sözleşmesi anlaşması, Bankacılık Düzenleme ve Denetleme Kurulu BDDK ile Ordu Yardımlaşma Kurumu OYAK arasında bugün imzalandı. 
     Anlaşmayı, BDDK Başkanı Engin Akçakoca ve Oyak Grubu Başkanı Yusuf Selçuk Saka imzaladı. İmza törenine, Oyak Genel Müdürü Coşkun Ulusoy da katıldı. 
     Engin Akçakoca, imza töreninde yaptığı konuşmada, Sümerbank'ın satışının, Oyak Grubunu güçlendireceğini belirterek, ''Sümerbank'ın satışının, Oyakbank'ın uzun süreden bu yana hak ettiği büyüklüğe ulaşması açısından yerinde bir adım olduğuna inanıyorum'' dedi. 
     Oyak Grubu Başkanı Yusuf Selçuk Saka ise, şunları söyledi 
     ''Zafiyete düşmüş olan ve belkide tasfiye sürecine girmiş olan bir bankamızı, ekonomimize kazandırmaktan mutluluk duyuyoruz. Umarız kısa bir zamanda güçlü bir hale gelir ve gerek Türk ekonomisine, gerekse grubumuza hayırlı hizmetler yapar.'' 
     Oyak Grubu'nun, bankacılık sektöründe daha da büyüyeceğini vurgulayan Genel Müdür Coşkun Ulusoy ise Sümerbank'ın, Oyak'a satışıyla ilgili olarak A.A muhabirine şu değerlendirmede bulundu 
     ''Bunu bankacılık yolunda attığımız ilk adımımız olarak görüyorum,bunu daha da büyütmek ve en önemlisi daha mükemmel bir hale getirmek, Türkiye'ye örnek bir banka haline getirmek istiyoruz. Bankacılık alanında, bu attığımız adımı başka adımlar da takip edecek. İlk etapta Sümerbank'ı, Oyakbank ile birleştireceğiz, onu orada bırakmayacağız ve bazı yeniliklerin ve adımların peşinde olacağız.'' 
     






</TEXT>
</DOC>
