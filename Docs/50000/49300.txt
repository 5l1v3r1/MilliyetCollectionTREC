<DOC>
<DOCNO> 49300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur09.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık'la anlaşmamız var diyerek depremzedeyi dolandırdılar 
</HEADLINE>
<TEXT>

     İzmit'te bir grup sözde pazarlamacı, Bayındırlık ve İskan Bakanlığı'nın yaptırdığı kalıcı konutlardaki depremzedeleri, Bakanlık'la anlaşmaları olduğunu söyleyip hediye vaadiyle dolandırıyor. 
     Gündoğdu bölgesindeki Bayındırlık ve İskan Bakanlığı'nca yaptırılan kalıcı konut alanlarına giden bir grup sözde pazarlamacı, kendilerinin Bayındırlık ve İskan Bakanlığı'ndan geldiğini ve deprem bölgelerine yönelik promosyonlarla, çok uygun fiyatlarla mal satışı yaptıklarını söylüyor. Bu satıştan depremzedelerin yararlanması gerektiğini ifade eden sözde pazarlamacılar, satılan mal karşılığında Bakanlık'la anlaşmalı olarak çeşitli ev eşyalarını hediye edecekleri vaadinde bulunuyor. 
     Sanayi ve Ticaret İl Müdürlüğü yetkilileri, son 1 hafta içinde 7 kişinin kimliği belirsiz kişiler tarafından çeşitli hediye vaadleriyle kandırıldığını doğruladı. Bu kişilerin kendilerine başvurarak, tüketici haklarından yararlanmak için dilekçe vermek istediklerini anlatan yetkililer, bu kişilerden bazılarının da sözde pazarlamacılarla senet imzaladıklarını kaydetti. 
     Pazarlamacıların bakanlıkla anlaşma yapıp mal pazarlamalarının mümkün olamayacağını ifade eden yetkililer, her satıcıya inanmamalarını, satıcıların açık isim ve adreslerini de kesinlikle belirlemelerini istediler. 
     






</TEXT>
</DOC>
