<DOC>
<DOCNO> 1194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sondun07.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un iki bakanı topun ağzında 
</HEADLINE>
<TEXT>

     ABD başkanlığına seçilen Cumhuriyetçi George Bush'un kabinesine atadığı Adalet ve Çalışma bakanları, Demokrat Parti'nin itirazları yüzünden, göreve başlamaları için gereken Senato onayını alamama tehlikesiyle karşı karşıya bulunuyor. 
     Bush'un Çalışma Bakanlığı'na atadığı Linda Chavez'in, geçen yıllarda evinde kaçak bir göçmen işçi çalıştırarak asgari ücretin altında para ödediği ortaya çıkarken, Adalet Bakanlığı'na aday gösterilen John Ashcroft da Demokrat Parti tarafından, aşırı sağcı ve ırkçı olmak ve kürtajı yasaklamayı amaçlamakla suçlandı. 
     ABD'nin 43'üncü başkanlığına seçilen Bush'un kabinesindeki bakanların herbirinin, ABD anayasasına göre Senato'da yapılacak oylamalarda tek tek onaylanması gerekiyor. Senato'nun Cumhuriyetçi Parti ve Demokrat Parti arasında 50-50 bölündüğü bir ortamda, Demokratların ısrarla Ashcroft veya Chavez'e karşı çıkması durumunda, bu kişilerin onay alamaması ihtimal dahilinde görülüyor. 
     ABC televizyonu, Chavez'in 1990'lı yıllarda Guatemala'dan kaçak yolla ABD'ye gelen bir kadını gizli olarak evinde barındırdığını ve yaptırdığı işlere karşılık küçük bir para ödediğini bildirdi. 
     İddiayı yanıtlayan Bush'un sözcülerinden Tucker Eskew, Chavez'in, evinde kalan kadının kaçak göçmen olduğunu bilmediğini, kadını ''iyilik yapmak için'' bir süre evinde barındırdığını ve resmen çalıştırmadığını söyledi. 
     Demokrat Parti'nin Senato'daki grubunun lideri Tom Daschle ise açıklamasında, iddiayı çok ciddi olarak nitelendirdi ve ''Çalışma Bakanlığı'na aday gösterilen bir kişinin iş yasalarını bizzat ihlal ettiği yolundaki bilgiler araştırılarak sonuca bağlanmalı'' dedi. 
     Demokratların başka bir önde gelen ismi siyah rahip Jesse Jackson da ''Chavez'in yaptığı, evinde köle çalıştırmak. Böyle bir kişi ABD çalışma bakanı olamaz'' dedi. Federal Soruşturma Bürosu FBI'ın da konuyla ilgili inceleme başlattığı belirtildi. 
     Bush'un eleştirilen ikinci atamasının kahramanı olan John Ashcroft da Demokratlar tarafından, aşırı sağcı görüşleri yüzünden Adalet bakanlığı için uygun isim olmadığı yolunda yoğun şekilde eleştiriliyor. 
     Sıkı dini inançları dolayısıyla içki ve sigara içmeyen, dansetmeyen ve kürtaja ne gerekçeyle olursa olsun karşı çıkan Ashcroft'un, bakanlığı kesinleşmesi halinde kürtajı yasaklamaya çalışmasından kaygı duyuluyor. Demokratlar, ayrıca Ashcroft'u, Missouri Valisi olduğu dönemde siyah yargıçları terfi ettirmemekle suçluyorlar. 
     Demokrat Parti'nin Senato grubu lideri Daschle, ''Ashcroft, önümüzdeki günlerde Senato adalet komitesinde ifade verecek. Eğer bizi makul politikalar izleyeceği yolunda ikna edemezse, Senato onayını alamayabilir'' dedi. 




</TEXT>
</DOC>
