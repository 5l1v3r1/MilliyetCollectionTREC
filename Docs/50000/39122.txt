<DOC>
<DOCNO> 39122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur19.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Paralı üniversitelerin kontenjanlarının yarısı boş kaldı 
</HEADLINE>
<TEXT>

     2001-Öğrenci Seçme Sınavı Yerleştirme 2001-ÖSYS sonuçlarına göre, para karşılığı eğitim-öğretim yapan vakıf üniversiteleri ile KKTC ve yurtdışındaki üniversitelerin toplam kontenjanlarının yüzde 46.7'si boş kaldı. 
     2001-ÖSYS sonuçlarına göre, devlet ve vakıf üniversiteleri ile KKTC'deki ve yurtdışındaki üniversitelerin örgün öğretim yapan lisans ve ön lisans programlarına toplam 308 bin 303 kontenjan ayrıldı. 
     Devlet üniversitelerinin lisans programlarına 151 bin 920, ön lisans programlarına 118 bin 641, vakıf üniversitelerinin lisans programlarına 16 bin 790, ön lisans programlarına 6 bin 400, KKTC'deki üniversitelerin lisans programlarına 10 bin 147, ön lisans programlarına 2 bin 11, diğer devletlerdeki üniversitelerin lisans programlarına 2 bin 389, ön lisans programlarına da 5 kontenjan verildi. 
     ÖSYM'nin yaptığı merkezi yerleştirme işlemleri sonucunda, devlet üniversitelerine ayrılan toplam 270 bin 561 lisans ve ön lisans programına 262 bin 28 aday yerleştirildi. 
     Boş kontenjanlarda artış 
     ÖSYM Başkanı Dr. Fethi Toker'in, bu yıl geçen yıla göre taban puanlarının düştüğünü bildirdiği vakıf üniversitelerindeki boş kontenjanların sayısı da arttı. 
     Vakıf üniversitelerinin lisans ve ön lisans programlarına ayrılan toplam 23 bin 190 kontenjana ise 16 bin 714 aday yerleşmeye hak kazandı. Buna göre, vakıf üniversitelerindeki toplam kontenjanın yüzde 27.9'u boş kaldı. Vakıf üniversitelerinde geçen yıl kontenjanların yüzde 8.5'i dolmamıştı. Geçen yıl vakıf üniversitelerinin lisans programlarına ayrılan 13 bin 999 kontenjana 12 bin 423 kişi, ön lisans programlarına ayrılan 4 bin 995 kontenjana 4 bin 945 aday yerleştirilmişti. 
     Bu yılki yerleştirme sonuçlarına göre, vakıf üniversitelerinin boş kontenjan kontenjanlarındaki artış geçen yıla oranla yüzde 19.4 oldu. 
     KKTC'deki üniversiteler 
     KKTC'deki üniversitelerin boş kontenjanlarında da geçen yıla göre artış görüldü. 
     Bu yıl KKTC'deki üniversitelere ayrılan toplam 12 bin 158 kontenjandan 9 bin 659'u 79.4 doldurulamadı. KKTC'deki üniversitelerin lisans programlarına ayrılan 10 bin 147 kontenjandan 1929'u, ön lisans programlarına ayrılan 2 bin 11 kontenjandan 570'ine yerleştirme yapıldı. Böylece, bu yıl yapılan yerleştirme sonuçlarına göre, KKTC'deki üniversitelerin lisans programlarının yüzde 80.9'u, ön lisans programlarının da yüzde 71.6'sı açık kaldı. 
     Yurtdışındaki diğer üniversitelere bu yıl ayrılan toplam 2 bin 394 kontenjandan 901'i doldu. Bu üniversitelerin kontenjanlarının yüzde 62.3'ü boş kaldı. Geçen yıl yurtdışındaki üniversitelerin kontenjanlarının yüzde 67.7'si boş kalmıştı. 
     Geçen yıl, vakıf üniversiteleri ile KKTC ve yurtdışındaki üniversitelere ayrılan kontenjanların yüzde 36.1'i dolmamıştı. 
     Bu sonuca göre, paralı üniversiteler diye nitelenebilecek vakıf üniversiteleri ile KKTC ve yurtdışındaki üniversitelerin boş kontenjanları, bu yıl geçen yıla oranla yüzde 10.6 arttı. Paralı üniversitelerin kontenjanlarının yarıya yakınının boş kalmasında, fiyatlarının döviz cinsinden belirlenmesinin etkili olduğu bildirildi. 
     Türkiye'deki vakıf üniversitelerinin ön lisans ve lisans programlarının fiyatları 2001-2002 eğitim-öğretim yılı için 2 bin dolar ile 11 bin 500 dolar, KKTC'deki üniversitelerin fiyatları ise 3 bin ile 4 bin dolar arasında değişiyor. 
     2001-Yükseköğretim Programları ve Kontenjanları Kılavuzu'nda yer alan yurtdışındaki üniversitelerin fiyatları ise Türkiye'deki vakıf üniversiteleri ile KKTC'deki üniversitelerden daha düşük. Yurtdışındaki diğer üniversitelerin fiyatları ise 500 ABD doları ile 3 bin ABD doları arasında değişiyor. 
     
     







</TEXT>
</DOC>
