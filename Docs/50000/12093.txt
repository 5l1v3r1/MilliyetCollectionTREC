<DOC>
<DOCNO> 12093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/soneko09.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talep durma noktasına geldiği için Ford Otomotiv işçi çıkartıyor 
</HEADLINE>
<TEXT>

     Ford Otomotiv, talebin durma noktasına gelmesi nedeniyle üretimi azaltma ve 381 personeli işten çıkarma kararı aldı. 
     Koç Topluluğu şirketlerinden Ford Otomotiv Sanayi A.Ş.'den Borsa'ya gönderilen açıklamada, Türk ekonomisinin içinde bulunduğu kriz ortamının bütün sektörleri olduğu gibi otomotiv sanayini de çok olumsuz yönde etkilediği belirtildi. 
     Kasım ayından bu yana otomotiv sanayi ürünlerine olan talebin giderek daraldığı ve içinde bulunduğumuz günlerde durma noktasına geldiği bildirilen açıklamada, şöyle denildi 
     ''Durumu değerlendiren şirket yönetimi, diğer alanlarda uygulanan tasarruf tedbirleriyle birlikte üretim planlarında önemli azaltmalar yapılmasını kararlaştırmıştır. Bu çerçevede, İstanbul Kadıköy, Eskişehir İnönü ve Kocaeli Gölcük fabrikalarında çalışan toplam 381 personelin iş akitlerinin her türlü kanuni hakları ödenerek bu hafta içinde sona erdirilmesi zorunluluğu ortaya çıkmıştır.'' Açıklamada, şirkette istihdam edilen toplam personel sayısının 16 Mart tarihi itibariyle 4 bin 131 kişi olduğu bildirildi. Bu durumda, mevcut personelin yüzde 9.2'si işini kaybetmiş olacak. 




</TEXT>
</DOC>
