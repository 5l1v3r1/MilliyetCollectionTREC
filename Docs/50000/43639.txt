<DOC>
<DOCNO> 43639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/yurundul.html </URL>
<DATE> 2001/09/23/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Sisteme dönünce 
</HEADLINE>
<TEXT>

     Galatasaray - Fenerbahçe derbilerinin alışılmış yüksek tansiyonuna tribünlerden sürekli küfür edebiyatı eklenince iki takım futbolcuları doğal olarak strese girdiler. Bu yüzden ilk yarıdaki futbol tam bir kör dövüşüydü. 
     Fenerbahçe orta sahada Sergen’i Johnson ile kontrol altına alırken, Lazetic de hem Ergün’ü oynatmadı hem de topun olduğu başka bölgelere yardım götürdü. Fenerbahçe ofansif girişimlerde ise hiç etkili değildi. Çünkü ileride Rapajic sıkı markajda tutulurken, Oktay fizik kondisyon probleminden pasif forvet kimliğindeydi. Yusuf da sahada kaybolan başka bir isimdi. Lazetic’in kişisel çabuk driplinglerle hücuma verdiği destek ise son hareketlerdeki yetersizliği yüzünden randıman sağlamadı. 
     Galatasaray’ın orta sahası organizasyon yapacak alan bulamadı. Ümit Karan ile Hasan Şaş yakın markajda etkili olamadılar. Takım savunması ise başarılıydı. Saha içi organizasyonunu olumsuz etkileyen en önemli faktör ise Lucescu’nun alışılmış dörtlü defans uygulamasından üçlü defansa geçmesiydi. 
     İşte bu görüntüde iki taraf da bu yarıda ne atak geliştirebildi, ne de pozisyon üretebildi. 
     İkinci yarı da aynı görüntüde başladı. Bülent’in sakatlanıp çıkmasından sonra Lucescu alışılmış dörtlü savunmaya geçince Galatasaray ilk kolektif atağını yaptı ve golü buldu. Ondan sonra Fenerbahçe’nin baskısı pozisyonsuz devam etti. Ve Galatasaray ilk yakaladığı geniş alandaki kontratağı iyi değerlendirince kazandığı penaltı ile maçı bitirdi. Bülent gibi başarılı bir futbolcunun sakatlanıp oyundan çıkması bir yerde sistem değişikliği açısından Galatasaray’ın lehine gelişti ve maçın dönüm noktası oldu. Galatasaray’da Ümit Karan ve Sergen hariç herkes görevini yaptı ama en başarılı isimler Bülent Akın ve Capone idi. 
     Fenerbahçe’nin bu maçı kaybetmesinde en önemli neden Mustafa Denizli’nin takım tertibindeki yanlışlarıydı. Fizik gücü yetersiz Oktay ile Yusuf’a bir arada görev verdi. Hele Oktay’ı bu haliyle ilk onbirde başlatması ve devre arasında çıkarmayışı affedilmez bir teknik adam yanlışıydı. Fenerbahçe’de ayakta kalan isimler Lazetic ve Johnson’du. 
     Metin Tokat üstün kondisyonuyla başarılı bir maç yönetti. Ancak devamlı küfüre ve atılan yabancı maddelere seyirci kalıp son dakikalarda anons yaptırması kendisine yakışmadı. 
     



 SPOR 

























</TEXT>
</DOC>
