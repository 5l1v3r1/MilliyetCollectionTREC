<DOC>
<DOCNO> 45119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur18.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz anne oğluna kavuştu... 
</HEADLINE>
<TEXT>

     İngiliz anne Marie Algın, eşi Halil Murat Algın'ın İngiltere'den kaçırarak Türkiye'ye getirdiğini iddia ettiği, oğlu Adem Şükrü Algın'a kavuşmanın mutluluğunu yaşıyor. 
     Şanlıurfa 1.Asliye Hukuk Mahkemesi'nin Marie Algın'ın ayrı yaşadığı eşi Halil Murat Algın aleyhine ''oğlunu kaçırdığı'' gerekçesiyle açtığı dava önceki gün karara bağlanmış ve mahkeme çocuk Adem Şükrü'nün annesine verilmesine karar vermişti. Mahkeme kararında, vatani görevini yapan baba Halil Murat Algın'ın Yargıtay'a başvurmasını göz önünde bulundurarak, anne ve oğluna yurtdışına çıkış yasağı koymuştu. 
     Mahkeme kararından sonra Marie Algın güvenlik güçleriyle eşi Halil Murat Algın'ın evine gitmiş, ancak yapılan tüm aramalara rağmen Adem Şükrü bulunamamıştı. 
     Güvenlik güçleri, bugün yaptıkları çalışmalar sonucunda Adem Şükrü'yü, Halil Murat Algın'ın bir yakınının evinde buldu ve Şanlıurfa Devlet Hastanesi'nde kontrolden geçirdikten sonra Emniyet Müdürlüğü'ne getirdi. Adem Şükrü, burada annesi Marie Algın'a verildi. 
     Algın, Emniyet Müdürlüğü'nde oğluna kavuşmanın sevincini hıçkırıklara boğularak yaşarken, ''Çok mutluyum. Oğlumu alarak İstanbul'a gideceğim. Orada gelişmeleri bekleyeceğim'' diye konuştu. 
     Şanlıurfalı İnşaat Mühendisi Halil Murat Algın, yaklaşık 5 yıl önce doktora yapmak için gittiği İngiltere'de evlendiği Marie'den olan 3,5 yaşında oğlu Adem Şükrü'yü, ayrı yaşamaya başladıktan sonra memleketi Şanlıurfa'ya getirmiş ve anne Marie Algın da bunun üzerine eşinin memleketi Şanlıurfa'ya gelerek dava açmıştı. 
     






</TEXT>
</DOC>
