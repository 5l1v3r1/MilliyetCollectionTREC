<DOC>
<DOCNO> 8607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sontur16.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Büyükelçisi'nin hediye duyarlılığı 
</HEADLINE>
<TEXT>

     Japonya'nın Ankara Büyükelçisi Shiegeo Takenaka, Sinop valiliğini ziyareti sırasında, değerini 50 doların üzerinde sanarak verilen hediyeyi kabul etmek istemeyince, Vali Ayhan Nasuhbeyoğlu tarafından güçlükle ikna edildi. 
     Karadeniz Bölgesi'nde yaptığı gezi kapsamında Sinop Valisi Ayhan Nasuhbeyoğlu'nu makamında ziyaret eden Büyükelçi Takenaka, bölgede yapılabilecek yatırımlar konusunda gözlemlerde bulunduğunu söyledi. 
     "Bizim için önemli olan tarih ve doğal güzelliklerdir. 5 yıldızlı oteller yerine doğası bozulmamış, zedelenmemiş kaynaklar önemlidir'' diyen Büyükelçi, bölgedeki ziyaretlerinden olumlu izlenimler edindiğini söyledi. 
     İlin tarihi ve doğal güzellikleri hakkında Takenaka'ya bilgi veren Vali Nasuhbeyoğlu, daha sonra ziyaret anısına Japon Büyükelçiye hediye vermek isteyince, Takenaka, paketi ''büyük'' görünce almak istemedi. 
     İçinde, Sinop Cam Sanayi'nin ürünleri bulunan paketin değerinin 50 doların üzerinde olabileceği gerekçesiyle hediyeyi kabul edemeyeceğini belirten Takenaka'yı Vali Nasuhbeyoğlu güçlükle ikna etti. Hediyeyi alırken, ''Umarım değeri 49 dolardan fazla değildir'' diyen Shigeo Takenaka, ülkesindeki yasa ve gelenekler gereği değeri 50 doların üzerinde hediye kabul etmediklerini söyledi. 




</TEXT>
</DOC>
