<DOC>
<DOCNO> 25178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/soneko22.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de borç takasının şartları belirlendi 
</HEADLINE>
<TEXT>

     Arjantin hükümeti, eski Hazine tahvillerinin yenileriyle değiştirilmesine dayalı borç takasında, yatırımcılara ilk aşamada cömert şartlar sundu. 
     Bu arada borç takasıyla, faiz oranları indirilip, yatırımlar ile üç yıldır durgunluktaki ekonominin yeniden canlandırılması hedefleniyor. 
     Arjantin, 66.7 milyar dolarlık Hazine tahvillerini ellerinde bulunduran yatırımcılar için, borç takası şartlarını belirledi. 
     Maliye Bakanı Daniel Marx'ın açıklamasına göre, vadeleri 2006 ve 2031'de dolacak daha kısa vadeli Hazine tahvillerinin yenileriyle değiştirilmesiyle, 17.7 milyar dolarlık borç ödemesi 2005 yılına kadar geciktirilecek. 
     Dört yeni global tahville, 2006 yılında kupon ödemesine başlanacak. Arjantin pezosu ve ABD doları cinsinden, vadesi 2008'de dolan iki tahvilin kupon ödemeleri 2004 yılından sonra artacak. Vadesi 2008 yılında dolacak dolar cinsinden tahvillere 2004'e kadar yılda yüzde 7, 2004'den sonra yılda yüzde 15.5 oranında kupon ödemesi yapılacak. Bu tahvilin adedinin fiyatı 78 dolar 55 sent. Arjantin emeklilik fonlarına cazip gelmesi beklenen 2031 vadeli global dolar tahvilinin yıllık kupon ödemesi yüzde 12. Öte yandan Arjantin'in borç takası, Avrupa ve New York Wall Street'teki borsacılarca yakından izleniyor. 
     Bazı borsacılar, Arjantin'in borç takasında sunduğu şartlarla, takas için başvurulacak miktarın 20 milyar dolardan 25 milyar dolara kadar çıkabileceğini tahmin ediyor. Borç takasında sunulan yeni tahvillerin fiyat ve indirimlerinin cazip olduğu söyleniyor. 
     
     Wall Street kuşkulu 
     Buna karşılık, Wall Street'deki borsacılar, ''Arjantin'in borç takasına şüpheyle yaklaşıyor ve şartların, yatırımcıları pek de cezbedip ödüllendirmeyeceği'' görüşünde. 
     Wall Street çevrelerine göre, Arjantin sorunlarını çözmüyor, sadece erteliyor ve bu da yatırımcılar için risk yaratıyor. 
     Atlantic Asset Management'ın Fon Yönetimi baş ekonomisti Boris Segura, ''yabancılar bu takasa katılmaya pek de istek değil, çünkü, çıkarılacak yeni kağıtların tahviller karakteristikleri, fon değerlilik yönetimiyle uyuşmuyor, esas bakış açısından, yabancı yatırımcılar Arjantin'in kredibilite geçmişinden memnun değil, Arjantin'e kaynak temin etmek istemiyorlar'' diyor. 
     Wall Street'teki uzmanlara göre, Arjantin ekonomisi henüz tehlikeden çıkamadığından, borç takasıyla sunulan yeni tahvillerden almak riskli. 
     Arjantin'in ülke riskine dair endişeler, bu ülkenin risk puanının 35 puan artışla 1,028'e yükselmesine neden oldu. Arjantin'de krizin başladığı geçen yılın sonlarında 700 olan ülke risk puanı, panik nedeniyle bu yıl 1,200 puana fırladıktan sonra geçen haftalarda 900'e inmişti. 






</TEXT>
</DOC>
