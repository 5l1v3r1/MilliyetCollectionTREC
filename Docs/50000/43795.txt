<DOC>
<DOCNO> 43795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/yasam/yas02.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Define kuyusu mezar oldu 
</HEADLINE>
<TEXT>

Define bulmak umuduyla bir haftada 6 metrelik kuyu kazan dört kafadardan ikisi, kazdıkları kuyuda can verdi... 
     İSMAİL AY Bolu DHA 

     Feci olay, Bolu’nun Gerede ilçesi Hacılar köyü Örencik mevkiinde meydana geldi. 
     Yaşar Atay 29 , Mustafa Fikret 40 , Aydın Koç ve soyadı henüz saptanamayan Ali adlı şoför, bir haftadır define bulmak umuduyla önceden belirledikleri bir yeri kazıyorlardı. Bir gün ara verdikleri kazı çalışmasını sürdürmek için önceki gün kolları yeniden sıvadılar. 
     Ekibin acıkması üzerine Aydın Koç ve Ali, yemek almak için ilçe merkezine giderken, kimse görmesin diye arkadaşlarının jeneratörle kazı çalışması yaptığı 3 metre genişliğinde, 6 metre derinliğindeki kuyunun da ağzını tahta parçalarıyla kapattılar. Kazıya katılanlardan haber alamayan yakınlarının ihbarı üzerine olay yerine giden jandarma ekipleri, definecilerin kazdıkları kuyuda Yaşar Atay ve Mustafa Fikret’in cansız bedenlerini buldular. 
     
     İki defineci kayıp 
     Vücutlarında yanık izlerine de rastlanan hazine avcılarının, jenaratörde meydana gelen elektrik kaçağından ya da havasızlıktan ölmüş olabilecekleri belirtildi. Atay ve Fikret’in cesetleri, otopsi için Gerede Devlet Hastanesi morguna kaldırılırken, ortadan kaybolan Koç ve şoför Ali ise aranıyor. 
     
Definecilerden jandarmaya ateş      Bergama’nın Zeytindağ Beldesi yakınında, SİT alanında izinsiz define arayan 5 kişi, kendilerine müdahale eden jandarmayla silahlı çatışmaya girdi. Definecilerden Ali Koçar yakalanırken, kaçan Bekir Kazak ve Ziya Akbulut’la ismi belirlenemeyen iki kişinin ise arandığı bildirildi. 
     



 YAŞAM 




















</TEXT>
</DOC>
