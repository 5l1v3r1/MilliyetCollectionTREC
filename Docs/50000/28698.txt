<DOC>
<DOCNO> 28698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun09.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ırkçı çatışmalar..Burnley'de işyerleri ateşe verildi 
</HEADLINE>
<TEXT>

     İngiltere'nin Lancashire eyaletindeki Burnley adlı küçük kentte yaşanan ırk ayrımına dayalı gerginlik, dün gece de çatışmalar yaşanmasına yol açtı. 
     Cumartesi gecesi küçük tartışmalar şeklinde başlayan olayların dün gece iyice büyüdüğü, pek çok işyeriyle otomobillerin ateşe verildiği bildirildi. 
     Bir gazete bayii, bir pub ve beş otomobilin yakıldığı olaylardan sonra, polisin beyaz ve Asyalılar'dan 4 kişiyi tutukladığı açıklandı. Daha önce ırkçı çatışmaların yaşandığı Oldham kasabasına uzaklığı sadece 20 mil olan Burnley'de olayların başlamasına, Asyalı bir taksi şoförünün ırkçı beyazların saldırısına uğradığına dair iddialar yol açtı. Bu arada, kasabadaki toplum liderleri Oldham'da olduğu gibi burada da polisi suçladı. Toplumun ileri gelenlerine göre, polis aynen Oldham'da olduğu gibi Burnley'de de olaylara müdahale etmekte gecikti. 
     Bu sabaha karşı kontrol altına alınan olaylardan sonra polis güçlerinin Asyalılar'ın yoğun olarak yaşadıkları mahellelerin girişlerinde devriye gezmeye başladığı kaydediliyor. Kasabada ateşe verilen Duke of York adlı beyazlara ait pub'ın, beyazların bölgesinde ateşe verilen ve bir Asyalı'ya ait olan gazette bayiinin öcünün alınması için yakıldığını belirten polis yetkilileri, en büyük tehlikenin intikam eylemlerinin birbirini izlemesi olduğunu belirtiyor. Burnley, 6 bin Asyalı'nın yaşadığı 92 bin nüfuslu bir kent olarak ırk ayrımcılığının çatışmalara dönüşmesi tehlikesinin en güçlü yaşandığı yerlerden biri olarak tanımlanıyor. Polisin, bu nedenle kentte olağanüstü hal uyguladığı ve bir de kriz masası kurulduğu belirtiliyor. 







</TEXT>
</DOC>
