<DOC>
<DOCNO> 10059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/spor/spo01.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala, maçı Kurtuluş Savaşı’na benzetti, futbolcularını şöyle motive etti 
</HEADLINE>
<TEXT>
Atatürk’ü unutmayın 
     KARTAL YİĞİT 

     BEŞİKTAŞ Teknik Direktörü Scala, futbolcularını maçtan önce değişik bir şekilde motive ettiğini söyledi. İtalyan hoca, "Onlara Atatürk’ü unutmamalarını bildirdim. Atatürk, Kurtuluş Savaşı’na başlamadan önce askerlerine Sizlerden savaşmanızı değil, ölmenizi istiyorum’ demiş. Bunu hatırlattım. Futbolda ölmek yok. Ama savaşılır. Bu onları etkiledi. Savaştılar ve zorlu maçtan galip ayrıldılar" diye konuştu. 
     SİYAH - Beyazlı takımın hocası, oyuncularıyla yaptığı toplantıda da "Hasta değilim. Almanya’ya gidip, kontrolden geçeceğim. Sağlamım ve görevimin başındayım. Ayrılacağım ve yerime başkasının geleceği söylenti. Spekülasyonları kafanıza takmayın" dedi. Bugün gidecek olan İtalyan hoca, perşembe akşamı İstanbul’da olacağını, cuma sabahı da Gaziantep’e geçerek maça yetişeceğini söyledi. 
     
Daum bugün İstanbul’da      BEŞİKTAŞ Teknik Direktörü Scala’nın yerine getirileceği belirtilen Daum, bu akşam İstanbul’a gelecek. Galatasaray’ın Şampiyonlar Ligi’nde Milan ile oynayacağı maçı bir Alman televizyon kanalına yorumlayacak olan Daum’un Siyah - Beyazlı yöneticilerle de bir araya gelebileceği belirtildi. Daum’u havaalanında eski yardımcısı Bülent Albayrak ile Rıza Çalımbay karşılayacak. 
     
     Tayfur sakatlandı 
     KAPTAN Tayfur’un maçın başlarında kaburgasından sakatlandığı belirtildi. Ağrısına ve "İstersen çık" denilmesine rağmen oyuna devam eden Tayfur’un kaburgasında çatlak belirlendi. Tayfur, bugün hastanede kontrolden geçirilecek. 
     
     Bilgili gelmedi 
     BEŞİKTAŞ Başkanı Serdar Bilgili, annesinin ölüm yıldönümünde evinde okuttuğu mevlüt nedeniyle maça gelmedi. Öte yandan Beşiktaş’ın etkili derneklerinden Gümrükçüler Grubu’nda başkanlığa tekrar Serdar Keskin seçildi. Keskin, kongrelerde yine hiç kimsenin, hiç bir grubun etkisi altında kesinlikle kalmayacaklarını vurguladı. 
     
     Ümitler’de de Kartal 
     ÜMİTLER Ligi’nde yapılan karşılaşmada Beşiktaş, Ankaragücü’nü 3-1 gibi net bir skorla yenmesini bildi. Cankurtaran Stadı’nda oynanan karşılaşmada Siyah - Beyazlılar’ın gollerini Ali Cansun 2 ve Engin attı. 
     
     Ahmet Dursun’a protesto 
     BEŞİKTAŞ taraftarı, geçen hafta kırmızı kart görerek, takımını yalnız bırakan Ahmet Dursun’a tepki gösterdi. Taraftarlar, "Formayı hak edin, ya da defolun gidin", "O forma kutsaldır, nasip olmaz herkese" diyerek, Ahmet Dursun’u hedef alan protesto gösterisinde bulundular. Bu arada kapalı tribünde bulunan taraftarlar, başlama düdüğünden önce efsane üçlü Metin - Ali - Feyyaz için tezahürat yaptılar. 
     
     Ali Eren’den kurban 
     SİYAH - Beyazlı takımın tecrübeli futbolcusu Ali Eren, Kurban Bayramı nedeniyle bugün Fulya Tesisleri’nde kurban kesecek. Kurban etini tesis çalışanlarına dağıtacak olan Ali Eren, "Bayramın ülkemize ve Beşiktaş camiasına hayırlı olmasını diliyorum" dedi. 
     


 SPOR 



















</TEXT>
</DOC>
