<DOC>
<DOCNO> 27135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/guncel/gun08.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dershaneler zararlı mı yoksa yararlı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     YÖK Başkanı Prof. Dr. Kemal Gürüz, "Dershaneler fevkalade zararlıdır" sözleriyle dersane tartışmasını tekrar gündeme getirdi. "Dershaneler çocuğu ikiye bölüyor" görüşlerinin karşısında, "Bilgi ne zaman zararlı oldu " sorusunu yöneltenler bulunuyor. 
     
     Nazmi Arıkan Fen Bilimleri Sahibi 
Önce sistemi düzeltsinler      Daha bilgili olmanın kime zararı var. Bilginin insana zararı varsa, dersaneler zararlıdır. YÖK Başkanı çok kötü bir sistem kurdu. Bu sistemi, "dershaneleri ortadan kaldıracak" diye savunuyor. Oysa bu sistem geldikten sonra biz, yüzde 300'lük öğrenci artışı yaşadık. YÖK Başkanı'nın dersanelere karşı olması, sistemin eksiklerini gizlemek için sığındığı bir liman. Önce sistemi düzeltsinler, dershanecilik kendiliğinden ortadan kalkar. 
     
     Enver Yücel Uğur Dersanesi Sahibi 
Dünyanın her yerinde var      Dershaneler zararlı olsa, halk çocuğunu niye göndersin Dershanede yapılan eğitim öğretim, ne sınıf geçmeye yönelik, ne de diploma veya sertifika vermeye. Daha iyi öğrenebilmek için anne babanın çocuğunu gönderdiği müesseselerdir. Devletin denetimi ve kontrolü altındadır. Sanki dershaneler yalnız Türkiye'de var Dünyanın süper gücü ABD'de bile dersaneler var. Dünyanın hiçbir yerinde insanlar dilediği üniversiteye ellerini kollarını sallayarak giremezler. 
     
     Kemal Gürüz YÖK Başkanı 
Yararlı değiller      Yükseköğretim giderlerinin tamamen kamu kaynaklarından karşılanmasının, toplumun alt gelir gruplarından, yüksek gelir gruplarına kaynak aktaran bir mekanizma oluşturduğu, ve bu nedenle sosyal adalet ve fırsat eşitliğine aykırı olduğu görülmektedir. Yükseköğretime giriş sınavına hazırlık için özel dersanelere yapılan ve yıllık miktarının neredeyse yükseköğretim bütçesine yaklaştığına dair ciddi karineler bulunan ödemeler, bu olgunun ülkemizdeki en bariz kanıtıdır. Kaldı ki bu tür okul dışı hazırlık, pedagojik olarak yararlı değil, tam tersine zararlıdır. 
     
     Prof. Dr. Fehmi Durukanoğlu 
YÖK Başkanı'na katılıyorum      YÖK Başkanı Kemal Gürüz'ün bu konudaki görüşünü destekliyorum. Dershanelere giden öğrencilerin, üniversiteyi kazanacağının bir garantisi yok. Her yıl çok sayıda öğrenci dersaneye gidiyor. Dershaneye gittikleri için bir meslek edinmiyorlar. Oysa anne babalar, sonunda bir diploma verilen, meslek sahibi yapan özel üniversiteye çocuk gönderirken verecekleri ücreti düşünüyorlar. Sınavlara öğrenci hazırlayan dershaneler çocuğun zamanını tamamen ikiye bölüyor. Çalışmasını zorlaştırıyor. 
     



 GÜNCEL 




















</TEXT>
</DOC>
