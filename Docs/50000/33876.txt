<DOC>
<DOCNO> 33876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/guncel/gun08.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet okulu ve özel okullar arasında sınav yarışı... 
</HEADLINE>
<TEXT>
Kim daha başarılı 
ÇAPRAZ ATEŞ 
     SİBEL KAHRAMAN ŞEN 

     Üniversite sınav sonuçları açıklandı ve devlet - özel okullar tartışması tekrar gündeme geldi. Sınav sonuçları değerlendirildiğinde, şampiyonların çoğunun devlet okullarından çıktığı görülüyor. Genel sıralamada da fen liseleri ve anadolu liseleri, kolejlere göre daha üst seviyede bulunuyor. 
     Peki bu sınav başarıyı gösterir mi Devlet okulları gerçekten daha mı başarılı Bu noktada görüşler farklılaşıyor. Üniversite sınavının çok önemli olduğu ve başarıyı gösterdiğini belirtenlerin yanı sıra, başarının bu sınavla değerlendirilemeyeceğini söyleyenler de var. 
     
Bir sınavla değerlendirilmezFahamettin Akıngüç Kültür Okulları Kurucusu 
     Bir okullar grubunu başarılı ya da başarısız sayan faktörler sadece bir sınavda, bir veya bir kaç öğrencisini birinci, beşinci ya da yüzüncü yapmasıyla ölçülmemeli. Bir okulun başarısını simgeleyen çeşitli eğitimsel ölçekler vardır. Bir sınavın sonuçlarına göre başarılı veya başarısız olduğunu söylemek yanlıştır. Başka çalışmalara bakmak gerekir. Eğitbilim açısından öğrencisine neler kazandırmış, çocuklar neleri edinmiş, buna bakılmalı ve asıl değerlendirme böyle yapılmalı. Bu da herşeyden önce okulların yapısal özelliklerine bağlıdır. Fiziki olanaklar, teknolojik olanaklar, kalite çalışmaları karşılaştırılmalıdır. Okulların başarısını bunlar simgeler. Kültür Fen Lisesi'nden bir öğrencimiz 14. oldu. Ama bunun çok büyük önemi yok. Bu yalnızca bir kritere göre değerlendirmedir. 
     
Tek pencereden bakılamazTürker Kurşun Bahçeşehir Koleji Genel Müdürü 
     Özel okullar başarısız değil. Eğitimden anladığımız, sadece üniversite sınavıysa söyleyecek bir şey yok. Eğitim, bütün dünyada kabul edildiği şekliyle farklı bir olgudur, üniversite sınavına endekslenmez. Özel okullar kaliteli eğitimin lokomotifleridir. Genel anlamda özel okullar çok önemli bir işlev görüyor. Üniversite sınavına baktığımızda bazı okullar başarısız görülebilir. Bu son derece doğal. Ama sonuca bakarak başarısızlar diyemeyiz. Pek çok çocuk yurtdışında okumak istiyor, tek pencereden bakılıp karar verilemez. Özel okullar çocuğa kültürel, sosyal yönden çok şey kazandırıyor. 
     
Özel okul ille de başarılı olmazKemal Ünal EğitimSen Genel Sekreteri 
     Devlet okulları bu sınavda ön sıralarda. "Yıllardır bu ülkede devletçilik uygulamaları kaliteyi düşürüyor" denildi. Bütün alanlarda özelleştirme eğilimi var. Eğitim alanında da, özel eğitimin başarılı olacağı şeklinde toplumda yanlış kanı var. Daha önceki yıllarda da devlet okulları başarılıydı. Gerçek anlamda kamusal eğitimin başarı şansı daha fazladır. Eşitlik ortamı var, öğrenciyle kurum arasına para - çıkar ilişkisi değil, hizmet anlayışı hakim. Doğal bir eğitim ortamı oluşuyor. Para bunu sağlayamaz. Devlet olanaklarıyla yapılacak, fırsat eşitliği temelinde yürütülecek kamusal eğitim, öğrencilerin başarılarını daha da arttırıp toplumsal kalkınmaya katkıda bulunacaktır. 
     
Devlet okullarının başarısı yükseldiİbrahim Barbaros Milli Eğitim Bakanlığı Müsteşar Yardımcısı 
     Sınav sonuçlarına baktığımızda özel okullar devlet okullarının aşağısında kaldı. Tabii ki özeller başarısız denemez, ama devlet okullarının başarı grafiği yükseldi ve bu başarı her yere yayıldı. Bu sınav başarıyı gösterir. Çünkü, testler bilgiyi ölçen değil, öğrencilerin, öğrenimleri sırasında edindikleri bilgiler yanında yorumlama, analiz etme gibi nitelikleri de kullandıkları bir sınav. Ben bu başarıyı, okul eğitimine dayalı yaptığımız iyileştirilmelere bağlıyorum. Hem altyapı hem de kalitenin arttırılmasına dönük çalışmalarımız bulunuyor. Öğretmenler sürekli hizmet içi eğitimden geçiyor. Eğitim bölgeleri oluşturduk. Bölgedeki eğitim sorunlarını, öğrenciler, veliler tartışıyor, çözümler arıyor. Toplam kalite yönetimi anlayışımız var. Bu, sürekli eğitimi iyileştirmeyi hedefleyen bir yaklaşım. 
     



 GÜNCEL 













</TEXT>
</DOC>
