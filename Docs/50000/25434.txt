<DOC>
<DOCNO> 25434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur23.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayali ihracatçı Turan Çevik borcunu ödeyemeyince gözaltında 
</HEADLINE>
<TEXT>

     Hayali ihracat suçlarından dolayı bir dönem yargılanarak beraat eden Turan Çevik, bir borcunu ödeme taahhüdünü yerine getirmediği gerekçesiyle hakkında verilen 1 aylık hapis cezası nedeniyle gözlem altına alındı. 
     Çevik, Fatih Teleke adlı kişiye olan borcundan ötürü ödeme taahhüdünü yerine getirmediği gerekçesiyle İstanbul 10. İcra Tetkik Mercii Hakimliği'nce hakkında verilen 1 aylık hapis cezasının kesinleşmesi nedeniyle, İstanbul Asayiş Şube Müdürlüğü İnfaz Büro Amirliği ekiplerince yakalandı. 
     Turan Çevik'in, borcunu ödeyerek serbest kalması bekleniyor. Bir dönem Malatyaspor Kulübü Başkanlığı yapan Turan Çevik, 1984-87 yılları arasında Türkiye'nin en büyük hayali ihracatçılarından biri olarak gösteriliyordu. 1988 yılı rakamıyla toplam 150 milyar liralık hayali ihracat gerçekleştirdiği ileri sürülen Çevik, yurtdışına kaçtıktan sonra Atina'da yakalanmıştı. 
     Türkiye'ye getirilerek yargılanan Çevik, bütün hayali ihracat davalarından beraat etmiş, sadece ruhsatsız silah bulundurmak suçundan ceza almıştı. 
     







</TEXT>
</DOC>
