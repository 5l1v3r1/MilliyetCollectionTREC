<DOC>
<DOCNO> 38143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/ekonomi/eko02.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, dolarizasyonu sordu 
</HEADLINE>
<TEXT>

ABD Hazine Bakan Yardımcısı Steven Radelet, bankacılara, Dolarizasyon nereye kadar gider ’sorusunu yöneltti 
     EKONOMİ SERVİSİ 

     Geçen haftadan bu yana Türkiye’de bulunan ABD Hazine Bakan Yardımcısı Steven Radelet, dün İstanbul’da bankacılarla öğle yemeğinde bir araya geldi. 
     CNN - Türk’ün haberine göre Radalet, bankacılara programın başarıya ulaşıp ulaşamayacağını ve doların gidişatını sordu. Yemeğe katılanlar arasında, Türkiye Bankalar Birliği Genel Sekreteri Ekrem Keskin, Dışbank Yönetim Kurulu Başkan Vekili Tayfun Bayazıt ve İş Bankası Genel Müdürü Ersin Özince de yer aldı. Radelet bankacılara "Dolarizasyon nereye gider, bu ekonomik istikrar programı başarıya ulaşacak mı, enflasyon hedeflemesinin şansı nedir, BDDK’nın bankacılık sistemiyle ilgili verileri doğru mu" diye sordu. 
     Yemeğe katılan Merkez Bankası eski başkan vekillerinden Zekeriya Yıldırım, kartvizitinde "Afrika, Ortadoğu ve Güney doğu Asya’dan sorumlu Bakan Yardımcısı" yazan Radelet’in unvanına tepki gösterdi. Yıldırım, "Biz AB’ye aday bir ülkeyiz. ABD bize niye Afrika, Ortadoğu ve Güneydoğu Asya’dan sorumlu Bakan Yardımcısı’nı gönderiyor" dedi. 
     
Sanayide kan kaybı sürüyor      Geçen yılın temmuz ayında yüzde 76.4 olan imalat sanayii kapasite kullanım oranı, bu yıl aynı ayda yüzde 72.5’te kaldı. Kamu işyerlerinde kapasite kullanımı yüzde 78.4’ten yüzde 82.9’a çıkarken, özel sektörde bu oran yüzde 75.1’den yüzde 65.4’e geriledi. Alt sektörler itibariyle en fazla kan kaybının otomotivde olduğu belirlendi. Geçen yılın temmuz ayında yüzde 76.5 kapasite ile çalışan taşıt araçları ve karoseri sanayiinde kapasite kullanımı bu yıl aynı ayda yüzde 44.2’ye kadar düştü. 
     



 EKONOMİ 


















</TEXT>
</DOC>
