<DOC>
<DOCNO> 7743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/dunya/adun.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina kendini tekzip etti 
</HEADLINE>
<TEXT>

Atina'nın 'Rum soykırımı' saçmalığı bizzat ülkenin resmi tarih kurumunun duvarına çarptı. Yasayı hazırlayan Kültür Bakanlığı'na bağlı Küçük Asya İncelemeleri Kurumu 'Olanlar, savaş sırasında cereyan etmiş olaylardır' diyerek bakanlığını da madara etti 
     TAKİ BERBERAKİS Atina 

     Yunan Parlamentosu'nda kabul edildikten sonra Cumhurbaşkanı'nın onayına sunulan "Anadolu Rumlarının Türkler tarafından soykırıma uğratıldığı" iddiası Yunanlı tarihçileri bile güldürünce, ülkeni resmi tarih araştırma kurumu son noktayı koydu ve böyle bir soykırımın söz konusu olmadığını açıkladı. 
     Yunanistan'ın resmi tarih kuruluşu "Küçük Asya İncelemeleri" kurumu dün bir açıklama yaparak, Yunan ordusunun Anadolu bozgunu sırasında cereyan eden olaylara hiçbir şekilde soykırım denilemeyeceğini bildirdi. Açıklamada, o dönem yaşananların "savaş sırasında cereyan etmiş olaylar" olduğu vurgulandı. 
     Kurum açıklamasında ayrıca, "Soykırım 1944'e kadar hiçbir dünya dilinde var olmayan bir sözcük idi ve tüm milletin sistematik ve programlı bir şekilde yok edilmesi anlamına gelir" denildi. 
     Küçük Asya İncelemeleri kurumu, Yunanistan'da Anadolu'da yaşamış Rumların tarihi ve Anadolu bozgunu konusunda uzmanlaşmış bir devlet kurumu. Üstelik Yunan Kültür Bakanlığı'na bağlı olarak çalışıyor. Yunan Parlamentosu'nda kabul edilen tasarıyı hazırlayan iki bakanlıktan birinin Kültür Bakanlığı olması ve buna karşılık "soykırım diye bir şey yok" diyenin de bu bakanlığa bağlı bir kurum olması, ortaya ilginç bir çelişki çıkardı. 
     Kararnameye Yunan basının eleştirileri de tüm şiddetiyle devam ediyor. "Avgi" gazetesinde yer alan bir yorumda, Yunan Parlamentosu'nun soykırım ile ilgili verdiği kararı değiştirmesi istendi. 
     


 DÜNYA 











</TEXT>
</DOC>
