<DOC>
<DOCNO> 38487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sontur10.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş iddia... Otobüsteki cep telefonları freni mi kilitledi 
</HEADLINE>
<TEXT>

     Samsun'un Kavak İlçesi'nde meydana gelen ve 8 kişinin ölümü, 43 kişinin yaralanmasıyla sonuçlanan trafik kazasına, otobüs yolcularının açık olan cep telefonlarının neden olduğu öne sürüldü. 
     Kazada yaralanrak Samsun SSK Hastanesi'nde tedavi altına alınan sürücü Ferhat Karaaslan 33 , Trabzon'dan gelen aracı Samsun'da teslim aldığını ve havanın hafif yağışlı olmasına rağmen yolculuğun normal şartlarda devam ettiğini, ilçe girişindeki rampa inişinde birden fren sistemlerinin kilitlendiğini ve kontrolden çıkan aracın şarampole yuvarlandığını anlattı. 
     Sistemin kitlenmesine, bazı yolcuların çalan cep telefonlarının neden olduğunu öne süren Karaaslan, şunları dedi 
     ''Cep telefonları nedeniyle daha önce klima arıza yapmıştı. Bu nedenle telefonu çalan yolcuları uyardım, ama dinlemediler. Son olarak rampa inişinde yine cep telefonu çaldı. Muavini çağırarak bütün yolcuları uyarmasını söyledim. Tam bu sırada frenler kilitlendi. Önümündeki araca vurmamak için manevra yaptım. Tam bu sırada karşıdan başka bir araç gelince çarpmamak için yoldan çıktım.'' 
     Yaralı yolculardan bazıları da kaza anında araçta aşırı hız bulunmadığını ve belirgin bir sürücü hatası görmediklerini söylediler. 
     Yetkililer de kazayla ilgili ön araştırmada ve yapılan ilk kontrollerde sürücüyü suçlayıcı bulgulara rastlanmadığını bildirdiler. 
     
     






</TEXT>
</DOC>
