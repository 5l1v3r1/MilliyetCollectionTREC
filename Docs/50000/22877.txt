<DOC>
<DOCNO> 22877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/siyaset/asiy.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KIZI TANTAN’I SAVUNDU 
</HEADLINE>
<TEXT>
Babam niye istifa etsin 
Sermaye piyasaları uzmanı Saadet Tantan, yaşanan son olaylarda babasının haklı olduğunu vurgulayarak "İstifa gereksiz. Doğrular yalanla sarsılmaz" dedi 
     Songül HATISARU 

     ANAP Genel Başbakanı ve Başbakan Yardımcısı Mesut Yılmaz ile yaşadıkları sorunlar ile son günlerde gündeme yerleşen İçişleri Bakanı Saadettin Tantan'ın kızı Saadet Tantan, babasını destekleyen açıklamalar yaptı. Sermaye piyasaları uzmanı olan Saadet Tantan, babasının her zaman doğru yolda yürüdüğünü belirterek, "Babamın istifa edecek bir durumu yok. Bugüne kadar yaptıklarıyla hep haklı çıktı. Zaman doğruların öğretmenidir" dedi. 
     
'BUNLARIN TÜMÜ SÖYLENTİ'      Son gelişmeleri 'Meyve veren ağaç taşlanır' diye cevaplayan Saadet Tantan şunları söyledi "Doğrular asla yalanlarla sarsılmaz. Bu, bugüne kadar böyle oldu. Bundan sonra da böyle olacak. Yaşanan tartışmaların çoğu abartılmış dedikodular. İnsanlarla ilgili söylentilere değil, yapılan işlere odaklanılmalı. Bilgi toplumlarında bu tip söylentilere itibar edilmez. Söylentiler bizim gibi toplumlara has bir özellik. Ben bir bilim insanı olarak verilere, veriler sonucunda çıkan işe bakarım." 
     
'DÖNEMEÇTEN GEÇİYORUZ'      Saadet Tantan, yolsuzlukla mücadeleyle ilgili sorumuzu ise şöyle yanıtladı "Türkiye bir dönemeçten geçiyor. Bir taraftan sistem oturtulmaya çalışılıyor, bir taraftan da bir mücadele yürütülüyor. Örnek olarak Bankacılık Kanunu'nun reaksiyon bir kanun olduğu görüşü yaygın. Ancak böyle bir geçiş döneminden geçen her ülkede böyle olmuştur. Yasal mevzuat zaman içinde, revizyonlarla, uygulamalarla sağlanır." 
     
Öğrencileri çok seviyor      Marmara Üniversitesi Bankacılık ve Sigortacılık Yüksek Okulu Müdür Yardımcısı ve Sermaye Piyasası Bölüm Başkanı Saadet Tantan öğrencileri ve çalışma arkadaşlarınca mütevazılık örneği olarak tanımlanıyor. Hocalarının kendilerine çoğu zaman özel sorunlarında da yardımcı olduğunu söyleyen öğrenciler, bir bakanın kızı olduğunu ilk öğrendiklerinde şaşırdıklarını ifade ediyorlar. 
     
Ünlü babanın kızı olmaktan sıkılıyor      Sakinliğiyle tanınan Saadet Tantan, çalışma arkadaşları tarafından iyi bir dost olarak tanımlanıyor. Arkadaşları, Saadet Tantan'ın babası nedeniyle sahip olduğu ünden çok sıkıldığını da özellikle vurguluyor. Bekar olan Saadet Tantan, varlığa dayalı menkul kıymet, alacakların varlığa dayalı menkul kıymet haline getirilip yeniden pazarlanması konusunda yaptığı çalışmalarla tanınıyor. Dün Marmara Üniversitesi Bankacılık ve Sigortacılık Yüksek Okulu'nun düzenlediği mezuniyet töreninde, okulun akademik çalışmalarına yaptığı katkıdan dolayı plaket alan Saadet Tantan, genç yaşta yardımcı doçent doktorluğa kadar yükselmiş. 
     
Sosyal demokrat      Kendisinin bilime odaklandığını söyleyen Saadet Tantan, politikanın kendisinin vakıf olmadığı başka bir dili olduğunu söyledi. Bu dilden çok hoşlanmadığını ifade eden Tantan, kendisini sosyal demokrat olarak tanımlıyor. Saadet Tantan "Babanızı sosyal demokrat bir partide görmek ister miydiniz" sorusuna ise şu yanıtı verdi "Partiler önemli değil. Partiler amaca hizmet ederler. Yapacak işleriniz, bir vizyonunuz varsa hangi partide olduğunuz çokta önemli değil. Kadınların daha duyarlı, daha kırılgan bir yapıları var. Siyasetin işleyiş biçimi sanki erkekler tarafından daha kolay taşınıyor gibi. En azından ben kendimi yakın bulmuyorum." 
     



 SİYASET 


















</TEXT>
</DOC>
