<DOC>
<DOCNO> 39306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/guncel/gun07.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Gazete yazarından cihada çağrı 
</HEADLINE>
<TEXT>
Çocuklarınıza cihad tohumlarını ekiniz 
Milli Gazete’nin köşe yazarlarından Mevlüt Özcan köşesinde, "Çocuklarınızı ağır şartlara ve cihada alıştırınız. Bu esaslar üzerine eğitiniz. Evleriniz aslan inlerini andırsın, tavukların kümesi olmasın. Çocuklarınızın kalbine cihad sevgisini, cihad tohumlarını ekiniz" diye yazdı 
     İSTANBUL Milliyet 

     Milli Gazete’nin köşe yazarlarından Mevlüt Özcan, Müslüman kadınlara, dolaylı yoldan çocuklarının kalbine cihad tohumları ekmeleri nasihatinde bulundu. 
     Necmettin Erbakan ve Milli Görüş’e yakın olan gazetedeki köşesinde Özcan, "Hanım efendilere" başlığıyla yayımlanan yazısında, "Bir şehidimizin şehadetinden önceki şu sözlerine dikkatinizi çekmek istiyorum Müslüman kadınlar, çocuklarınızın kalbine cihad sevgisini, cihad tohumlarını ekiniz’" dedi. 
     "Hanımefendi kardeşleri"ne bazı nasihatlerde bulunan Özcan, yazısında şu satırlara yer verdi 
     "Müslüman kadınlar, sakın rahat ve lüks düşkünü olmayınız. Çünkü, rahat ve lüks cihadın düşmanıdır. Zira o rahat ve lüks beşerin ruhunu ifade eder. Temel ihtiyaçlarınızdan fazla şeylerden uzak durunuz. Zaruri şeylerle yetininiz. Çocuklarınızı ağır şartlara, yiğitliğe, kahramanlığa ve cihada alıştırınız. Bu esaslar üzerine eğitiniz. Evleriniz aslan inlerini andırsın. Tağutlar tarafından boğazlansın diye, yiyip semiren tavukların kümesi olmasın. Çocuklarınızın kalbine cihad sevgisini, cihad tohumlarını ekiniz. Yiğitlerin meydanlarında at koşturmak, savaş alanlarında at koşturmak arzularını, aşkını yerleştiriniz. Müslümanların problemlerini yaşayınız. Haftada hiç olmazsa bir gün muhacirlerin, mücahidlerin hayatlarına benzeyen bir gününüz olsun. O gün kuru bir ekmek ve buna bir kaç damlayı geçmeyen azıcık çayı katık yapın." 
     
     Kimsenin gözüne bakma 
     Erkeğin maddeyi, kadının da nesli üretmek için yaratıldığını belirten Özcan, "Yaratılışımıza ihanet etmeyelim" sözlerinin ardından şunları söyledi "Genç kız kardeşim yabancı erkeklerle mektuplaşma. Her mektup iffet ve ahlakına birer darbedir, bunu unutma Kimseye fotoğraf verme Hatıra diye yabancılarla fotoğraf çektirme, yolda giderken çok ciddi ol Yolda kimseye, hele kimsenin gözüne bakma ... Bütün bunlar, ahlakını gösteren röntgen raporudur." 
     



 GÜNCEL 




















</TEXT>
</DOC>
