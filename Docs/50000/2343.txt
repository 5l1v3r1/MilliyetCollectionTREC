<DOC>
<DOCNO> 2343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur26.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal 1’de yakalanan 4 kişi adliyede 
</HEADLINE>
<TEXT>

     Bursa’da "Kartal-1" adı verilen hayali ihracat operasyonu kapsamında aranan ve İstanbul’da yakalanan 4 kişi adliyeye sevk edildi. 
     Kartal-1 operasyonu çerçevesinde İstanbul polisince yakalanarak Bursa’ya gönderilen Akil Balcı, Bülent Cenami Tuzcuoğlu, Şakir Gümüş ve Mustafa Barut’un Mali Şube Müdürlüğü’nde 4 gündür süren sorgulaması tamamlandı. Daha sonra Bursa Adliyesi’ne sevk edilen zanlılar, burada cumhuriyet savcılığında ifade vermeye başladılar. 
     Uludağ Tekstil Giyim Sanayi ve Dış Ticaret A.Ş UTGS firmasına yönelik geçen ağustos ayında düzenlenen operasyonda 15 kişi gözaltına alınmış, bunlardan 5’i tutuklanmıştı. Operasyonda ele geçirilemeyen ve "hayali ihracat olayınının başı" olduğu bildirilen Ayşe Balcı ile UTGS Genel Müdürü Ahmet Çevik ile bugün adliyeye çıkarılan 4 kişi hakkında yakalanma emri çıkarılmıştı. 
     Ayşe Balcı’nın eşi olan ve adliyeye çıkarılırken elindeki çantayla sürekli yüzünü gizleyen Akil Balcı’nın yakalanmasının operasyon için önemli gelişme olduğu açıklanmıştı. 
     Bursa Emniyet Müdürlüğü ekiplerince sürdürülen "Kartal-1" adlı hayali ihracat operasyonunda, sanıkların UTGS firması üzerinden 40 trilyon liralık hayali ihracat yaparak 6 trilyon liralık haksız kazanç elde ettikleri belirlenmişti. 
     




</TEXT>
</DOC>
