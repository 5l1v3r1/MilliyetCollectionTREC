<DOC>
<DOCNO> 3271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/ekonomi/aeko.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağa ayak uydurdum 
</HEADLINE>
<TEXT>

TÜSİAD yönetimine giren, eski Maocu’ Nuri Çolakoğlu, çağın düşünce ve davranış kalıplarını belirlediğini söyleyip "Günün gereğine göre hareket etmek lazım" diyor 
     EYLEM TÜRK 

     Gençlik yıllarında Maocu görüşleriyle tanınan Nuri Çolakoğlu, bugün Türkiye'nin önde gelen sanayicilerinin içinde bulunduğu TÜSİAD'ın yönetim kuruluna girdi. 
     Cuma günü yapılan genel kurulda seçilen en sürpriz isim olan Çolakoğlu, geldiği noktayı, "İnsanları çağı ve ortamı belirliyor" diyerek değerlendirdi. 
     Zamanın, insanların düşünce ve davranış kalıplarını belirlediğini vurgulayan Çolakoğlu, "Günün gereğine göre hareket etmek gerekiyor" diye konuştu. 
     20 yıldır kamuoyu önünde olduğunu kaydeden Çolakoğlu, "Kimin ne yaptığını herkes çok iyi biliyor. Ben kamuoyunun önüne yeni çıkmıyorum. Medyada yaptığım işlerle ne yaptığı bilinen bir kişiyim" dedi. 
     TÜİSAD'ın genel kurulunda çok önemli mesajlar verildiğini hatırlatan Çolakoğlu, "Üyelerden çok, TÜSİAD'ın kararlı tutumunun ön plana çıkması gerektiğini düşünüyorum. Benim bunları geride bırakacak kadar dikkat çekmemden mutlu olmadım" dedi. 
     Çolakoğlu, sanıldığı gibi Türkiye İhtilalci İşçi Köylü Partisi'nin yönetiminde yer almadığını söyleyerek şöyle devam etti 
     "Bu olayla ilgili olarak hakkımda iddianame hazırlandı. Suçlama vardı ama ortada bir mahkeme bile yoktu. Tabiki siyasi bir geçmişim var. Siyasi faaliyetlere katıldım ve yargılandım. Askeri yönetim aleyhinde bildiri dağıtmakla suçlandım. 1974 yılınde af geldi ve dava düştü." 
     
     Gelir dağılımı dengesiz 
     TÜSİAD'ın sadece bir sanayici kuruluşu olmadığına dikkat çeken Çolakoğlu, derneğin bugüne kadar Türkiye'nin menfaatleri doğrultusunda hareket ettiğini kaydetti. TÜSİAD'ın aynı zamanda yeni politikalar üretebilen bir think - thank kuruluşu olduğunu anlatan Çolakoğlu, "Buna beyin takımı da diyebiliriz" dedi. 
     TÜSİAD'ın bugün en önemli sorunlardan birisi olarak, "gelir dağılımındaki dengesizliği" gördüğüne dikkat çeken Çolakoğlu, "TÜSİAD için, Türkiye'nin kalkınıp gelişmesi için el atılması gereken konuların başında vergi ve gelir adaleti geliyor. Buradaki adaletsizliğin düzeltilmesini istiyor. Bundan daha doğru bir politika savunulması mümkün değil" diye konuştu. 
     
     Yeni kanal altı ay sonra 
     Çolakoğlu, bir süre önce kurucusu olduğu NTV adlı haber kanalından ayrılayarak, iki yeni kanal kurma çalışmalarına başladı. Çolakoğlu, risk sermayesi ile kurulacak iki yeni tematik kanalı yayına hazırlanması konusunda çalışmaların devam ettiğini söylerken, kanalların altı ay içinde faaliyete geçeceğini belirtti. 
     
İstihdam artırımı konusunda çalışacak      TÜSİAD'da Sosyal İşler Komisyonu'nun başında olacağını açıklayan Çolakoğlu, komisyonun başta eğitim olmak üzere, çeşitli konularla ilgili politikalar üretilmesi ve fikir geliştirilmesi üzerinde çalıştığını söyledi. Çolakoğlu, "Komisyon ayrıca istihdam artırımı, ücret politikası gibi konularda da faaliyet gösteriyor, rapor hazırlıyor" dedi. 
     Çolakoğlu, yönetim kurulunun kısa bir süre içinde bir araya gelerek toplantı yapacağını, üyelerin ne yapacağının kesin olarak belirleneceğini ifade etti. 
     Şu anda Türkiye'nin de olduğu gibi TÜSİAD'ın da öncelikli hedefinin AB olduğunu açıklayan Çolakoğlu, "Türkiye'nin hayat standartının yükselmesi için gerçekleştirmek isteğimiz amaç AB'ye girmek" dedi. 
     TÜSİAD'ın bir başka önceliği de yolsuzluklar konusuna vereceğini anlatan Çolakoğlu şöyle konuştu 
     "TÜSİAD yolsuzlukla ilgili en keskin tavır alan kurum. Yönetim bunu kesin bir dille ifade ediyor. Yıllar öncesinden kendi etik kurallarını geliştirdi. Bunun için yapılan tüzük değişikliğini kabul etti. Dolayısıyla yolsuzluklar karşısında TÜSİAD'ın tutumu çok açık." 
     Çolakoğlu, TÜSİAD'ın şaibeli üyelikleri askıya almasıyla ilgili olarak da şöyle dedi 
     "Dernek bu konuda ara aşama olarak üyeliği askıya alma kararı aldı. Türkiye'de mahkemeler çabuk sonuçlanmadığı için insanlar haksız yere suçlanıp gözaltına alınabiliyor. Yıllar süren mahkemeden sonra serbest de bırakılabiliyor. Hemen olumsuz tavır almak doğru olmaz." 
     


 EKONOMİ 

















</TEXT>
</DOC>
