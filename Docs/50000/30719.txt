<DOC>
<DOCNO> 30719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sonspo18.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Samsunsporlu Ali Akdeniz'e imzayı attırdı 
</HEADLINE>
<TEXT>

     Fenerbahçe, Samsunsporlu Ali Akdeniz'i bugün renklerine bağladı. 
     Ali Akdeniz, Fenerbahçe'deki kulüp binasında yöneticiler Mahmut Uslu ve Sadettin Saran'ın da hazır bulunduğu törende kendisini 2 yıllığına sarı-lacivertli renklere bağlayan sözleşmeye imza attı. İmza töreni sonrası bir açıklama yapan Ali, Fenerbahçe'de kalıcı olacağını vurgulayarak, ''İnşallah burada başarılı olurum. Yeni takımımın başarısı için elimden geleni yapacağım'' dedi. 
     Basın mensuplarının geçen sezonun son maçında Fenerbahçe'ye attığı golü hatırlatmaları üzerine de Ali, ''Ben profesyonel bir futbolcuyum.O zaman gol atmam gerekiyordu attım. Ancak bu andan itibaren Fenerbahçe için gol atmaya çalışacağım'' diye konuştu. Yönetici Mahmut Uslu da, Ali'nin başarılı bir futbolcu olduğunu belirterek, ''O'nu kadromuza kattığımız için çok mutluyum. Ali'nin Fenerbahçe'de başarılı olacağına inanıyorum'' dedi. Uslu, birkaç futbolcu daha transfer ederek, transferi tamamlayacaklarını da sözlerine ekledi. Bu arada Ali'ye karşılık Samsunspor Kulübü'ne Celil ve 250 milyar lira verildiği öğrenildi. 







</TEXT>
</DOC>
