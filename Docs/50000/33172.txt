<DOC>
<DOCNO> 33172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/spor/spo04.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON’DA PANİK YOK 
</HEADLINE>
<TEXT>

Teknik Direktör Sadi Tekelioğlu, Oberneuland maçındaki başarısız futbolu değerlendirdi ve "Endişelenmeyin. Werder Bremen karşılaşmasından sonra bu düşüşü bekliyordum" dedi 
     Yüreklere su serpti 
     ALMANYA kampında dördüncü lig ekiplerinden Oberneuland ile oynadığı karşılaşmada kötü bir futbol ortaya koyan Bordo - Mavili takımda Teknik Direktör Sadi Tekelioğlu taraftarın yüreğine su serpti. Tecrübeli hoca, "Endişeye gerek yok. Werder Bremen maçından sonra böyle bir düşüşü bekliyordum. Yorgunluk ve konstrasyon eksikliği birleşince, doğal olarak kötü futbol ortaya çıktı" diye konuştu. 
     
     Bu maç ölçü olamaz’ 
     WERDER Bremen karşısında başarılı bir maç çıkarıp, yorgun düştüklerini, Oberneuland sınavına da yeterince konsantre olamadıklarını vurgulayan Tekelioğlu, şöyle devam etti "Bu maç hiçbir şekilde ölçü alınamaz. Rakibin zayıflığı yüzünden konstrasyonumuz azdı. Az kalsın ikinci yarıya 9 kişi çıkıyorduk. Dinlendirmeyi düşündüğüm Cem ve Macit oyuna geç girdi. Buna rağmen ilk yarıda çok pozisyon ürettik." 
     
     Hami sevindirdi 
     OBERNEULAND maçında sol ayak bileği dönen Hami’nin sakatlığının endişe duyulduğu kadar olmadığı açıklandı. Kulüp Doktoru Ahmet Çağlar, "Üç gün istirahat edecek. 15 gün içinde sahalara dönmesini bekliyoruz" dedi. Dün kasıklarından ameliyat olan Erhan Namlı ise bir ay sonra idmanlara başlayacak. Bordo - Mavili takım Almanya’daki son hazırlık maçını bugün TSİ 17.00’de Duisburg ile oynayacak. 
     



 SPOR 

























</TEXT>
</DOC>
