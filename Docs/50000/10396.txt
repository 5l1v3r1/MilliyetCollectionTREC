<DOC>
<DOCNO> 10396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sontur11.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'lilerden Şıhanlıoğlu'nun ailesine ilk ziyaret 
</HEADLINE>
<TEXT>

     TBMM'de yaşanan kavganın ardından kalp krizi geçirerek yaşamını yitiren DYP Şanlıurfa Milletvekili M. Fevzi Şıhanlıoğlu'nun ailesine, Şanlıurfa Milletvekili Muzaffer Çakmaklı başkanlığındaki MHP'liler ilk taziye ziyaretinde bulundular. 
     Çakmaklı başkanlığındaki il ve merkez ilçe yöneticilerinin de aralarında bulunduğu yaklaşık 300 MHP'li, Şıhanlıoğlu'nun Viranşehir İlçesi'ndeki Tekke Mahallesi Şıhanlıoğlu Çıkmaz Sokak'taki evinde, M. Fevzi Şıhanlıoğlu'nun çocukları İdris ve Orhan Şıhanlıoğlu ile öteki aile üyeleri tarafından karşılandı. 
     Şıhanlıoğlu'nun evinin önündeki büyük çadırda MHP'lilere, mırra acı kahve , çay ve sigara ikram edildi. MHP Şanlıurfa Milletvekili Muzaffer Çakmaklı, daha önce hiçbir MHP'linin taziye için gelmediğini, ancak yakında teşkilattan çok sayıda milletvekili ve yöneticinin gelebileceğini söyledi. 
     Çakmaklı, Şıhanlıoğlu ailesi ve aşiretinin acılarını en içten dilekleriyle paylaştığını belirterek, ''Şıhanlıoğlu'na Allah'tan rahmet, ailesine başsağlığı diliyorum'' dedi. 
     Daha sonra Şıhanlıoğlu ailesiyle birlikte dualar okuyan MHP'liler, Viranşehir'den ayrıldılar. 
     




</TEXT>
</DOC>
