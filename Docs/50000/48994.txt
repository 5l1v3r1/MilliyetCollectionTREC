<DOC>
<DOCNO> 48994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur15.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaklaşık 300 milyon dolarlık usulsüz kredi soruşturması... 
</HEADLINE>
<TEXT>

     Eximbank kredilerini usulsüz kullandıkları gerekçesiyle İstanbul, Gaziantep ve İçel'de 25 kişinin yakalanarak Ankara Emniyet Müdürlüğü'nde gözaltına alındığı bildirildi. 
     Emniyet Genel Müdürlüğü Sözcülüğü'nden yapılan açıklamaya göre DGM Başsavcılığı'nın koordinasyonunda, Emniyet Genel Müdürlüğü Organize Suçlarla Mücadele Dairesi Başkanlığı ve Maliye Müfettişlerinin uzun süre birlikte yürüttükleri çalışma sonuçlandı. 
     Açıklamaya göre, bu çalışmalar sonucunda bazı yabancı uyruklu kişilerin de aralarında bulunduğu organize bir grubun, çeşitli ülkelerdeki paravan firmalara ihracat yapmış gibi gümrük belgeleri düzenleyerek, ihracatı teşvik amacıyla verilen Eximbank kredilerini usulsüz bir şekilde kullandıkları belirlendi. Zanlıların ayrıca, Türkiye'ye yurt dışından döviz getirilmiş gibi sahte banka dekontları düzenledikleri, Türk firmalarının yurt dışı pazarlarda daha iyi rekabet edebilmeleri amacıyla ödenen KDV iadeleri ve ihracatı desteklemek amacıyla Merkez Bankası tarafından verilen destekleme primlerini sahte belgelerle aldıkları tespit edildi. 
     Bunun üzerine Ankara DGM Cumhuriyet Savcısı Hamza Keleş'in talimatıyla Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı koordinesinde İstanbul, Ankara, Gaziantep, Adana ve İçel emniyet müdürlüklerinin ilgili birimlerinin katılımıyla ''Örümcek ağı'' adı verilen planlı bir operasyon başlatıldı. 
     25 Ekim günü saat 06.00'da eş zamanlı olarak başlatılan operasyon 
     kapsamında 20'si İstanbul'da, 4'ü Gaziantep'te ve 1'i de İçel'de olmak üzere toplam 25 kişi yakalanarak Ankara Emniyet Müdürlüğü Kaçakçılık ve Organize Suçlar Şubesi'nde gözaltına alındı. Maliye müfettişlerinin operasyonlar sırasında el konulan bilgisayar kayıtları ile belge ve dokümanı incelemeye başladıkları bildirildi. İlk belirlemelere göre yapılan usulsüz işlemler sonucu devletin 300 milyon dolar zarara uğratıldığı ifade edildi. Olayla ilgili soruşturmanın Ankara DGM Başsavcılığı'nca sürdürüldüğü kaydedildi. 
     






</TEXT>
</DOC>
