<DOC>
<DOCNO> 28547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/yazar/cemal.html </URL>
<DATE> 2001/06/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Felek ona niye yüzünü çevirmiş ki 
</HEADLINE>
<TEXT>

     Gavur Mahallesi’ndeki o harap kilisenin bahçesi. Uzaktan dikkatimi çekiyor. Yapayalnız bir hali var. Sabahın sessizliğinde oturmuş cigarasını içiyor. 
     Dalıp gitmiş taburenin üstünde... 
     Surp Girağos Ermeni Kilisesi. 
     Diyarbakır’a her gelişimde şöyle bir uğrarım. Ahşap işlemeli dış kapısının üstünde 1380 yılı yazar. 
     Her şey yine aynı. Dört duvardan ibaret. Çatı matı yok. Oysa bundan önce geldiğimde onarılacağı söylenmişti. "Dünya Kiliseler Birliği’nden fon sağlandı" demişlerdi. 
     İçinde yüksek otlar bitmiş. Bazı pencereleri tuğlayla örülü. Kapısında ise koca bir kilit... 
     Öylece oturuyor eşikte. 
     Hali garip, hüzünlü. 
     Yalnızlığı içimi acıtıyor. 
     "Kim o " 
     "Anton Dayı." 
     "Daha önce görmemiştim." 
     "Son Ermeni, buraya sığındı." 
     İsmi, Anton Zor. 
     Kilisenin bahçesindeki eskiden papazın yeri olan iki göz odaya sığınmış. 1934 doğumlu. Çok daha yaşlı gösteriyor. Yüz çizgileri öylesine derin ki... İçini çeke çeke, dili tutukluk yaparcasına konuşuyor 
     "Buraların çocuğuyum ben." 
     
     Sonra ekliyor 
     "Herkes gitti, toprak oldu, bir ben kaldım." 
     Tekrarlıyor "Hepsi gitti " diye. Yalnızlığını vurguluyor. "Ben bir başıma kaldım. Amca oğlu Diran da on sene var gitti Amerika’ya. Herkes gitti, bir ben kaldım meyhane köşelerinde..." 
     Birden gülüyor. 
     Ağzında tek tük diş kalmış, sapsarı... "Babamı hiç görmedim" diyor Anton Dayı, "Semerciymiş. Benim mesleğim kalaycılık. Tansiyon başıma vurdu, bıraktım." 
     Bağkur emeklisi. 
     50 milyon maaş bağlanmış... 
     "Hiç evlenmedim" diyor Anton Dayı, "Kardeşimle ben hep annemize baktık. Anacığım hep hastaydı." 
     İçeri gidiyor, elinde bir fotoğrafla geri geliyor. Siyah beyaz bir fotoğraf. Bir kadın fotoğrafı. 
     "Bak bu anacığım, Hanım Zor." 
     Ne garip isim. 
     Fotoğrafı bana vermiyor. Gösterirken sıkı sıkıya tutuyor. Belki de hayatta son kalan en kıymetli eşyası olduğu için... 
     "Kardeşim Garabet’le hep ona baktık. Hep hastaydı anacığım. O da öldü, kardeşim Garabet de... Bir başıma kaldım." 
     Gözleri doluyor. Yanaklarından sicim gibi yaşlar süzülüyor. İhtiyar adamın hüzünlü hali içime dokunuyor. 
     Vedalaşıyoruz 
     "Anton Dayı, Allah kolaylık versin " 
     İçini çekiyor 
     "Felek bana yüzünü çevirmiş " 
     Lice’nin köyünden, Rugan Pabuçlu Ali Dayı gibi seni de hiç unutmayacağım Anton Dayı. Güneydoğu’dan insan manzaralarımda sen de hep olacaksın. 
     
     Sabahın köründe Gavur Mahallesi’ne vuruyoruz. Daracık, kargacık burgacık, güneş yüzü görmeyen kasvetli sokaklar cıvıl cıvıl çocuklar oynuyor. 
     "Burası ölüm evi, lanetli ev..." 
     Namık Durukan, iki katlı, sarı boyalı bir evi gösteriyor. Tam karşısında cami var, Kavası Sağir Camii. 
     Evin iki kapısı da betonla örülmüş. Birinin üstüne, daha çimento donmadan kocaman harflerle ÖLÜM EVİ yazılmış... 
     Hizbullah’ın ölüm evi 
     "Tam 13 ceset çıktı. Diyarbakır’ın göbeği burası. İnsanlar gece vakti getirilmiş, sorgulanmış, boğazlanmış burada. Kimsenin ruhu duymamış..." 
     Yaşamak için ille acı mı çekmek lazım 
     İyi pazarlar 
     
     







Basiret Partisi 


Gerekçe 


Recai Bey ve Raşel’in uğuru 


Felek ona niye yüzünü çevirmiş ki 


Silahsız Kuvvetler Komutanı 


İki Hakkari 


Türkiye haklı .. 


Bilim elden gidiyor 


Anlayana sivrisinek saz... 


Kıssadan hisse... 


Fazilet dersleri 


Özyeğin'e Advantage ile gelen avantaj 


Para bol ama para yok’ feryadı kafa karıştırıyor 


Feridun Hoca "borçla borç ödenemez" diyor 


Sıra geldi TİM seçimine 


</TEXT>
</DOC>
