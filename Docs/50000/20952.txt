<DOC>
<DOCNO> 20952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/siyaset/siy02.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftliğe jet-ski baskını 
</HEADLINE>
<TEXT>

100’ü aşkın jandarmanın gözetiminde çiftliğe getirilen Haydar Mengi’nin ifadesi üzerine jet-ski ve bazı malzemeler arandı 
     NURAN ŞEFKATLİOĞLU Kuşadası DHA 

     Kuşadası Turban Marinası eski Müdürü Haydar Mengi, tutuklu olduğu Aydın E Tipi Cezaevi'nden alınarak Kuşadası'nda DYP lideri Tansu Çiller ile eşi Özer Çiller'e ait çiftliğe getirildi ve tatbikat yaptırıldı. 
     Marinaya ait bazı eşyaların da arandığı tatbikat sırasında çok sayıda jandarma hazır bulundu. Çiftlikte Kuşadası Marinası adına alınan jet - ski ve aralarında mutfak malzemesinin de bulunduği bazı malzemelerle ilgili olarak Mengi'ye soru soruldu. Ayrıca çiftlikteki bazı malzemelerin seri numaraları da kontrol edildi. 
     Uzun süre yurtdışında saklandıktan sonra Fransa'da yakalanan Mengi, "Görevini kötüye kullanmak, resmi evrakta usulsüzlük yapmak, Çillerler'e ait yatın bakımından para almayıp, kamuyu zarara uğratmak, Marina'nın zimmetli eşyalarını da çiftliğe göndermek" suçlamasıyla 16.5 yıla kadar hapis cezası istemiyle yargılanıyor. 
     
Sivil polisten tehdit      Tatbikat sırasında bir sivil polis silahını çıkarıp gazetecilere "Def olun" derken, çiftlik görevlileri de sözle saldırdı. Saat 10.00'da çiftlikte başlatılan Mengi'nin tatbikatı 12.30'da sona erdi. Mengi 15 Mayıs'ta yargıç karşısına çıkacak. Aynı davada Özer Çiller de 12 yıla kadar hapis cezası istemiyle yargılanıyor. 
     Öte yandan, İzmirli işadamı Şükrü Paksoylu ile birlikte ilçede bir marketten alışveriş yapan Özer Çiller'in tatbikat sırasında da çiftlikte olduğu ileri sürüldü. 
     



 SİYASET 


















</TEXT>
</DOC>
