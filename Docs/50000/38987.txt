<DOC>
<DOCNO> 38987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur16.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih öldürüldü, katil yakalandı, suçunu itiraf etti... 
</HEADLINE>
<TEXT>

     Alarko Holding Yönetim Kurulu Başkanı Üzeyir Garih Eyüp mezarlığında 7 yerinden bıçaklanarak öldürüldü. Cinayet zanlısı Deli Fuat lakaplı tiner bağımlısı akşam saatlerinde polis tarafından yakalandı. Sanık suçunu itiraf etti. 
     Polise yapılan bir telefon ihbarında Eyüp Mezarlığı'nda ceset bulunduğu bildirildi. Olay yerine giden polis ekibinin araştırmasında ceset bulunamadı. Daha sonra yapılan ikinci bir ihbar üzerine yapılan ayrıntılı araştırmada, Mareşal Fevzi Çakmak'ın mezarı başında bıçaklanarak öldürülmüş bir kişinin cesedi bulundu. 
     Cinayetten yaklaşık yarım saat sonra olay yerine gelebilen polisler cesedin üzerinde Üzeyir Garih'in kimliğini buldu. Yapılan inceleme sonunda öldürülen kişinin Üzeyir Garih olduğu kesinlik kazandı. 
     Eyüp Cumnuriyet Başsavcılığı'nca Garih'in cesedi üzerinde yapılan ilk incelemede, 1'i sol kulak memesinin altında, biri karnının altında, 6 tanesi de vücudunun sağ ve sol yanlarında olmak üzere, 8 bıçak darbesi ile öldürüldüğü belirlendi. 
     Üzeyir Garih bugün 12 00'de Ortaköy'deki bürosunda Bulgaristan Başbakan Yardımcısı ve Ekonomi Bakanı Nicola Wasilev ile görüştü. Garih saat 12 45 sıralarında Alarka Holding'deki bürosundan korumasız olarak ayrıldı. Garih buradan her hafta düzenli olarak bir yakınını ziyaret için gittiği Eyüp Mezarlığı'na doğru yola koyuldu. Ve mezarlığa gittikten kısa bir süre sonra bıçaklanarak öldürüldü. 
     Kuşkular bir kişide toplanıyor 
     Görgü tanıklarının ifadelerine göre Üzeyir Garih Eyüp Sultan mezarlığı'na geldikten sonra küçük bir kız çocuğu yanına gelerek para istedi. Üzeyir Garih cebinden para çıkartıp çocuğa verdi. Daha sonra yanına çevrede tanınan tiner bağımlısı bir kişi daha gelerek para istedi. Ancak Garih bu kişiyi tersledi ve aralarında tartışma çıktı. Para isteyen kişinin Garih'i mezarlığa doğru takip etti. Mezarlıkta çıkan kısa boğuşmadan sonra Garih bıçak darbeleriyle yaşamını yitirdi. 
     Zanlı yakalandı 
     Üzeyir Garih cinayetinin zanlısı Deli Fuat lakaplı tinerci olaydan yaklaşık 5 saat sonra polis tarafından yakalandı. Sanık poliste verdiği ilk ifadede suçunu itiraf etti. 
     Ailesi teşhis etti 
     İşadamı Üzeyir Garih'in oğlu ile gelini, Adli Tıp Kurumu Morgu'nda cesedi teşhis etti. 
     Adli Tıp Kurumu Morgu'na saat 17.30 sıralarında özel bir araçla gelen işadamının oğlu İzzet Garih ile gelini Loksi Garih, burada yaklaşık yarım saat kaldılar. 
     Garih'in cesedini teşhis eden oğlu ile gelini daha sonra herhangi bir açıklama yapmadan aynı araçla Adli Tıp Kurumu'ndan ayrıldılar. Bu arada emniyet yetkilileri, ilk etapta işadamının yakınlarının şifahi olarak bilgisine başvurulduğunu ifade ettiler. 
     Her hafta geliyordu 
     Bu arada, Garih'in cesedinin Türkiye'nin ilk Genelkurmay Başkanı olan Mareşal Fevzi Çakmak'ın mezarının yanında bulunması da dikkat çekti. İşadamının daha önce de Çakmak'ın mezarını ziyaret ettiği öğrenildi. 
     Mezarlık çevresinde bulunan işyeri sahipleri, işadamı Garih'in her ay düzenli olarak Mareşal Fevzi Çakmak'ın mezarını ziyaret ettiğini söylediler. 
     İsmini vermeyen bir esnaf, Üzeyir Garih'in 15 günde bir Mareşal Fevzi Çakmak'ın mezarını ziyaret ettiğini söyleyerek, ''O bir Türk dostuydu'' diye konuştu. 
     Öte yandan, Üzeyir Garih'in mezarlığa, kendi kullandığı Mercedes marka 34 NL 050 plakalı otomobil de, Eyüp Sultan Camii otoparkında bulundu. 
     Garih'in cenazesi Eyüp Nöbetçi Cumhuriyet Savcısı'nın incelemelerinin ardından bir ambulansa konularak Adli Tıp Kurumu morguna götürüldü. 
     Hasan Özdemir açıkladı 
     İstanbul Emniyet Müdür Vekili Hasan Özdemir, Eyüp Fevzi Çakmak Mezarlığı yakınlarında öldürülen şahsın işadamı Üzeyir Garih olduğunu tespit ettiklerini açıkladı. 
     Özdemir, yaptığı açıklamada, olayla ilgili duyumu alır almaz olay yerine intikal ettiklerini belirtti. 
     Olay yerine geldiklerinde yapılan ilk incelemede ''öldürülen sahsın işadamı Üzeyir Garih olduğunu gördüklerini'' söyledi. Garih'in aldığı bıçak darbeleri sonucu öldüğünü bildiren Özdemir, Garih'in bu bölgeye daha önce de sık sık gittiğinin bilindiğini sözlerine ekledi. 
     Özdemir, olayla ilgili soruşturmanın geniş çaplı sürdürüldüğünü bildirdi. 
     Üzeyir Garih kimdir 
     Üzeyir Garih, 1929'da İstanbul'da doğdu. İTÜ Makina Mühendisliğini bitirdi. 1954'e kadar Carrier Corp. Türkiye şubesinde tesisat mühendisliği yaparak uzmanlığını geliştirdi. 
     1954'te İshak Alaton'un teklifi ile iki kişilik Alarko Kollektif Şirketi'nin eş ortağı olarak işe başladı. O tarihten günümüze bir holding olan Alarko Şirketler Topluluğu'nda İshak Alaton ile birlikte eş başkanlık görevini sürdürüyordu. 
     Alarko'daki görevlerinin dışında TÜSİAD, DEİK, MESS, Loyd Vakfı, Sisav, Rotary, Lions, Propeller, İSO Meclisi, TYD, AİESEV ve benzeri yerli yabancı pek çok vakıf ve derneğin yönetim ve danışma kurullarında görevler üstlendi. 
     Garih,'in, Yönetim ve organizasyon konusunda makaleleri ve kitapları bulunuyor. 
     Garih, İngilizce, Fransızca ve İspanyolca biliyordu. Garih, evli ve iki çocuk babasıydı. 
     

</TEXT>
</DOC>
