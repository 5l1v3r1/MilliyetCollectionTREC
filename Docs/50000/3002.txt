<DOC>
<DOCNO> 3002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur19.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban eylemine milletvekillerinden destek 
</HEADLINE>
<TEXT>

     Marmara Üniversitesi MÜ İlahiyat Fakültesi'ne türbanlı oldukları gerekçesiyle alınmayan kız öğrenciler eylemlerini sürdürüyor. 
     İlahiyat Fakültesi öğrencileri bugün de, yerleşke girişinin kapısında toplanırken, TBMM İnsan Hakları İnceleme Komisyonu Üyesi ve FP Rize Milletvekili Mehmet Bekaroğlu, DYP İstanbul Milletvekili Celal Adan, DYP İstanbul İl Başkanı Süleyman Soylu, sanatçı Şanar Yurdatapan, Mazlum-Der İstanbul Şube Başkanı Ahmet Selamet öğrencilere destek amacıyla fakülteye geldiler. 
     Mehmet Bekaroğlu, burada yaptığı açıklamada, türban yasağı konusunu TBMM'ye götüreceklerini belirterek, şunları söyledi 
     ''Elbette Meclis bu işe el koyacaktır. Siyasetçilerle görüşülecek, belgeler incelenecek. Bu yapılan işin hak ihlali olup olmadığı incelenecek. Biz, önce Meclis İnsan Hakları Komisyonu'nda bu işin ne olduğuna karar vereceğiz. Sonra önce Cumhurbaşkanı, Başbakan ve siyasi parti gruplarından başlayarak Meclis'te halledilmesi için gerekli göreşmelerde bulunacağız. Bu konuda inatlaşmaya, konuyu gerginleştirmeye gerek yok.'' 
     DYP Milletvekili Celal Adan da, uygulamanın eşitliğe aykırı olduğunu öne sürerek, polis ile öğrencilerin karşı karşıya getirilmesini kınadı. Bu arada, Sanatçı Şanar Yurdatapan da, sembolik olarak atkısıyla başını örttü. Bir kız öğrenci de, Celal Adan'a türban ile karanfil verdi. 
     Eylem sırasında, kız ve erkek öğrenciler sürekli alkış tutarken, erkek öğrenciler bir süre sonra cuma namazı için aynı yerde bulunan MÜ İlahiyat Fakültesi Tatbikat Camii'ne gittiler. Cami bahçesinde de alkışlı protestoyu sürdüren erkek öğrenciler, bir türbanı balonlara bağlayarak uçurdular. 
     Namazın ardından camiden çıkan erkek öğrenciler, üzerine çeşitli sloganlar yazdıkları kağıtları bant şekilde ağızlarına yapıştırdılar. Bir bölümü cami bahçesinde, bir bölümü de fakülte yerleşkesine giden öğrenciler, karşılıklı olarak alkışlı protestolarını sürdürdüler. Bu arada, eyleme destek verenler, İlahiyat Fakültesi'ne girerek Dekan Yardımıcısı Prof. Dr. Sadrettin Gümüş ile bir süre görüştüler. 




</TEXT>
</DOC>
