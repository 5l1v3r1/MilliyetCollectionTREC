<DOC>
<DOCNO> 11744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/ekonomi/eko07.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk reformları eskinin tekrarı' 
</HEADLINE>
<TEXT>

     Devlet Bakanı Kemal Derviş'e ilk 'dış kaynaklı' eleştiri Wall Street Journal gazetesinden geldi. Gazetenin editöryel bölümünde yayımlanan "Türk reformlarının çoğu eskinin tekrarı" başlıklı yazıda, "Derviş'in kamu bankalarını kendi deyimiyle karlılık' temeline oturtmaya çalışırken bir yandan da özel bankaları devletleştirmek gibi çok garip bir gösteride bulunduğuna şahit oluyoruz" denildi. 
     Mevduata verilen yüzde yüz güvencenin eleştirildiği yazıda, bu nedenle tasarruf sahiplerinin paralarını bankaya yatırırken seçici davranmadığı belirtildi. Gazete, mevduat güvencesi nedeniyle Türkiye'de kötü bankaların sistemden budanmadığı rekabetsiz bir ortam olduğunu yazdı. Derviş'in mevduat güvencesini bir kez daha vererek, uzun dönemde daha çok krize zemin hazırladığı iddia edildi. Gazete, "Derviş'in vergi indirimleri ve para kurulu kurması iyi bir başlangıç olur" ifadesini kullandı 
     
'Becereksiz siyasiler lanetledi'      Gazete, Türkiye'de iş dünyası, sendikalar ve hükümetin birlik içinde hareket etmesi yolunda yapılan konuşmaların 'bir hayli fazla' olduğu yorumunda bulundu. Bütün kesimler arasında sağlanacak bir işbirliğinin, daha önce reformlara engel olan perde arkası müzakerelerin yeniden başlamasına neden olabileceğini iddia etti. 
     Gazetenin yazı işleri tarafıdan hazırlanan yazıda, Türk insanın dayanaklı ve kapasiteli olduğu vurgulandı. Yazı şöyle devam etti "Onların üzerindeki tek lanet, bu kadar zamandan beri, muazzam derecede kötü üne sahip zayıf, güçsüz, yeteneksiz ve beceriksiz bir siyasi sınıf tarafından yönetilmektir." 
     


 EKONOMİ 















</TEXT>
</DOC>
