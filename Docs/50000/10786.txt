<DOC>
<DOCNO> 10786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/dunya/dun01.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapat kapıyı al parayı 
</HEADLINE>
<TEXT>

Bush yönetimi, Türkiye ve diğer ülkelerin Irak’la yaptırımları delen ticaretine son vermeleri için olası tazminat biçimlerinin de pazarlığını yapıyor 
     YASEMİN ÇONGAR Washington 

     Irak’a karşı yaptırımlar rejiminde yeni düzenlemeler yaparak, halkı doğrudan etkileyen iktisadi önlemleri gevşetip, Saddam Hüseyin ve onun liderliğindeki rejimi hedef alan "akıllı yaptırımlar" uygulamasına yönelme eğilimindeki Bush yönetimi, Türkiye’nin de Irak’tan "kaçak mazot alımlarına son vermesi" için baskısını artırıyor. ABD’li kaynaklar, Türkiye ve diğer bölge ülkelerinin Irak sınırında, mevcut yaptırımları delerek gerçekleştirdiği ticaretin, Saddam Hüseyin’e milyonlarca dolar gelir sağladığını ve mutlaka durdurulması gerektiğini belirtiyorlar. Washington bu kaçak ticaretin durdurulması karşılığında, Türkiye’nin maddi kaybının çeşitli biçimlerde karşılanmasına yönelik tazminat olanaklarını da gündemde tutuyor. 
     
Irak’a yumuşama yok      ABD Dışişleri Bakanı Colin Powell, yönetiminin yeni Irak politikasının ilk ipuçlarını önceki gün Temsilciler Meclisi’ndeki konuşması sırasında verdi ve "Yaptırımları gevşeterek Irak’a karşı yumuşayacağımızı düşünenler yanılıyorlar. Biz çöken bir yaptırımlar rejimi devraldık. Şimdi bu rejimi önce tamir edeceğiz, Saddam’ın gelir sağladığı yolları tıkayacağız ve yaptırımları da sadece Irak halkının yararlanacağı şekilde gevşeteceğiz" dedi. 
     Powell’ın bu sözleri de, Washington’un Irak’la kaçak mazot ticaretine son verilmesi yönündeki ısrarının süreceğini yansıttı. 
     ABD’li kaynaklara göre, Yakındoğu’dan sorumlu Dışişleri Bakan Yardımcısı Edward Walker’ın iki hafta önce Ankara’da yaptığı temaslarda ele alınan "mazot konusu", 30 Mart’ta Powell ile Dışişleri Bakanı İsmail Cem’in görüşmesinde de gündeme gelecek. Bu kaynaklar, "olası tazminat biçimleri" konusunda ayrıntıya girmezken, Türkiye’nin Kerkük - Yumurtalık hattından sağladığı gelir payının artırılması ve bazı ikili ticari kolaylıklar üzerinde duruyorlar. 
     
     


 DÜNYA 












</TEXT>
</DOC>
