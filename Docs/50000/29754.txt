<DOC>
<DOCNO> 29754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/spor/spo15.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

Haste, Dünya ikincisi oldu      İSPANYA’NIN Malaga kentinde düzenlenen Dünya Liselerarası Atletizm Şampiyonası’na Sivas’tan katılan Halil İbrahim Haste, 1500 metrede Dünya ikinciliğini elde etti. Bu mesafeyi 4 dakika 2 saniyede koşan ve şampiyonluğu sadece bir saniye ile kaçıran 17 yaşındaki atlete geleceğin yıldızı olarak bakılıyor. 
     
R.Schumacher ilk sırada      FORMULA 1’de Fransa’daki Magny Cours pistinde düzenlenen Grand Prix’de dünkü sıralama turunda birinciliğe Ralf Schumacher oturdu. Schumacher’in ağabeyi Michael Schumacher ikinciliği alırken, İngiliz David Coulthard da bugünkü yarışa üçüncü sıradan başlamaya hak kazandı. 
     
Gençlerin Dünya sınavı      DÜNYA Gençler Halter Şampiyonası bugün Yunanistan’ın Selanik kentinde başlayacak. 69 ülkeden 450 sporcuların katılacağı şampiyonada Türkiye’yi, Ertan Ispara, Emrah Arslan, Ferit Şen, Taner Sağır, İzzet İnce, Nejat Akdeniz, Reyhan Elmalı ve Talat Bayram temsil edecek. 
     
Boğaziçi Kupası      TÜRKİYE Açık Deniz Yarış ile Ataköy Marina Yat Kulübü’nün düzenlediği Boğaziçi Kupası yat yarışları dün yapıldı. Sonuçlar şöyle IRC yarış O. Express III Bülent Atabay , IRC Gezi Assos Özbek Ören , IRC Yarış Gezi XL Nikola Çerkezo , Destek Sınıfı Çilingöz Mustafa Pultar . 
     
Ter döktüler      KLASMAN hakem ve gözlemcilerini belirleyecek yazılı sınav dün yedi bölgede yapıldı.1200 hakem ve 682 gözlemcinin katıldığı sınavda, 50 sorunun yanıtlanması istendi. 70 puanı aşamayan hakemlerin otomatikman klasman düşeceği bildirilirken, sonuçların önümüzdeki hafta açıklanacağı kaydedildi. 
     
Karatede finaldeyiz      İSTANBUL’da başlayan Avrupa Kulüpler Karate Şampiyonası’nda erkekler kumitede Büyükşehir Belediyesi grup birincisi olarak finale yükseldi. Belediye bugün şampiyonluk için mücadele edecek. Bayanlar kumitede ise Sarıyer Belediyesi Avrupa üçüncülüğünü kazandı. 
     
Madalya yağmuru      15. Uluslararası Boğaziçi Judo Turnuvası’nın ilk gününde Türkiye, 5 altın, 3 gümüş, 7 bronz madalya kazandı. Turnuvaya 12 ülkeden yaklaşık 200 sporcu katılırken, erkekler 81 kiloda Uğur Tavukçu, 90’da Özgür Yılmaz, artı 100’de Selim Tataroğlu, bayanlar 70’de Ebru Aktan, artı 78’de de Zehra Kaya altına ulaştı. 
     
Grönland kazandı      BAĞIMSIZLIK mücadelesi veren ve ilk kez milli maç oynayan Tibet, Piontek’in takımı Grönland’a 4-1 mağlup oldu. Danimarka’da 5 bin kişinin izlediği karşılaşmanın yardımcı hakemliğini Türk hakem Mustafa Turan yaptı., 
     



 SPOR 


























</TEXT>
</DOC>
