<DOC>
<DOCNO> 30084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/yazar/zbirand.html </URL>
<DATE> 2001/07/03/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Atın şu Derviş’i de, ne olacağını görelim... 
</HEADLINE>
<TEXT>

     Hafta başı herkes derin bir nefes aldı. 
     Nedeni de Ankara’nın tatile çıkması. 
     TBMM çalışmalarını bitirdi. Milletvekilleri, hesap vermek ve nabız yoklamak üzere seçim bölgelerine gittiler. 
     Buna bir de Kemal Derviş’in yurt dışına çıkması eklenince, gerilim geçici dahi olsa bitti. 
     Aslında ülkenin böyle bir rahatlama hissetmesi de çok acı. Politika yapma adına ülkenin ekonomisini bozan, gereksiz gerilimler yaratanların Ankara’da yaşamaları açıkça bir talihsizlik. Ankara, Türkiye’yi yönetemediği gibi, ülkeyi geriyor, ardı ardına gelen hatalarıyla rahatımızı bozuyor. Bu durum ne yazık ki, politikacılarımız politikayı öğrenebildikleri, ekonomiyi eş-dosta para yedirme olarak algılamadıkları sürece de devam edecek. 
     Rahat nefes almasına aldık, ancak geçen 5-6 ayın bilançosuna baktığımız zaman garip bir durumla karşı karşıya kalıyoruz. 
     Koalisyonun üç ortağı da Kemal Derviş’ten rahatsız. 
     Bahçeli’nin Derviş’e bakışı çok açık. Hükümetin 4’üncü ortağı olarak niteliyor ve IMF’nin Türkiye’deki yaptırımcısı, hatta mandacı batının temsilcisi şeklinde görüyor. Bu ilişki şeklinin devamı halinde, Derviş’i saf dışı edebileceğini de artık saklamıyor. 
     Mesut Yılmaz, Derviş’in bir teknokrat olduğunu, işin siyasi yönüne önem vermediğini, koalisyonun siyasi taleplere kayıtsız kalamayacağını söyleyerek tutum alıyor. 
     
     Bülent Ecevit, "MHP’yi usandırmak isteyenler var" diyerek Derviş’i üstü kapalı eleştiriyor. 
     Bu genel yaklaşım, ekonomik programın kerhen ve IMF dayatmasıyla yürütüldüğünü, en küçük fırsatta bozma eğilimine girileceğini gösteriyor. 
     Kendi kendilerine "Biz ne hata ettikte, IMF ve dış bankalara boyun eğmek zorunda kaldık" demiyorlar. 
     Batıdan iflastan kurtulmak için 18 milyar dolar isterseniz, onlar da sizin bu parayı nasıl kullanacağınıza tabii ki karışır. Baksanıza, Ecevit bile, "Hükümetimiz, IMF ve Dünya Bankası’nın bütün beklentilerini eksiksiz ve zamanında karşılamıştır" diyerek, Türkiye’nin kendi isteğiyle değil, dışarının dayatmasıyla hareket ettiğini açıklamıştır. 
     Koalisyon ortakları, Derviş’i yıpratarak, kendilerini siyasi kayıplardan kurtarmaya çalışıyorlar. Durmadan debeleniyorlar. 
     Derviş’i içlerine sindiremiyorlar. 
     Dış kredilerin kesilmesinden, dolayısıyla krizin yeniden patlamasından, piyasaların birbirine girmesinden korkmasalar, zaten çoktan atarlardı. Korkmayacakları günü de, bekliyorlar. 
     Durum böyleyse, koalisyonun önünde iki seçenek var. 
     Ya Derviş’e tam teslim olmalı ve sadece programın başarısı için çalışılmalı veya Derviş’i atmalılardır. 
     İdare-i maslahat ile bu işi götüremeyeceğimiz ortadadır. 
     Son örneği Telekom Yönetim 
     Kurulu seçimi. 
     Yönetim kurulu koalisyon ortaklarını tatmin edebilmek için, gerektiği şekilde atama yapılamadı. 
     Milliyet yazarı Güngör Uras’ın "...Onun bunun kontenjanından derlenen kişilerin yöneteceği bir şirkete kim 3-4 milyar dolar kredi verir, kim böyle bir şirketin hissesini alır " diye gösterdiği tepki, IMF’den de aynı şekilde yankılandı. 
     Telekom Yönetim Kurulu , Mesut Yılmaz’ın dediği gibi "Siyasi duyarlıkları karşılamak adına" seçildi. Siyasetin bu şirketten elini çekmemesi, MHP’nin kendi kontrolündeki bir kaynağı kaybetmemesi için bu formül bulundu. 
     Değişiklik, gereken amaca ulaşamadı. 
     Hem huzursuz yaşanacak, hem program tam anlamıyla uygulanamayacak, hem de istenen sonuçlar alınamayacaksa, koalisyonun yapması gereken Derviş’i atmaktır. 
     Atın. Siz de rahatlayın, biz de ne olacağını görelim. 
     Yoksa, gerçekten teslim olun. Debelenmeyin. 
     İkisinin ortası yürümüyor. 
     
     







Erbakan geliyor mu 


Pahalı dava 


IMF eliyle yürütülür 


Dürüst olunca da laf ederler 


Demokrasi ve özgürlük alanını genişletmek... 


IMF... Sisifos'un kayası 


Kuğunun ölümü 


Ulusal Eğitime Destek Kampanyası 


Programdan kurtulmak 


İyi bir dönem olabilir 


Piyasalar temkinli karşılar 


Kumarcılar doğruyu söylemiyor 


Cem'in iç politikası 


"Gümrükler için tek bir işadamı bile aramadı " 


Dava açmak cezalandırma değildir 


Siyasal avantacılığı dünya yutmuyor 


</TEXT>
</DOC>
