<DOC>
<DOCNO> 8449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/ekonomi/eko03a.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Makro hedefler sil baştan 
</HEADLINE>
<TEXT>

Bütçe ile enflasyon ve büyüme hedefleri değiştirilecek. Bankalardaki dış krediler ve mevduatlara güvence verildi 
     MİLLİYET Ankara 

     Devlet Bakanı Recep Önal ve Merkez Bankası Başkanı Gazi Erçel, sıkı para politikasının devam edeceğini açıkladı. 
     Önal ve Erçel’in dün yaptıkları yazılı açıklamada, "Önümüzdeki bir kaç gün içinde öncelikli amaç, piyasaların aşırı tepki göstermesi ve TL’nin aşırı değer kaybetmesini önlemek olacaktır" denildi. 
     
     Maliyet yüksekti 
     Açıklamada, 1999 Aralık sonu itibarıyla uygulamaya konulan döviz kuru rejiminin enflasyon oranının 1986 yılından bu yana en düşük seviyesine indirilmesini sağladığı belirtilerek, "Ancak sözkonusu döviz kuru politikasının maliyeti çok yükselmiştir. Dolayısıyla da hükümetimiz ve Merkez Bankası Lira’nın serbest bırakılması kararına varmışlardır’’ denildi. 
     Hükümetin temel hedeflerinin ve yeni ekonomik politikalara ilişkin prensiplerinin neler olacağını açıklığa kavuşturmanın amaçlandığı ifade edilen açıklamada, daha sonra şu bilgilere yer verildi 
     
     Sıkı para devam 
     "Esas olarak, temelde uygulanacak strateji, büyüme ile eş zamanlı bir enflasyonla mücadele amacına yönelik olmaya devam etmektedir. Önümüzdeki birkaç gün içinde öncelikli amaç, piyasaların aşırı tepki göstermelerini ve Türk Lirası’nın aşırı değer kaybetmesini önlemek olacaktır. Para birimine olan güveni yeniden tesis etmek için önümüzdeki haftalarda sıkı bir para politikası uygulanacaktır." 
     
Fedakarlık yine çalışandan      - Hedefler yeniden belirleniyor 
     Özellikle enflasyon, büyüme, banka yeniden yapılandırmaların maliyeti bütçe konuları çerçevesinde hedefler yeniden belirlenecek. IMF ile birlikte yürütülen programın yeniden oluşturulması kapsamında yeni ve gerçekçi bir çerçeve üzerinde mutabakat sağlanmasını beklemekteyiz. 
     
     - Bütçe değişiyor 
     Değişikliğin etkisi dikkate alınarak 2001 yılı bütçesi yeniden belirlenecek. KİT'lerin mali dengelerin iyileştirilmesi yönünde eşlik eden tüm tedbirler, 2001 programında konsolide kamu sektörü temel fazlasında hedeflenen iyileşmenin gerçekleştirilmesi amacıyla hayata geçirilecek. 
     
     - Merkez Bankası Yasası çıkıyor 
     Merkez Bankası'nın özerkleştirilen ve belirlenen enflasyon hedeflerini gerçekleştirmekte yükümlü kılan yeni Merkez Bankası kanunu ile desteklenerek enflasyon hedeflemesi çerçevesine oturtulacaktır. 
     
     - Çalışanlarla masaya oturulacak 
     Enflasyondaki düşüşü kolaylaştırmak amacıyla sosyal kesimler ile işbirliği yapılması Ulusumuzun enflasyonu düşürme hedefinin yakalanmasını kolaylaştırmak amacıyla, ücretler ve fiyatların makul seviyelerde tutulması konusunda sosyal kesimlerin desteğini talep edildi. Hükümetimiz kendi üstüne düşenler çerçevesinde, kamu çalışanları ile enflasyonla mücadele hedefleri doğrultusunda bir uzlaşmaya varmaya özen gösterecektir. 
     
     - Kredi ve mevduatlara güvence 
     Hükümet, bankacılık sektörünün yükümlülüklerine ilişkin olarak verilmiş olan garantilerin tümüyle arkasında olacağını açıkladı. Bankacılık sistemindeki mevduat sahipleri ve kreditörler tamamen güvence altında. 
     
     - Bankalarda yeni strateji 
     Önümüzdeki birkaç günde, Bankacılık Üst Kurulu Tassarruf Mevduatı Sigorta Fonu tarafından devralınmış bankaların çözümü için daha hızlı bir yaklaşımın belirlenmesi ve kamu bankalarının yeniden yapılandırılması için daha azimli bir yaklaşım üzerinde çalışacaktır. 
     
     - Özelleştirmeler hızlandırılacak 
     Başta THY ve Türk Telekom olmak üzere kamu işletmelerinin yeniden yapılandırılması ve Özelleştirilmesi için yenilenmiş bir yaklaşım gösterilecektir. 
     


 EKONOMİ 


















</TEXT>
</DOC>
