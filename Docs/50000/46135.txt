<DOC>
<DOCNO> 46135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun24.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban meydan okudu "Savaş parayla değil kararlılıkla kazanılır" 
</HEADLINE>
<TEXT>

     Afganistan'ın İslamabad Büyükelçisi Abdüsselam Zaif, ''ABD, savaşı kazanacağını zannediyor. Oysa savaş sadece maddi imkanlarla değil, kararlılıkla kazanılır'' dedi. 
     Zaif, İslamabad'da düzenlediği basın toplantısında, ''ABD'nin, zamanında Sovyetler Birliği tarafından yapılan yanlışı tekrarladığını'' belirterek, ''ABD'nin bu savaştan yenik çıkacağını'' iddia etti. 
     ''ABD'nin, Afgan halkına havadan attığı yiyecek paketleriyle insanları kandırmaya çalıştığını'' belirten Zaif, ''bu yardımların umutsuzluk simgesi olduğunu'' bildirdi. 
     Büyükelçi Zaif, ''sivil kayıplara ilişkin herhangi bir rakam veremeyeceğini'' belirterek, bununla birlikte ''ABD'nin saldırılarının, sivilleri de hedef aldığını'' kaydetti. 
     ABD'nin Afganistan'ın savunma kapasitesine büyük oranda zarar verdiğine ilişkin açıklamalarının doğruyu yansıtmadığını belirten Zaif, ''kendilerinin gelişmiş bir savunma sistemine sahip olmadığını'' bildirdi. 
     Kuzey İttifakı güçlerinin ilerleme kaydettiğine ilişkin haberlerin yalan olduğunu öne süren Zaif, İttifak'ın, Afgan halkı tarafından desteklenmediğini belirtti. 
     Zaif, Usame Bin Ladin'in sağ olduğunu belirtirken, tutuklanan Fransız gazetecilerin ajan olup olmadıklarına dair araştırma yapacaklarını söyledi. 
     Bir gazetecinin sorusu üzerine, ABD, İngiltere ve uluslararası insan hakları kuruluşlarındaki tüm Müslümanların, saldırıya olan muhalefetlerini göstermesi gerektiğini ifade eden Zaif, ''Baştan beri barış yolunu seçtik, ancak ABD Afgan halkını öldürmek için bombalarını ve uçaklarını gönderdi. Bu insan haklarına aykırıdır'' dedi. 
     ABD Başkanı George Bush'a, daha önce Usame Bin Ladin'in yargılanmasına ilişkin iki öneride bulunduklarını söyleyen Zaif, bu çerçevede Bin Ladin'in, ABD'nin sunacağı kanıtlarla Afganistan'da yargılanmasını ya da İKÖ bünyesinde kurulacak özel bir mahkemenin yine bu deliller ışığında Bin Ladin'i yargılamasını önerdiklerini belirtti ve şöyle devam etti 
     ''Ancak bu iki önerimiz de kabul edilmedi. Bush, İslam dininin adalet dini olduğunu söylüyor, ancak söyledikleriyle yaptıkları birbirini tutmuyor. Bu nedenle bize herhangi bir delil sunulmadıkça El Kaide örgütünü terörist örgüt olarak sayamayız.'' 
     






</TEXT>
</DOC>
