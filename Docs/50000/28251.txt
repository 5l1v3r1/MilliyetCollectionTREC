<DOC>
<DOCNO> 28251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun29.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Konferansı'nda Türkiye'ye övgü... 
</HEADLINE>
<TEXT>

     Uluslararası Çalışma Örgütü ILO, sona eren Çalışma Konferansı'na ilişkin yaptığı değerlendirmede, Türkiye'yi çalışma yaşamına ilişkin gelişme kaydedilen az sayıdaki ülkeler arasında gösterdi. 
     Çalışma ve Sosyal Güvenlik Bakanı Yaşar Okuyan ile Türk-İş, Hak-İş Başkanları ile DİSK ve TİSK'in üst düzey yetkililerinin katıldığı 89. Çalışma Konferansı, Türkiye'yi memnun eden bir sonuçla tamamlandı. ILO Standartların Uygulanmasını İzleme Komitasi'nde ele alınan 24 ülkeden birisi olan ve İşgüvencesi Yasa Tasarısı ile ilgili olarak sorgulanan Türkiye'nin, hazırladığı yasa tasarısının tamamıyla ILO standartlarına uygun olduğunun teyit edilmesi, Türkiye'nin ILO tarafından övülmesine neden oldu. Hazırlanan raporda, ''Türkiye ve Portekiz'de çalışma yaşamına ilişkin kaydadeğer gelişmeler var'' denilirken, Kolombiya, Myanmar ve Venezuella'nın da aralarında bulunduğu 6 ülke kınama aldı. 
     Her yıl toplanan ve 175 ILO üyesi ülkeden 3 bin delegenin katıldığı Çalışma Konferansı'nda, bu yıl kaydedilen önemli gelişmeler şöyle 
     ''Tarımdaki standartları belirleyen ilk uluslararası anlaşma niteliğindeki, Tarımda Güvenlik ve Sağlık İçin Tavsiyeler Sözleşmesi yürürlüğü girdi. Buna göre, anlaşmaya taraf bütün ülkelerin tarım çalışanlarının korunması ve sağlığı için gerekli bütün önlemleri almaları ve etkin 'teftiş mekanizmaları' oluşturmaları gerekiyor. 
     Özel bir oturumda ele alınan İsrail'in işgali altındaki Arap topraklarında ekonomik koşulların çok kötüleştiği, işsizliğin arttığı, Filistin'in üretiminin yüzde 50 azaldığı, Gazze Şeridi'ndeki nüfusun yüzde 80'inin fakirlik sınırında yaşadığı vurgulanarak, bütün ülkeler Filistin ile daha fazla teknik işbirliğine çağrıldı. Çocuk İşçiliğinin Önlenmesi Programı IPEC kapsamında yeni bir programın başlatılmasına ve ağır işçi olarak kullanılan milyonlarca çocuk için gerçekçi çözümler üretilmesine karar verildi. Kooperatiflerin, işsizliğin azalması için bütün dünyada önemli bir işlevi olduğu ve teşvik edilmesi gerektiği belirtilerek, dünyada 800 milyon kişinin kooperatif üyesi olduğu, 100 milyon kişinin de kooperatiflerde çalıştığına dikkat çekildi. Sosyal güvenlik konularına ağırlık verilmesi, toplumun bütün kesimlerinin gereksinmelerine cevap verecek sosyal güvenlik sistemlerinin kurulması konusunda, bütün ülkeler hemfikir olduklarını açıkladılar.'' 
     
     







</TEXT>
</DOC>
