<DOC>
<DOCNO> 9247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sontur10.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesk eylemine polis engeli, 30 kişi gözaltında 
</HEADLINE>
<TEXT>

     Kamu Emekçileri Sendikaları Konfederasyonu'nun KESK Ulus'ta yapacağı basın açıklamasına polis izin vermedi. Çıkan arbede sonucu polisin ''dağılın'' uyarısına uymayan 10'u kadın yaklaşık 30 kişi gözaltına alındı. 
     Öğlen saatlerinde Ulus'ta bulunan Atatürk Anıtı'nın önünde basın açıklaması yapmak isteyen KESK üyelerine, emniyet güçleri izin vermedi ve ''dağılın'' uyarısında bulundu. KESK üyeleri ise slogan atarak heykelin yanına yürümek istediler. Çevik Kuvvet tarafından etrafı sarılan gruptan yaklaşık 30 kişi gözaltına alındı. 
     Diğer KESK üyeleri ise Ankara Kalesi'ne doğru slogan atarak kaçtı. Kısa bir süre sonra tekrar biraraya gelen grup, Atatürk Anıtı'nın arkasındaki sokakta slogan atarak toplandı. Burada KESK Genel Başkanı Sami Evren basın açıklaması yapmak istedi. Elindeki metnin bir bölümünü okumaya çalışan Evren, polisin müdahalesi üzerine açıklamasını tamamlayamadı. 




</TEXT>
</DOC>
