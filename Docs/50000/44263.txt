<DOC>
<DOCNO> 44263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sontur11.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikalı işçi firmasını krizden kurtarıyor 
</HEADLINE>
<TEXT>

     Sendikalı işçi çalıştıran firmaların krizden daha az etkilendikleri bildirildi. 
     DİSK'e bağlı Tekstil-İş Sendikası Toplusözleşme Daire Başkanı Nuri Toprak, sendikalı işçinin çalıştığı firmanın yaşanan ekonomik krizi en az olumsuzlukla atlatmasında büyük etken olduğunu belirterek, ''Çünkü, sendikasız olduğu için kaybedecek hiçbir şeyi olmayan işçi, işverene sadık ve verimli olamıyor'' dedi. 
     Toprak, yaptığı açıklamada, ekonomik krizin istisnasız tüm sektörleri sarstığını, tekstil iş kolunda ise bunun çok daha şiddetli hissedildiğini kaydederek, şöyle devam etti 
     ''52 bin 587 üyemiz bulunuyor. En fazla kayıtsız işçi de tekstil işkolunda çalışıyor. Sendikamız Araştırma Dairesi'nce yapılan tespitlere göre, kayıtsız, sigortasız, çok düşük ücretle işçi çalıştıran işyerleri krizle birlikte çöküşe girdi. Ancak, sendikalı işçi çalıştıran işyerlerinde krizin etkisi, diğerlerine oranla daha az hissedildi. Yüzlerce, hatta binlerce işçi çıkışı oldu diyebilirim, ancak bu işyerleri kapılarına kilit vurmadı. Bazıları küçülmeye gitti, bir bölümü işçileri 90'ar günlük sürelerle dönüşümlü olarak ücretsiz izine çıkardı.'' 
     
     Sendikalı işçinin avantajı 
     Toprak, işyerinde sendikalı çalışan, ücretini düzenli alan, sosyal haklara sahip bir işçinin verimi ile aksi koşullarda çalışanın aynı olamayacağını belirterek, şöyle konuştu 
     ''Çünkü, sendikasız çalıştığı için kaybedecek hiçbir şeyi olmayan işçi, işverenine sadık ve verimli olamıyor. İşçi 3-5 kuruş fazla para veren başka bir işyerine arkasına bakmadan gidiyor. Bu durumda, işveren yüzüstü bırakıldığında itibarı da sarsılıyor. Buna karşılık, hakkını alan, sendikal güvencesi olan işçi işine dört elle sarılıyor, işini kaybetmemek için olağanüstü çaba harcıyor.'' Toprak, ayrıca, yasa yapıcıların kayıt dışı ekonomiyi kayıt altına alan ve sendikalı işçi çalıştırmayı kolaylaştıran düzenlemelere gitmelerinin, demokrasi ve ekonomik gelişme açısından büyük önem taşıyacağını kaydetti. 
     






</TEXT>
</DOC>
