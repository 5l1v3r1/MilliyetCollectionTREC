<DOC>
<DOCNO> 38680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/ekonomi/eko05.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’e aspirin tedavisi 
</HEADLINE>
<TEXT>

Finans çevreleri, Arjantin’e IMF’nin sağladığı 8 milyar dolarlık ek kaynağı zatürree olan hastaya aspirin tedavisi’ne benzetti 
     IMF’nin Arjantin’e ilk 5 milyar doları eylül başında koşulsuz vereceğini hatırlatan finans çevreleri, geriye kalan 3 milyar dolar için ise, ’muğlak’’ bir önşart getirildiğini kaydettiler. 
     Bu ön şart, Arjantin’in 130 milyar dolara yaklaşan borçlarının yeniden yapılandırılmasına başlanması olarak dile getirilirken, IMF’nin resmi açıklamasında ayrıntı verilmedi. 
     Para birimi pesonun dolara bire bir endeksli olduğu Arjantin’de IMF ve ABD tarafından devalüasyon veya dalgalı kura geçişin talep edilmediğini belirten finans çevreleri, bu koşullarda yapılan ek yardımın, Arjantin’in durumunu düzeltmeye yetmeyebileceği uyarısında bulundular. 
     Uluslararası finans çevreleri, pesonun yapay şekilde yüksek değeri düşürülmediği sürece, Arjantin’in ihracatının artması ihtimalinin olmadığını ve ekonominin canlanacağının şüpheli görüldüğünü vurgularken, bu ülkenin birkaç ay sonra yeniden IMF’nin kapısına dayanabileceğine işaret ettiler. 
     Bu çevreler, Arjantin’e sağlanan ek IMF kaynağıyla krizin diğer Latin Amerika ülkelerinde çöküşe yol açmasının şimdilik önüne geçildiğini, ancak bunun ’zatürree olan hastaya aspirin tedavisine’’ benzediğini söylediler. 
     
     Kredi borsayı coşturdu 
     Bu arada, IMF’nin Arjantin’e 8 milyar dolarlık ek kredi vereceği haberi, Arjantin MerVal endeksinin yüzde 8.15 artmasına neden oldu. Endeks böylece önceki gün 328.37 puandan kapandı. İşlemciler yeni yardım ile birlikte ülkenin içinde bulunduğu krizi rahatlıkla aşacağına inanıyorlar. Öte yandan birçok yatırımcının ise kredi ile ilgili detaylı bilgi almak istedikleri kaydedildi. Piyasaların kredi nedeniyle olumlu bir havaya bürünmesine rağmen, MerVal endeksinin halen devalüasyon korkusuyla normalin yüzde 21 altında olduğu belirtiliyor. 
     
Krizden korktu, ilkelerini çiğnedi      Ekonomik krizin pençesindeki Arjantin’e Uluslararası Para Fonu’ndan IMF ek kredi verilmesine önce karşı çıkan, ancak daha sonra 8 milyar dolarlık yardımı onaylayan ABD Hazine Bakanı Paul O’Neill’ın tutum değişikliği konusunda, "Krizin bulaşma ihtimali karşısında, ilkelerini terk etmek zorunda kaldı" yorumları yapılıyor. 
     Washington’daki uluslararası finans çevreleri ve uzmanlar, kısa süre önce Arjantin’i ’zengin akrabalarının parasını yiyen müsrif yeğen’’ olarak nitelendiren O’Neill’ın, Arjantin’deki krizin bütün Latin Amerika’yı da beraberinde götürme tehlikesi üzerine, Buenos Aires’e ek kaynak verilmesine razı olduğunu belirttiler. 
     Başkan George W. Bush’un Cumhuriyetçi Partisi’nin Kongre’deki muhafazak r kesimleri de, Arjantin’e verilen destekten dolayı O’Neill’a eleştiriler yöneltiyor. 
     



 EKONOMİ 























</TEXT>
</DOC>
