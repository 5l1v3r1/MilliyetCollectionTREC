<DOC>
<DOCNO> 43481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur15.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrampaşa Cezaevi'ne dışarından paket atılmasına yeni çözüm... 
</HEADLINE>
<TEXT>

     Bayrampaşa Cezaevi'nin 2 caddeye bakan bölümlerinin dış duvarlarındaki tel örgüler, dışarıdan paket atılmasını önlemek amacıyla 5 metre yükseltildi. 
     Bayrampaşa Cezaevi'ne dışarıdan paket atılmasını önlemek amacıyla, Tuna Caddesi ve Selamet sokağa bakan duvarların üzerindeki tel örgülerin yükseltilmesi kararlaştırıldı. 
     Bu karar kapsamında, görevlendirilen ekipler, Tuna Caddesi ve Selamet sokağa bakan cezaevinin dış duvarlarına, eski tel örgülerin üzerine yeni sıra tel örgüler çekti. Yeni tel örgülerle birlikte, yüksekliğin 5 metre daha yukarıya alındığı öğrenildi. İl Jandarma Komutanlığı verilerine göre, geçen 5 aylık dönemde Bayrampaşa Cezaevi'nde yapılan aramalarda, 21 adet tabanca ile 205 adet mermi ele geçirilmişti. Bu tabancalardan 2'sinin koğuşlarda yapılan aramalarda, 19'unun da cezaevi dışından atılan paketlerin içinde bulunduğu bildirilmişti. 1 adet el bombasının da ele geçirildiği cezaevinde, çoğunluğu dışarıdan atılan 159 adet cep telefonu, 81 SIM kart, 124 batarya ve 121 şarj aleti yakalanmıştı. 







</TEXT>
</DOC>
