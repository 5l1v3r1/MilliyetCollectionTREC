<DOC>
<DOCNO> 9736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/soneko26.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist'ten Türkiye değerlendirmesi 
</HEADLINE>
<TEXT>

     İngiltere'de yayınlanan haftalık siyaset ve ekonomi Dergisi The Economist, sıkıntılı ve karamsar bir Türkiye tablosu çizerken ülkede, yaşanan ekonomik krizi sona erdirecek sağlıklı bir plan beklentisi bulunduğunu belirtti. 
     The Economist, her şeye rağmen hükümetin ekonomik ve siyasi açıdan başarılı uygulamalarda bulunduğunu ve alternatifsiz olduğunu da vurguladı. 
     Türkiye'de son dönemde siyaset ve ekonomi cephesinde yaşananları değerlendiren dergi, hükümetin son 10 yılda göreve gelen en istikrarlı hükümet olduğunu, Başbakan Ecevit'in bütün olumsuz gelişmelere rağmen hala gücünü koruduğunu, bu gücün de ''yerini alacak bir alternatif bulunamamasından ileri geldiğini'' ifade etti. 
     Dergi, hükümetin devamının sadece bundan kaynaklanmadığını, koalisyonun 2000 yılında yüzde 79 olan enflasyonu bu yılın başında yüzde 39'a kadar geriletmeyi başardığını da hatırlatırken, AB'ye adaylık statüsünün de bir rahatlama unsuru olduğunu bildirdi. Dergi üç partili koalisyon hükümetini kuran Başbakan Ecevit'in gayet uyumlu bir çalışma götürdüğüne de işaret ederken, ''bu hükümetin göreve gelmesinden bu yana işkencenin önlenmesi konusunda bile başarılı çalışmalar ortaya konuldu'' dedi. Dergi, Başbakan'ın krizi aşmak için IMF'ten ekstra kaynak beklentisi içinde olduğunu, 25 milyar dolarlık ek kaynak bekleyen Ecevit'in, bunun tümünü değilse bile bir kısmını alabileceğini de belirtirken, ''Ecevit ABD ve AB'nin hem bir NATO üyesi olarak, hem de Avrupa ile Orta Doğu arasında oynadığı ileri güç rolüyle çok önemli bir ülke olan Türkiye'yi çöküşe terketmenin bedelini ödeyemeyeceklerini biliyor'' görüşünü savundu. 




</TEXT>
</DOC>
