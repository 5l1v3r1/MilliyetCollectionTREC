<DOC>
<DOCNO> 20827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/spor/ygok.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Scepanovic ve ben 
</HEADLINE>
<TEXT>

     BİLGİN GÖKBERK 

     Hiç takılmam, yazık oldu falan filan gibi yazılara ama... Hiç de sevmem ah, vah çekmeyi... Veya "ninemin sakalları olsa" demeyi... Ama vallahi de billahi de yazık oldu. Ve ninem de sakal olsa belki dedem olacaktı. 
     Maccabi ile başlayalım... Paris’te değil, Tel Aviv’de gibiydik. 7 bin kanlı - canlı İsrailli, üstelik heyecanlı... Ve de lacivertli, sarılı... Ve üstelik Revivo’lu... 12 bin kişilik Bercy’nin tadı da tuzu da, ekşisi, acısı, sosu da onlardı. 
     12. dakika şansın bize güldüğü... Daha doğrusu sırıttığı andı. Scepanovic üçledi... Kenara alındı. Keşke beşleseydi. Hani şut sokamazsın... Hatta atamazsın... Ama pas da mı veremezsin be abi 12 dakikada çıkarken onla aramızdaki fark, bir asist yapmasıydı. Bir de benim kenarda tişörtle, onun Efes Pilsen formasıyla dolaşmasıydı. Son bir cümle onun için... "Keşke Scepanovic’in yerine Revivo oynasaydı" dedim. En azından İsraillileri ateşler, daha faydalı olurdu. 
     Çok kötü oynadıkları ilk iki periyot için hem söyleyeceklerimiz var, hem de yazacaklarımız. Ama yarından sonra. Son iki periyot müthiştiler. Adeta Scepanovic geri girer korkusuyla normal oyunlarını oynadılar. Ve hepimiz gördük ki Avrupa Şampiyonluğu kaçtı. O 20 dakikalık tempoya ne Panathinaikos dayanabilirdi, ne de yenselerdi finalde oynayacakları Maccabi... Kim ne derse desin Obradovic finallere alışık bir coach... 
     Mirsad arkadaşı Patrick Ewing’le tribündeydi. Ewing onun için Paris’e gelmiş... Mirsad gövde gösterisi yapıyordu. Onu sevin veya sevmeyin, kızın veya kızmayın... Ama ilk iki periyodda Efes’te eksik olan, ağzından salyalar akan gözü dönmüş, seyirciyi tahrik eden, rakiple savaşan bir Mirsad değil miydi Vallahi de billahi de finali değil, şampiyonluğu kaçırdık. 
     



 SPOR 




























</TEXT>
</DOC>
