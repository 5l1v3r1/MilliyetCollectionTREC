<DOC>
<DOCNO> 12439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/dunya/adun.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatikan’ı sarsan seks raporu 
</HEADLINE>
<TEXT>

Aralarında ABD, Brezilya, İtalya ve İrlanda’nın da bulunduğu 23 ülkede rahiplerin rahibelere karşı işlediği tecavüz ve taciz gibi cinsel suçları anlatan rapor şok etkisi yarattı 
     DIŞ Haberler ServİSİ 

     Din adamlarına cinsel ilişkiyi yasaklayan Katolik dünyası şokta. Aralarında ABD, Brezilya, Filipinler, Hindistan, İrlanda ve İtalya’nın bulunduğu toplam 23 ülkede papaz ve rahiplerin, görev yaptıkları yerlerde, rahibeleri cinsel ilişkiye zorladıkları, hatta tecavüz ettikleri ortaya çıktı. Birçok yerde hamile kalan rahibelerin de yine katolikliğin yasakladığı kürtaja başvurdukları açığa çıktı. 
     
AIDS korkusu      Raporlara geçen bu durum önceki gün İtalyan La Repubblica ve Amerikan National Catholic Reporter adlı gazetelere yansıyınca Vatikan skandalı itiraf etmek zorunda kaldı. 
     Gazetelere göre, tecavüz iddiaları 1994’e kadar geriye gidiyor. Hatta bu olaylarla ilgili olarak Vatikan’a 5 ayrı rapor sunuldu. Raporlara göre, rahibelere tecavüz en yaygın olarak Afrika’da yaşandı. Burada cinsel ihtiyaçlarını karşılama peşindeki erkek din adamları AIDS’in çok yaygın olması nedeniyle rahibelere yöneldi. 
     
Rahibe kürtajda öldü      Kimi ilişkilerde hamile kalan rahibelerden Katolikler için kesinlikle yasak olan ve cinayet işlemekle bir tutulan kürtaj yaptırmaları istendi. Ayrıca, rahibelere zorla doğum kontrol hapları verildi. Zoraki kürtajların birinde bir rahibe öldü. 
     Doktor rahibe Maura O’Donohue’nin hazırladığı bir raporda tecavüze uğrayan rahibelerin isim ve soyadlarını belirterek yetkililere sundukları şikayet dilekçelerine de yer verildi. Raporda, bir yerdeki rahibelerden 20’sinin, başka bir yerde de 29’unun hamile kaldığı ifade edildi. 
     
Vatikan doğruladı      Son yayınlar üzerine dün bir açıklama yapan Vatikan ise, kilise arşivlerinde rahipler ve kardinallerin rahibelere tecavüz ettiğine ve cinsel tacizde bulunduğuna ilişkin yüzlerce dilekçenin bulunduğu iddiasını doğruladı. Vatikan Sözcüsü Joaquin Navarro Valls, Vatikan’ın, piskoposlar ve din adamları genel komisyonlarının işbirliğiyle meseleyi incelediğini söyledi. Rahibelere tecavüz olayları Vatikan’ın Adista adlı haber ajansı tarafından da duyuruldu. 
     
     


 DÜNYA 











</TEXT>
</DOC>
