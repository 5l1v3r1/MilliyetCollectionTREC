<DOC>
<DOCNO> 28960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur06.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakim kızdı "Gidip Çankaya Köşkü'nde örtülere mi bakacağım " 
</HEADLINE>
<TEXT>

     Cumhurbaşkanlığı eski İdari ve Mali İşler Daire Başkanı Gülizar Temel Baysal'ın da aralarında bulunduğu 15 sanığın, ''Devlet alım-satım ihalesine fesat karıştırdıkları ve bu suça iştirak ettikleri'' gerekçesiyle yargılanmalarına devam edildi. 
     Mahkeme Başkanı Mehmet Mesut Öztürk'ün dosyaya gelen belgeleri 
     okumasının ardından söz alan sanık avukatı Gencel Ergül, bilirkişi incelemesi yapılırken, müvekkilinin şirketince Çankaya Köşkü'ne satılan perde, tül, masa örtüsü gibi eşyaların gerçek değerlerinin dikkate alınmadığını ileri sürdü. 
     Ergül, eşyaların gerçek kalite ve fiyatları belirlenmeden, dosya üzerinden inceleme yapıldığını iddia ederek, satılan malların fiyatlarına ilişkin belgeleri ve bu eşyaların örneklerini mahkemeye sunacaklarını söyledi. 
     Çankaya Köşkü'nde keşif yapılmasını da isteyen Ergül, taleplerini anlatırken ''Çankaya Köşkü'nün bir özelliği mi var'' dedi. 
     Bunun üzerine sinirlenen Mahkeme Başkanı Öztürk, ''Çankaya Köşkü'nün hiçbir özelliği yok yargı karşısında... Ben gidip tek tek masa örtülerine mi bakacağım. Siz, numune verince Çankaya Köşkü'nden soracağız'' diye konuştu. 
     Başkan Öztürk, sanık avukatlarının yeniden bilirkişi incelemesi yaptırılması konusundaki taleplerinin sorgular tamamlandıktan sonra karara bağlanacağını belirtti. 
     Öztürk, Altuğ'un avukatı Gencel Ergül'ün, Çankaya Köşkü'ne müvekkilince verilen malların nitelik ve kalitesini gösterir belge ve eşya örneklerini mahkemeye sunduğunda, duruşma günü beklenmeksizin Cumhurbaşkanlığı Genel Sekreterliği'ne yazı yazılarak, sunulan eşyaların, Altuğ tarafından Cumhurbaşkanlığı'na satılan mallar olup olmadığı konusunda bilgi istenmesine karar verdi. 
     
     






</TEXT>
</DOC>
