<DOC>
<DOCNO> 36932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur30.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Altınoluk'ta Erbakan'la görüştü 
</HEADLINE>
<TEXT>

     Saadet Partisi SP Genel Başkanı Recai Kutan, yenilikçilerin parti kurma girişimleriyle ilgili olarak, ''Ulu çınarın kökü bizde. Bizden ayrılanlar da ileriki günlerde geri dönecekler'' dedi. 
     Kutan, kapatılan Refah Partisi'nin Genel Başkanı Necmettin Erbakan ile Altınoluk'taki Elbis Otel'de biraraya geldi. Görüşmenin içeriği hakkında bilgi vermeyen Kutan, ''Sayın hocamızın misafiri olduk. Birlikte yemek yedik. 12 Eylül 1980 sonrasında 10.5 ay birlikte tutuklu kalmıştık. O günleri yad ettik'' demekle yetindi. Kutan, daha sonra Balıkesir'de Otel Basri'de düzenlediği basın toplantısında, Fazilet Partisi'nin FP kapatılmasının ardından, yenilikçilerin parti kurma girişimlerinin doğal olduğunu söyledi. 
     Kendilerinin 30 yıllık bir hareketi sürdürdüklerini savunan Kutan,şunları kaydetti ''Saadet Partisi'nin en avantajlı olduğu bir durumdayız. Çünkü, herkes FP'nin kapatılmasını hukuki değil, siyasi olarak görüyor. 3 büyük parti tükendi. En avantajlı durumdayken partiden ayrılmalar oldu. Doğaldır. Ancak, ulu çınarın kökü bizde. Bizden ayrılanlar da ileriki günlerde geri dönecekler. Bu nedenle yenilikçilerin kuracağı partiye ilişkin açıklama yapmıyoruz.'' Kutan, ekonomik krizin hemen her kesimi büyük bir sıkıntının içine sürüklediğini, özellikle kırsal kesimin giderek yoksullaştını kaydederek, yalnızca Saadet Partisi'nin halka umut vereceğini savundu. Bu arada, Saadet Partisi Balıkesir İl Başkanlığı'na Yücel Özek'in getirildiği bildirildi. 







</TEXT>
</DOC>
