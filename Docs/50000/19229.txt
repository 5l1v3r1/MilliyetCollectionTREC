<DOC>
<DOCNO> 19229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur11.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakan da CHP’den istifa etti 
</HEADLINE>
<TEXT>

     CHP’li eski devlet bakanlarından Mehmet Kahraman ve Mehmet Gülcegün ile Siirt eski milletvekili Erdal Koyuncu partilerinden istifa ettiler. 
     Kahraman, Gülgecün ve Koyuncu, yaptıkları ortak açıklamada, gençlik kollarından başlayarak parti meclisi ve merkez yönetim kurulu üyeliği gibi CHP’nin her kademesinde onurla görev yaptıklarını ve kendilerine verilen bakanlık gibi sorumluluk mevkilerinden, alınlarının akıyla çıktıklarını belirterek, "Ancak CHP çatısı altında sürdürdüğümüz siyasi mücadelenin, maalesef sonuna gelmiş bulunuyoruz" dediler. 
     Ortak açıklamada, CHP’nin artık halkın umudu olmaktan çıktığını, önerdiği sağ politikalar ve uygulamalarla halkın umutlarını karartma noktasına geldiğini öne süren Kahraman, Gülcegün ve Koyuncu, şunları kaydettiler 
     "Uzunca bir süredir adım adım gerçekleştirilmeye çalışılan Kürtleri, Alevileri ve solcuları tasfiye etme hedefine varılmış, sosyal demokrasinin ve partimizin toplumsal katman ve dayanakları birer birer yitirilmiştir. Bu anlamda, bütünleştirici ve birleştirici olması gereken partimiz, maalesef bir ayrımcılık odağı haline gelmiştir. 
     CHP’nin içine sürüklendiği bu durum ve ülkemizin yaşadığı karanlık tablo karşısında, evrensel sol değerlerin ışığında halkımızla birlikte karanlıkları yırtmak üzere başlatacağımız yürüyüşün birer neferi olarak, azim ve mücadele kararlılığımızı daha da üst bir aşamaya çıkaracağımızı, bu inanç ve düşüncelerle CHP’den istifa ettiğimizi kamuoyuna saygıyla duyururuz." 
     
     







</TEXT>
</DOC>
