<DOC>
<DOCNO> 29959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sonspo16.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA'nın gündeminde Oktay var... 
</HEADLINE>
<TEXT>

     Beşiktaş'ın Trabzonspor'dan transfer etmek istediği eski futbolcusu Oktay, FIFA'nın bu hafta Arjantin'de yapacağı toplantının gündeminde yar alıyor. 
     Milli futbolcunun, İspanyol takımı Las Palmas'dan ayrılarak Türkiye'ye dönmesi, ardından da Siirt Jet-Pa Spor kanalıyla Trabzonspor'a verilmesi sonucu doğan ihtilaf, FIFA'nın söz konusu toplantısında çözüme ulaştırılacak. 
     Las Palmas kulübü, üç ayrı konuda itirazda bulundu. İspanyol takımı, Oktay'ın kulübü izinsiz olarak terkettiğini iddia ederek, maddi tazminat istedi. Ayrıca Siirt Jet-Pa Spor'dan da yapılan ödemelere paralel iade isterken, Trabzonspor'a transferinde de hak sahibi olduğunu savunuyor. 
     Söz konusu durumun, Oktay'ın Trabzonspor'dan bir başka kulübe gitmesini engelleyici nitelik taşımadığı belirtildi. Tecrübeli futbolcunun, yönetmeliklere göre şu anda Trabzonspor'a ait olduğu ifade edildi. 






</TEXT>
</DOC>
