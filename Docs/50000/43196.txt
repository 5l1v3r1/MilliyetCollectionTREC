<DOC>
<DOCNO> 43196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun14.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulema yineledi "ABD saldırırsa cihat ilan ederiz" 
</HEADLINE>
<TEXT>

     ABD'nin 11 Eylül'deki saldırılarda baş şüpheli ilan ettiği Usame Bin Ladin'in kaderi için toplanan ulema, ABD'nin saldırı düzenlenmesi halinde cihat ilan edeceğini bildirdi. 
     Ulema tarafından yayınlanan fetvada, ''Eğer kafirler bir İslam ülkesine saldırırsa ve bu ülke kendini savunma kapasitesine sahip değilse, cihat tüm Müslüman dünyasının kesin yükümlülüğü olacaktır'' denildi. 
     Ulemanın fetvasında, ABD'nin Afganistan'a yönelik herhangi bir saldırısına yardım edenler de cihatla karşı karşıya olacagı ifade edildi. 
     Fetvada, ''Eğer Amerikan saldırısı sırasında, Afgan olsun ya da olmasın herhangi bir Müslüman, kafirlerle ya da casuslarla işbirliği yaparsa, yabancı saldırganlar gibi ölümle cezalandırılacaktır'' denildi. 
     Öte yandan ulema, ABD yönetiminden saldırmamasını isteyerek, BM ve İslam Konferansı Örgütü'ne saldırıları araştırması çağrısında da bulundu. 
     Usame Bin Ladin'in kaderi için toplanan ulema, Suudi terörist Usame Bin Ladin'in Afganistan'ı terk etmesi ve kendisine başka bir yerbulması tavsiyesinde bulunmuştu. 
     Kabil'de iki gün süren toplantının ardından ulemanın yayımladığı fetvada, mevcut kargaşadan ve gelecekte benzer kuşkulardan kaçınılması için ulemanın, ''Afganistan İslami Emirliği''ne, Usame Bin Ladin'in mümkün olduğunda ülkeyi terk etmesi için ikna edilmesi tavsiyesinde bulunduğu belirtilmişti. 
     Fetvada, Bin Ladin'in kendisine başka bir yer bulması gerektiği belirtilirken, Bin Ladin'in bu çağrıyı kabul ya da reddetmesi için birsüre verilmemişti. 
     Bu arada Taliban Eğitim Bakanı Molla Emir Han Muttaki, Taliban yönetiminin Taliban lideri Molla Muhammed Ömer'in çağrısıyla toplanan ulemanın tavsiyelerine uyacağını belirtti. 






</TEXT>
</DOC>
