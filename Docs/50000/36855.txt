<DOC>
<DOCNO> 36855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sondun16.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail- Türkiye arasındaki tank modernizasyonu pazarlığı sürüyor 
</HEADLINE>
<TEXT>

     İsrail'in, Türk Silahlı Kuvvetleri'nin M-60-A3 tipi tanklarının modernizasyonunu yapması konusunda pazarlıkların sürdüğü bildirildi. 
     Ha'aretz gazetesi, bu konudaki müzakerelerin son safhasına girildiğini ve 900 cıvarında tankın modernizasyonunu kapsayabilecek anlaşmanın ay sonunda imzalanmasının beklendiğini yazdı. 
     Fiyat konusundaki sorunun halen sürdüğünü belirten gazeteye göre, tartışmalar şöyle gelişti 
     ''İsrail ilk aşamada modernizasyonu öngörülen 170 tankın 350 milyon dolara mal olacağını Türk tarafına belirtti. Ancak Türk tarafı, kendi hesaplarına göre projenin maliyetinin 700 milyon ile 1 milyar dolara ulaştığını ve bu parayla yeni M-1 Abrams tankları alınabileceğini bildirdi. İsrail Savunma Bakanlığı, Türk tarafının 2 temel noktayı gözden kaçırdığını öne sürdü. Birincisi, Türkiye iki ülke arasındaki özel stratejik ilişkiler nedeniyle M-60-A3 tanklarının modernizasyonu sırasında orjinal Merkava tanklarında kullanılan özel teknolojinin bir bölümünü alabilecek. 
     İkincisi, Türk Askeri Sanayi MKEK tankların Türkiye'deki modernizasyonu için bir üretim bandı kuracak ve İsrail'in yüksek fiatı bu altyapının kurulma maliyetinden kaynaklanıyor. İlk 170 tank için fiat yüksekken modernizasyon programı tam olarak uygulanırsa 900 cıvarındakı tankı da kapsayan maliyet büyük ölçüde düşecek.'' Gazete, modernizasyon fikrinin İsrail'den geldiğini, Türkiye'ye yeni muharebe tankları almak yerine sahip olduğu 900 cıvarındaki M-60 tankını modernize etmeyi önerdiğini belirtti. 10 yılda gerçekleştirilecek bu programın 2 milyar dolara mal olacağını ifade eden gazete, sonuçta Türkiye'nin son teknoloji ile donatılmış yeni tanklara sahip olacağını yazdı. 
     Gazete, mali kriz yaşayan IMI'nin krizi aşmak için bu anlaşmaya bel bağladığını, ancak bunun pek mümkün olmayacağının görüldüğünü belirtti. İsrailli yetkililerin önce firmaya karlı olmayacaksa bu anlaşmanın yapılmayacağı güvencesi verdiklerini, ancak daha sonra ''M-60 tanklarının modernizasyonu konusundaki kararımız stratejiktir. Kar, bu çerçevede ana konu değildir'' dediklerini belirten gazete, böylece İsrail'in modernizasyon projesi için istediği fiyatı indireceğini ima etmiş oldu. 







</TEXT>
</DOC>
