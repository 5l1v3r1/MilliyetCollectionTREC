<DOC>
<DOCNO> 44243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sonspo05.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Yönetim ile teknik heyet arasında sorun yok 
</HEADLINE>
<TEXT>

     Birinci Süper Lig'de dün akşam sahasında Ankaragücü ile 2-2 berabere kalan Trabzonspor'da, ligde 4 haftadır galip gelememenin üzüntüsü yaşanıyor. 
     Kulüp başkan yardımcısı Ahmet Ağaoğlu, Ankaragücü maçında özellikle ilk yarıda iyi mücadele sergilediklerini belirterek, ''Galibiyeti daha çok arzulayan taraftık. Son haftalar içinde en hırslı ve istekli olduğumuz karşılaşmayı oynadık'' dedi. 
     Ankaragücü karşısında kalelerinde 2 tane ''ucuz'' gol gördüklerini ifade eden Ağaoğlu, ''Sahanızda 2 gol yiyince maçı lehinize çevirmeniz zorlaşır. İkinci yarıda sahanın sağanak yağış nedeniyle ağırlaşması, oyun düzenimizi etkiledi. Orta alanda teknik kapasitesi yüksek oyuncular, saha zemini karşısında oldukça zorlandılar. Maçta 2 kez beraberliği yakaladık ancak öne geçme fırsatı bulamadık. 3 puan hedeflediğimiz bir karşılaşmada, 2 puan kaybettiğimiz için üzgünüz'' diye konuştu. 
     Özellikle bordo-mavili takımın savunmada sıkıntılar yaşadığını kaydeden Ağaoğlu, buna bir çözüm bulmaları durumunda takımdaki tüm sorunların ortadan kalkacağına inandığını bildirdi. 
     
     "Teknik heyetle sorun yok" 
     Ağaoğlu, yönetim kuruluyla teknik heyet arasında bir sorunun bulunmadığını söyledi. 
     Takıma ve teknik heyete güvendiklerini de ifade eden Ağaoğlu, ''Teknik heyetin bizimle bir sorunu yok. Anladığım kadarıyla Sadi hocanın sorunu basınla. Sadi Tekelioğlu görevinin başındadır. Yönetim kurulu olarak, teknik heyet konusunu şu ana dek hiç görüşmedik'' dedi. 
     Ağaoğlu, takıma takviye konusunda şu an bir gelişme olmadığını, bordo-mavili takımla idmanlara çıkan Patrick'in lisans işlemlerinin halledilmesinin ardından, bu futbolcunun savunmaya büyük katkı sağlayacağını söyledi. 
     Ankaragücü maçında yedek soyunmayı kabul etmediği için soyunma odasını terk ederek evine giden Salazar konusunda ise, ''Bu futbolcu kiralık oturduğu evine de gidebilir, doğup büyüdüğü ülkesine de gidebilir'' dedi. 
     Öte yandan, Trabzonspor'da futbolculara 3 günlük izin verildi. 
     Bordo-mavililer, 2 Ekim Salı günü yapacağı antrenmanla Kocaelispor maçının hazırlıklarına başlayacak. 
     






</TEXT>
</DOC>
