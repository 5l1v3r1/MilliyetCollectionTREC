<DOC>
<DOCNO> 16014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/spor/aspo.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KAVGANIN SONU ZAFER 
</HEADLINE>
<TEXT>

Gençlerbirliği’nin Belçikalı oyuncuları Thomas ile Patrick önce Aybaba’nın yerine Walter Meeuvvs’un gelmesi için seferber oldular, sonra da hocalarını kupaya taşıdılar 
     TÜRKİYE Kupası’nı kazanan başkent ekibi son 1.5 ayda ilginç gelişmeler yaşadı. Gençlerbirliği’nin Belçikalı oyuncuları Thomas ile Patrick’in, Teknik Direktör Samet Aybaba ile ilgili kulis yaptıkları, vatandaşları Walter Meeuvvs’u Başkan İlhan Cavcav’a tavsiye ettikleri iddia edildi. Ardından Belçikalı hoca ile anlaşıldığı haberleri ve alınan kötü sonuçlar takımın tüm ahengini bozdu. 
     ERZURUMSPOR maçı sonrası yönetime istifasını veren ve oyuncuların telkini üzerine geri dönen Aybaba, takım içinde Patrick ve Thomas’a büyük tepki doğduğunu belirterek, "Hocam bırak şunları dövelim diyenler bile oldu" ifadelerini kullandı. Ancak Belçikalı futbolcular, Fenerbahçe maçındaki oyunlarıyla kupanın gelmesinde büyük pay sahibi oldular. 
     
Hayat benim için yeni başlıyor’Samet Aybaba, emeklerinin karşılığını aldığını, bir süre dinleneceğini söyledi 
     NECMİ KEPÇETUTAN 

     GENÇLERBİRLİĞİ’ne 14 yıl sonra Türkiye Kupası’nı kazandıran Teknik Direktör Samet Aybaba zaferin soyunma odasında geldiğini söyledi. Aybaba, "Şampiyonluk primini havuzda toplayıp, şoföründen, malzemecisine kadar eşit paylaşmayı kararlaştırdık. İnandık ve kenetlendik" diye konuştu. 
     MAÇIN taktiğini son anda değiştirdiğini ifade eden başarılı hoca, "Andersson’un oynayacağını öğrenince, sol kanatta görev alacak İsmail’i geriye çektim. Tolga bu oyuncuyla yalnız kalsın istemedim" dedi. Samet Aybaba, genç Serkan’ı da heyecanlanabilir gerekçesiyle oynatmadığını söyledi. 
     PENALTILARA geçildiğinde Allah ile baş başa kaldığını ifade eden Aybaba, "Ağladım, sahaya bakamadım. Dua ettim. İkinci kez elime geçen bu fırsatın kaçmaması için adeta yalvardım. Herhalde sevgili kuluydum ki sesimi, yakarışımı duydu ve kupayı kazandık" ifadelerini kullandı. 
     YILLARDIR verdiği emeklerin karşılığını aldığını kaydeden Aybaba sözlerini şöyle tamamladı "Benim için hayat yeniden başlıyor. Ailemle tatile çıkacağım. Dinleneceğim. Yurtdışına gidip incelemeler yapacağım, yeni şeyler öğreneceğim. Bu arada tekliflere de açığım." 
     
Cavcav’dan savunma      GENÇLERBİRLİĞİ Başkanı İlhan Cavcav, arasında soğuk rüzgarlar esen ve kupa maçından sonra istifa ettiğini açıklayan Samet Aybaba için "Onun da yanlışları oldu. İstifa ettiğini söylemiş. Kendisiyle görüşüp sezon sonuna kadar kalması için ikna etmeye çalışacağım" ifadelerini kullandı. Cavcav, Aybaba’ya her zaman kapılarının açık olduğunu söyledi. 
     SAMET Aybaba’nın henüz eksikleri bulunduğunu da kaydeden İlhan Cavcav, "Kupayı kazanmamızın onuru bizden önce hocanın ve futbolcularındır. Ancak bana göre Samet henüz yüzde 70’lik bir düzeyde çalışıyor" dedi. Gençlerbirliği Başkanı ayrıca, "Hocamızın en büyük yanlışı kendi bildiğinin hep doğru olduğunu iddia etmesi" yorumunu yaptı. 
     
Patrick’e teklif      GALATASARAY’ın Gençlerbirliği’nin başarılı file bekçisi Patrick için ikinci kez teklifte bulunduğu bildirildi. Sarı - Kırmızılı yöneticilerin Başkan İlhan Cavcav ile görüştüğü öğrenilirken, "Belçikalı kaleci, "Bir yıllık daha sözleşmem var. Onun için Galatasaray’ın önce kulübümle anlaşması gerekiyor" dedi. 
     


 SPOR 


























</TEXT>
</DOC>
