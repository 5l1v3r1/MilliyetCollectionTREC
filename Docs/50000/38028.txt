<DOC>
<DOCNO> 38028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/yasam/yas01.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta burada ambulans nerede 
</HEADLINE>
<TEXT>
Hızır’ epey gecikti 
İstanbul'un göbeğinde meydana gelen kazada ambulans geç kalınca, yaralı yattığı yerde yarım saat acıyla kıvrandı 
     ŞAKİR AYDIN İstanbul 

     Aşırı hız ve dikkatsizlik yine bir kazaya neden oldu. Kadıköy'de, İETT'nin servis otobüsüne arkadan çarpan otomobilin sürücüsü Mehmet Ali Mersin, yaklaşık yarım saat yerde yattıktan sonra gelen ambulansla hastaneye kaldırılabildi. 
     Mehmet Ali Mersin, dün sabah otomobiliyle E - 5 Karayolu Göztepe mevkiine geldi. Epey süratli olan otomobil, sürücüsünün kontrolünden çıkınca, aynı yönde seyir halinde olan Recep Ören yönetimindeki, İETT'nin 93 491 numaralı servis otobüsüne arkadan çarptı. 
     
     Vatandaş risk almadı 
     Çarpmanın etkisiyle hurdaya dönen otomobilden Mehmet Ali Mersin ile eşi Hülya yaralı olarak kurtuldular. Eşine göre durumu daha hafif olan Hülya Mersin, çevreden yetişen vatandaşlarca derhal bir otomobile konularak Göztepe SSK Hastanesi'ne kaldırıldı. 
     Ancak Mehmet Ali Mersin'in durumu daha ağırdı. Kanlar içindeki Mersin'in durumunu riske etmek istemeyen vatandaşlar ve olay yerine gelen polis, derhal bir ambulans bulunması için anons yaptı. 
     
     İki ambulans birden 
     Ve 'saat çalışmaya' başladı. Dakikalar hızla eriyor ve asfaltta öylece yatan Mersin acı içinde inliyordu. Yaklaşık yarım saat sonra olay yerine iki ambulans birden geldi. Ambulanslardan birine konan Mersin, Haydarpaşa Numune Hastanesi'ne kaldırıldı. Doktorlar, Mersin'in hayati tehlikeyi atlattığını açıkladılar. 
     



 YAŞAM 























</TEXT>
</DOC>
