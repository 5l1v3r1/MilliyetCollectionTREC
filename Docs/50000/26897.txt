<DOC>
<DOCNO> 26897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur11.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Keşke tütün yasasının görüşüldüğü Meclis'te olsaydım" 
</HEADLINE>
<TEXT>

     CHP Genel Başkanı Deniz Baykal, partisinin 1998 seçimlerinin ardından parlamento dışında kaldığını ve b u süre içinde zaman zaman TBMM'de olmayı istediğini belirterek, ''Tütün Yasası'nın görüşüldüğü bir parlamentoda olmayı istediğim kadar hiçbir şeyi istemedim'' dedi. 
     Türk-İş Genel Sekreteri ve Tek Gıda-İş Genel Başkanı Hüseyin Karakoç ve yönetim kurulu üyeleri, CHP Genel Başkanı Baykal'ı parti genel merkezinde ziyaret etti. 
     Karakoç, kabulde yaptığı konuşmada, ziyaret nedenlerinin TBMM komisyonlarında görüşülmekte olan Tütün Yasası olduğunu ve bu süreçte CHP'nin Meclis'teki yokluğunun geniş halk kesimlerinin yanı sıra, çalışanlar ve üreticiler tarafından da hissedildiğini söyledi. İlk seçimlerde bu hatayı tekrar etmeyeceklerini ifade eden Karakoç, TBMM'de gerek iktidarın, gerekse muhalefetin IMF'e karşı teslimiyetçi bir tavır içinde bulunduğunu öne sürdü. 
     TBMM Plan ve Bütçe Komisyonu'nda görüşülen yasanın kabulü durumunda 4.5 milyon ailenin işsiz kalacağını ve bunun da bir ülkedeki sosyal patlamaya neden olabilecek önemli bir gelişme olduğunu vurgulayan Karakoç, ''Bu yasayı IMF'e taahhütte bulunduk diye geçirmeye çalışıyorlar. Peki soruyorum seçimlerde de bu ülke insanına taahhütlerde bulunmadınız mı Herhalde bir dahaki seçimlerde bu partilere IMF oy verecek'' dedi. 
     Karakoç, tütün yetiştirilen bölgelerden seçilen iktidar milletvekillerini tüm bölgeleri dolaşıp halka şikayet edeceklerini belirterek, ''Bu bölgelerdeki tüm iktidar milletvekilleri istifa etmelidir'' diye konuştu. 
     
     Ah keşke Meclis'te olsaydık 
     CHP Genel Başkanı Baykal da, Karakoç ve beraberindeki heyete konuya duyarlılıkları nedeniyle teşekkür ederek, konuşmasına, ''Zaman zaman ah, şu parlamentoda biz de olsaydık diyoruz. Ancak, Tütün Yasası'nın görüşüldüğü bir parlamentoda olmayı istediğim kadar hiçbir şeyi istemedim. CHP, orada olmalıydı'' diyerek başladı. 
     Türkiye'nin iktidarı, muhalefeti ve birçok kurumuyla uygulanan politikalar sonucunda teslimiyetçi bir noktaya geldiğini ve tütün konusunun Türkiye'nin maruz kaldığı en ağır uygulama olduğunu savunan Baykal, şöyle konuştu 
     ''Ulusal yararlar açısından tütün konusuna bu yaklaşımı savunmak mümkün değildir. Bakın bu iktidarın bir Bakanı da kendi partisinin konuyu çok desteklemesine karşın görevinden bu nedenle ayrılmıştır ve bu kadar da olmaz dercesine ayrılmak zorunda kalmıştır. Bu, çok acı bir manzaradır. Tekel, Türkiye'de kamunun gözbebeğidir ve zarar eden bir kuruluş değildir. Hayret ediyorum, parlamento nasıl bu kadar teslim olmuş iktidarıyla, muhalefetiyle. Herkes bilsin ki, bu uygulamanın bir sosyal faturası olacaktır. Yazıktır, değmez, günahtır. Elleri nasıl varıyor, vicdanları nasıl rahat ediyor hayret ediyorum. Tarihe not düşüyoruz bunlar, bu tür uygulamalarla kriz ve iflası daha da derinleştireceklerdir. TBMM'nin bunu içine sindirmesi kabustur. Bakın, şimdi bizim milliyetçi partilerimiz ve DSP, ellerini kaldırarak bu kanunu geçireceklerdir. Tüm ülke bunları ibretle izliyor.'' 







</TEXT>
</DOC>
