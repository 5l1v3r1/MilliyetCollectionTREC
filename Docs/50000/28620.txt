<DOC>
<DOCNO> 28620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/ekonomi/eko03.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiyi çıldırtan tazminat 
</HEADLINE>
<TEXT>

Motorola, kovduğu işçilerine tazminat yerine cep telefonu verince kıyamet koptu 
     EKONOMİ SERVİSİ 

     ABD’li cep telefonu üreticisi Motorola, işten çıkarma kararı aldığı işçilerine tazminat yerine bedava cep telefonu önerdi. 
     Geçtiğimiz nisan ayında yaklaşık üç bin kişinin çalıştığı İskoçya fabrikasını kapatma kararı alan Motorola yetkilileri, tazminat olarak işçilere çok komik rakamlar önerince sendikalar ayağa kalktı. 
     Bunun üzerine şirket yetkililerinin, işçilere bir de cep telefonu teklif etmesi bardağı taşıran son damla oldu. Sendika yetkilileri bu kararı, büyük bir hakaret olarak niteleyerek, şirket aleyhinde eylem hazırlıkları yaptıklarını açıkladılar. 
     
     "Bu bir hakaret" 
     Şirket tarafından yapılan açıklamada, dünya genelinde cep telefonu pazarının daraldığı ve talepte ciddi düşüşler yaşandığı belirtildi ve bu nedenle fabrikalarının bir bölümünü kaptmaka zorunda kaldıkları açıklandı. West Lothian fabrikasında da 3 bin kişinin çalıştığı, ay sonunda bu fabrikada çalışan bin 200 işçinin çıkartılacağı yıl sonunda da üretimin tamamen durdurulacağı bildirildi. 
     Mühendisler Sendikası AEEU İskoçya Bölge Sorumlusu Danny Carrigan, yaptığı açıklamada "İyi niyetli bir insan, verilen bu telefonlarla işsiz kalanların yeni iş arayabileceğini düşünebilir ancak bu durum tam anlamıyla bir hakarettir" dedi. 
     
     Konuşma yasağı 
     Carrigan, "Eğer şirket samimiyse, cep telefonu faturalarını da ödesin" diye konuştu. Bu durumun insan haklarına aykırı olduğunu da savunan Carrigan, konuyla ilgili yasal tüm başvuruları yapacaklarını ve haklarını sonuna kadar arayacaklarını söyledi. 
     Öte yandan Motorola’nın, işçileri bu konuyla ilgili olarak dışarıda konuşmamaları için anlaşma imzalamaya zorladığı da sendikalar tarafından iddia ediliyor. 
     Şirketin işçilere gözdağı vermek amacıyla bu maddeyi eklediğini söyleyen sendika yetkilileri, bu durumu bir başka hakaret olarak nitelendiriyorlar. 
     



 EKONOMİ 






















</TEXT>
</DOC>
