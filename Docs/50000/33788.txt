<DOC>
<DOCNO> 33788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun19.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, batı ile ilişkilerini iyice bozuyor 
</HEADLINE>
<TEXT>

     İsrail'in Batı ile ilişkileri Filistin sorunundaki tutumu nedeniyle giderek bozuluyor. 
     AB ile ilişkilerindeki gerginlik her geçen gün artan, Danimarka ile ciddi bir diplomatik kriz yaşayan İsrail'i, Uluslararası Af örgütü son raporunda ırkçılıkla suçluyor. 
     AB'nin İsrail'in Filistin sorunu konusundaki tutumunu değiştirmesi için yaptığı baskı ilişkilerde sürekli olarak krize neden oluyor. Sadece son 2 günde İsrail'in büyük tepkisine neden olan AB girişimleri şöyle sıralanıyor 
     
     Yerleşimciler gitmek istiyor 
     Yahudi yerleşimciler konusunda AB tarafından hazırlanan ve Brüksel'e iletilen raporda, yerleşimcilerin çoğunun ekonomik nedenlerle geldikleri yerleşim merkezlerini terk etmek istedikleri, ancak hükümetin bunun için gerekli olanakları sağlamadığı belirtildi. İsrail hükümeti ise yerleşimcilerin ideolojik ve dini nedenlerle bu merkezlerde yaşadıklarını ve bu nedenle boşaltılmalarının son derece güç olduğunu savunuyor. 
     
     Solana 'Geri sayım başlasın' 
     Dün Kudüs'te Başbakan Ariel Şaron ve Dışişleri Bakanı Şimon Peres ile görüşen AB Ortak Savunma ve Dış Politika Yüksek Temsilcisi Javier Solana, şiddet oranında büyük düşüş olduğunu belirterek, ''Soğuma dönemi için geri sayımı bir an önce başlatın'' dedi. Şaron ise İsrail'in ''şiddet tam olarak sona ermeden geri sayım başlayamaz'' tezini tekrarladı. 
     
     İşgal toprakları ürünlerine vergi 
     Dün Kudüs'teki AB-İsrail Gümrük Birliği Komitesi toplantısında AB yetkilileri, işgal altındaki Filistin topraklarında üretilen ürünlerin, İsrail ürünlerine AB içinde tanınan vergi muafiyetinden yararlanamayacaklarını açıkladılar. İsrail karara büyük tepki gösterdi. 
     Kasım ayına kadar bir çözüm bulunamazsa karar yürürlüğe girecek. Böylece İsrail yılda 250-300 milyon dolar kaybedecek ve AB 1967'de işgal edilen Filistin toprakları ile İsrail arasında ''gümrük sınırları'' oluşturarak, kendi açısından de facto olarak İsrail'in sınırlarını çizmiş olacak. 
     Sorunun iki taraf arasında çok ciddi bir krize neden olacağı uyarısında bulunan İsrailli yetkililer, İsrail'in de AB mallarını boykot edebileceği uyarısında bulundular. AB Komisyonu ise 1988'den beri bu yönde bir karar alınacağı konusunda uyarılarda bulunuyordu. 
     
     Danimarka krizi 
     İsrail'in AB ülkeleri ile yaşadığı krizler de devam ediyor. 
     Belçika ile Şaron hakkında savaş suçlusu olarak yargılanması girişimi ile bozulan ilişkilerden sonra şimdi de Danimarka ile büyükelçi krizi yaşanıyor. 
     Danimarka'da, İsrail'in yeni Kopenhag Büyükelçisi olarak atanan eski gizli servis başkanı Carmi Gillon'a karşı ''Filistinlilere işkence yaptığı ve işkenceyi savunduğu için'' açılan ''istenmeyen adam'' kampanyası ciddi boyuta ulaştı. 
     İsrail Radyosu'nun haberine göre, Danimarka Adalet Bakanı Franc Hensen, Danimarka haber ajansına, ''Gillon Danimarka topraklarına ayak bastığı anda tutuklanmalı, çünkü Cenevre Konvansiyonu işkenceden sorumlu kişilerin tutuklanmasını emreder'' dedi. 
     Danimarka'nın Gillon'u istemediğini açıkça ilan etmesine karşın bu atamayı geri almamakta direnen Dışişleri Bakanı Şimon Peres ise Danimarka'nın tutumunu ''haksız ve aptalca'' olarak nitelendirdi. 
     Peres, Gillon'un Şin Bet başkanlığı sırasında Filistinli mahkumlara yapılan ''fiziki baskının'' azaltılması için büyük çaba harcadığını belirtti. Peres, ''Gillon'unki kadar İsrail'in onurunu da inciten bu tutumla savaşacağını'' açıkladı. 
     







</TEXT>
</DOC>
