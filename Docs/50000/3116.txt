<DOC>
<DOCNO> 3116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sonspo01.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cecchi Gori'nin Genel Müdürü "Terim bizi fare kapanına düşürdü" 
</HEADLINE>
<TEXT>

     Fiorentina Kulübü Başkanı Cecchi Gori'nin sahibi olduğu şirketler grubunun Genel Müdürü Mario Scconcerti, Fatih Terim'in sezon sonunda kulüpten ayrılma kararıyla ilgili olarak, ''Bizi fare kapanına düşürdü'' dedi. 
     ''Radio Radio'' adlı bir radyo kanalında canlı yayına katılan Scconcerti, dün akşamki görüşmeden sonra Başkan Cecchi Gori'nin kendisine her şeyin yolunda gittiğini söylediğini ifade ederken, ''Gori bana, Terim ile 2 saat tartıştıklarını ama görüşme sonunda memnun ayrıldığını söylemişti'' diye konuştu. 
     Gori'nin sağ kolu olarak bilinen Scconcerti, Fatih Terim'in çok uzun zaman önce kararını vermiş olduğunu iddia ederken, şöyle konuştu 
     ''Haziran ayının sonuna kadar süresi varken, 6 ay önceden kontrat yenileme tartışmalarına başlandı. Terim'in böylesine profesyonelliği benim için sürpriz oldu. Terim, bugün yaptığı açıklamadan daha kötü bir şey söyleyemezdi.'' 




</TEXT>
</DOC>
