<DOC>
<DOCNO> 38985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur14.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük skandal... Zehirli tarım ilacını bize sattılar 
</HEADLINE>
<TEXT>

     Japonya ve bir çok ülkenin zehirli olduğu kullanmadığı tarım ilacını Türkiye kullanıyor. 
     Düşük miktarda da olsa zehir içerdiği için dünyada yasaklanan yüzlerce ton PCNB ilacının Türkiye'ye girdiği ortaya çıktı. Japon basınında yeralan haberlere göre, dünya ülkeleri arasında sadece ABD ve Türkiye, Mitsui Chemicals firmasının zehirli dioksin katkılı tarım ilacını Japon iç pazarında 1997 yılında yasaklanmasından sonra ithal etmeyi sürdürdü. 
     Konuya ilişkin açıklama Japonya Hükümeti tarafından yapıldı. Pentachloronitrobenzene PCNB adını taşıyan tarım ilacı özellikle lahanaların köklerine musallat olan ve sebzelerin şişmesine neden olan "yumru kök" hastalığına karşı kullanılıyordu. Japonya'da 1997 yılında dioksinin zehirli yapısı üzerine yeni araştırmalar başlayınca, Mitsui Chemicals firması bilimsel veriler ışığında PCNB'nin yapısını yeniden gözden geçirdi. Firma üretilen her kiloda 13 mikrogram gramın milyonda biri düzeyinde zehirli heptachloro dibenzo dioksin saptadı ve önerilere uyarak ilacı Japon iç piyasasından 1997 yılında aşamalı olarak geri çekti. 
     Mitsui firması PCNB ihracını, dioksin düzeyini Amerikan Çevre Koruma Ajansı'nın standartlarına uygun olduğu bildirilen yedide bir oranına düşürerek, sürdürdü. Japon basını "Mitsui Chemicals'ın PCNB'sindeki dioksin klorit düzeyi aynı zamanda Türk hükümetinin güvenlik düzenlemelerine de uygundu" diye yazdı. Firma bu gelişmelerin ardından 2 bin 600 ton ürünü 1999 Eylül ayında içerdiği dioksin miktarını belirterek ABD ve Türkiye'ye sattı. 
     Japon gazeteleri, bir Mitsui Chemicals yetkilisinin konuyla ilgili görüşlerini şöyle aktardı 
     "İç pazara yönelik satışları 1997 yılında durdurduk çünkü diğer biyolojik kökenli ilaçlar geniş bir şekilde kullanılmaya başlandı. 1999'da da dioksin içeren her türlü ürünün gönderilmesinin durdurulmasına ilişkin politikayı kabul ettik ve bu ürünün hertürlü ihracını durdurduk." 
     Japonya Tarım Ormancılık ve Balıkçılık Bakanlığı yetkilileri ise Japon gazetelerine yaptıkları açıklamalarda, "İthalatçılar ve ithalatçıların ülkeleri bu ürünün güvenilirliği konusunda yargıya varabilirlerdi, biz firmaya ihracatlarını da aynı anda durdurmaları direktifini vermedik" dedi. 
     Japon endüstri örgütleri bünyesinde olayın ortaya çıkması üzerine, Firmanın 1997'den sonra zehirli ilaç ihracatına devam etmesi kararının ahlaki boyutu üzerine bir araştırma başlatıldığı da açıklandı. 







</TEXT>
</DOC>
