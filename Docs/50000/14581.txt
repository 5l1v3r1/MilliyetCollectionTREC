<DOC>
<DOCNO> 14581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sondun14.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak krizi sürüyor...ABD'nin Pekin Büyükelçisi Bakanlığa çağrıldı 
</HEADLINE>
<TEXT>

     Çin Dışişleri Bakanı Tang Jiaxuan, Çin ve ABD arasında devam eden uçak krizi ile ilgili olarak, ABD'nin Pekin Büyükelçisi Joseph Prueher'i bugün bakanlığa çağırdı ve Amerikan tarafına Çin'in protestosunu iletti. 
     Tang, ABD'nin olayın tüm sorumluluğunu üstlenmesi ve Çin'den özür dilemesi gerektiğini belirtti. Çin'in uçak krizinde bir an önce çözüme varılmasını umduğunu, ancak ülkesinin egemenliği ve itibarına saygı gösterilmesi gerektiğini kaydeden Tang, Çin hükümeti ve halkının kayıp Çinli pilot için derin endişe duyduğunu ifade etti. 
     Amerikan keşif uçağının Çin hava sahasına izinsiz girerek ve Çin havaalanına izinsiz iniş yaparak Çin'in egemenliğini ihlal ettiğini yineleyen Tang, bu durum karşısında ABD'nin gerçeklerden ve sorumluluktan kaçtığını öne sürdü. 
     Olayla ilgili olarak Çin tarafının sakin, itidalli ve sorumlu bir tutum içinde olduğunu kaydeden Tang, 'Aksine, Amerikan tarafı küstahça bir havada kabul edilemez gerekçeler öne sürüyor ve doğru ile yanlışı karıştırarak Çin'i suçluyor' diye konuştu. ABD'nin aynı hataları tekrarladığını söyleyen Çin Dışişleri Bakanı, Amerikan tarafının uygun bir çözümle ikili ilişkilere yararlı işler yapması gerektiğini kaydetti. 
     Öte yandan AB, casus uçağı yüzünden Çin-ABD ilişkilerindeki ''tırmanışın'' kaygı verici olduğunu bildirdi. AB dönem başkanı İsveç'in Başbakanı Goran Persson, Avrupa Parlamentosu'nda konuşurken, ''Son gelişmeler, ABD ile Çin arasındaki ilişkilerin kaygı verici bir tırmanışa geçtiğini gösteriyor'' dedi ve sorunun, uluslararası toplumun yürürlükteki kurallarına göre çözüme kavuşturulacağını umduğunu belirtti. 




</TEXT>
</DOC>
