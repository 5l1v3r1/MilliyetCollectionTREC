<DOC>
<DOCNO> 46201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur19.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel "Teröre karşı tavır dinler savaşı olamaz" 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, ''insanlığın teröre karşı bugün takındığı tavrı önemsemek gerektiğini'' belirterek, ''Bu tavır yanlış istikametlere kaydırılmamalıdır'' dedi. 
     Başkent Üniversitesi'nde, 2001-2002 akademik yılının başlaması dolayısıyla, yeni yaptırılan amfi tiyatroda tören düzenlendi. 
     Törende konuşan ABD'de meydana gelen terörist saldırısına da değindi. Demirel, şunları söyledi 
     ''Dünyada ve Türkiye'de bugünlerde güzel şeyler yok. Bugünlerde her gün sabahtan akşama can sıkıcı, kaygılandırıcı, üzüntü verici şeyler var. Gerçi Türkiye'deki sıkıntıları ABD'deki terör hadisesi biraz örttü. Ama ne olursa olsun, ABD'de meydana gelen bu vahim, iğrenç, fevkalade kötü hadiseyi hep beraber kınadık. Bunun devamında ne olacağı tabii ki herkesin merakı. 
     Burada tüm insanlığın, bir insanlık suçu olan teröre karşı hiç olmazsa geç de olsa bugün takınmış bulunduğu tavrı, bence dünyanın geleceği bakımından önemsemek gerekir. Bu tavır beraberlik gereği muhafaza edilebilmelidir ve yanlış istikametlere kaydırılmamalıdır. 
     Hele medeniyetler savaşıymış, yok efendim dinler savaşıymış gibi bir ebedi barış kurulmaya çalışılan dünyayı parçalayacak istikametlere hiç kaydırılmamalıdır. Fevkalade akılsız bir iş olur.'' Özellikle 2. Dünya Savaşı'ndan sonra, dünyada savaş olmaması yönünde çabalar gösterildiğini ve Birleşmiş Milletler'in BM 
     kurulduğunu kaydeden Demirel, BM'nin üye sayısının kurulduğu dönemde 51 olmasına karşın bugün 189'a ulaştığını ifade etti. Demirel, geçen süre zarfında 138 bağımsız ülkenin ortaya çıktığına işaret ederek, ''20. yüzyıl bağımsızlık yüzyılıdır ve bu meşaleyi Atatürk yakmıştır'' dedi. 
     Demirel, sözlerini şöyle sürdürdü 
     ''Dünya barış içinde yaşamanın yollarını ararken, tüm dünyayı silkeleyen bu olayla karşı karşıya kaldı. Umuyorumki bu insanlık belasına karşı, bütün insanlık topyekün cevap vermeye devam edecektir ve bu beraberliği bozmayacak şekilde bu iş yürütülmüş olacaktır. Bu dünyanın sonu değildir. Dünya dönmeye devam edecektir. 
     Onun için bu hadiseyi dünyanın sonu imiş gibi görmek veya bu hale getirmek çok yanlıştır. Öyleyse biz yine normal günlere dönüleceğini varsayarak yolumuza devam edelim.'' 
     
     Türkiye anahtar rol oynamalı 

     YÖK Başkanı Kemal Gürüz de konuşmasını teröre ayırdı. 10 Eylül'de Taksim'de ve 11 Eylül'de Amerika'ya yapılan terörist saldırıları kınayan Prof. Dr. Gürüz, boyutları ve muhtemel sonuçları çok farklı olsa da her iki olayın ''temelde aynı sapık ve iğrenç düşünce yapısının ürünü'' olduğunu söyledi. 
     Türkiye'nin uzun yıllar teröre maruz kaldığını anlatan Prof. Dr. 
     Gürüz, ''Ama teröre terörle karşılık vermedik. Sadece nefsimizi müdafaa ettik'' dedi. Gürüz, şöyle devam etti 
     ''Türkiye Cumhuriyeti, acılarla dolu da olsa, asimetrik savaş konusunda kazandığı bilgi birikimi ve deneyim ve sahip olduğu stratejik jeopolitik konumu itibariyle 11 Eylül saldırısının ardından oluşan uluslararası konjonktürde anahtar rolü oynayacak potansiyele sahiptir. 
     Türkiye Cumhuriyeti, insanlığa hizmet yolunda böylesine aktif bir rolü üstlenmelidir de.'' Gürüz, Türkiye'nin maruz kaldığı ''insanlık dışı, iğrenç saldırıları'' yürütenlerin, ''her ne ad ve hangi demokratik kisve altında olursa olsun köktendinciliğin ve etnik bölücülüğün oluşturduğu vasatta beslenerek yetiştirildiklerine'' işaret etti. 
     
     Bölücü eşkiyaya malzeme vermeyin 

     Tüm ülkelerde üniversitelerin ''hedef'' olduğuna dikkati çeken Gürüz, akademik hürriyetin üniversitenin ruhu ve vazgeçilmez unsuru olduğunu, ancak köktendincilik ve etnik bölücülüğün bu hürriyet kapsamı içinde ele alınış şeklinin irdelenmesi gerektiğini söyledi. 
     Akademik hürriyetin bilimsellik ve ülke kanunları ile sınırlı olduğunun altını çizen Gürüz, şunları kaydetti 
     ''Yürürlükte olan kanunları beğenmeyebilirsiniz, bunların değişmesi için uğraşabilir ve örgütlenebilirsiniz. Ancak ülkenin yürürlükte olan kanunları, örneğin teokratik devlet modelini övmeyi veya ülkenin toprak bütünlüğüne tasallutu teşvik etmeyi suç sayıyorsa, akademik hürriyet zırhına sığınıp, bu tür eylemlere hoşgörüyle dahi yaklaşamazsınız. 
     Anayasamızın 10. maddesinde yer alan hükümlerin açık olan yorumunda ifadesini bulan Anayasal vatandaşlık kavramını her iki yönden el altından istismar edecek şekilde rektörlük seçim kampanyaları yürüterek bölücü eşkıyanın yayın organlarına malzeme veremezsiniz. Türkiye Cumhuriyeti'ne dar'ül harp diyemezsiniz. 
     Türkiye Cumhuriyeti'nin ülkesi ve milletiyle bölünmez bütünlüğünü tartışamazsınız. 
     Bunları yaparsanız ne olur sorusunun cevabı basittir. En başta 'akademiya'nın yazılı olmayan kurallarını ihlal etmek suretiyle bilimsel ortamı tahrip edersiniz. Ama en önemlisi, terörist eylemleri, üstü kapalı da olsa, mübah gösteren bir zemin hazırlarsınız.'' 
     






</TEXT>
</DOC>
