<DOC>
<DOCNO> 15949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur11.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Amasya'daki esnaf mitingi olaysız sona erdi 
</HEADLINE>
<TEXT>

     Amasya'da, Esnaf ve Sanatkarları Odaları Birliği ile Amasya Ticaret ve Sanayi Odası tarafından, ekonomik krizi protesto amacıyla miting düzenlendi. 
     Yavuz Selim Meydanı'nda düzenlenen mitinge, Amasya, Merzifon, Gümüşhacıköy, Suluova, Taşova, Göynücek ve Hamamözü ilçe esnafı katıldı. Amasya Ticaret ve Sanayi Odası Meclis Başkanı Mustafa Kazancıoğlu, mitingde, ''Gelecek nesillere, sağlam temeller üzerine oturmuş esnaf ve sanatkarlar bırakmak istediklerini'' belirtti. 
     Sağduyulu ve sorumlu davranıp çözüm önerileri sunduklarını bildiren Kazancıoğlu, ''Yüksek enflasyonun en büyük nedeninin kamu harcamalarından kaynaklandığını söylüyoruz. Bu nedenle devletin her alanda süratle tasarrufa gitmesini bekliyoruz. Devlet elindeki 210 bin kamu aracının yüzde 80'ini satarak elde edilecek 400 milyon dolarlık tasarrufu esnafa kredi desteği olarak kullanabilir'' dedi. Vergilerde indirime gidilmesini ve verginin tabana yayılmasını istediklerini de bildiren Kazancıoğlu, ''SSK ve Bağ-Kur primleri daha ödenebilir bir seviye düşürülerek aynı zamanda istihdam artışı sağlanmalıdır. Yeniden sosyal barışını sağlanmasını istiyoruz. Amacımız kavga etmek değil, haklarımızı aramaktıdır'' diye konuştu. Geniş güvenlik önlemlerinin alındığı mitingde, pankartlarla ve sloganlarla eknomik krizi ve hükümetin uygulamalarını protesto eden esnaf, olaysız dağıldı. 
     Düzce'de, Esnaf ve Sanatkarları Odaları Birliği ile Ticaret ve Sanayi Odası'nın bugün ortaklaşa düzenleyecekleri miting ertelendi. Esnaf ve Sanatkarları Odaları Birliği'nce yapılan yazılı açıklamada, Türkiye genelinde yapılmakta olan miting ve yürüyüşlerde ortaya çıkan olumsuz tablolar dolayısıyla bugün yapılması planlanan mitingin ertelendiği bildirildi. 
     Açıklamada, Türkiye'nin muhtelif yerlerinde düzenlenen mitinglerde esnafla polisin karşı karşıya getirilmiş görüntüsü verilmeye çalışıldığı, provakatör hareketlerin esnafa mal edilmek istendiği vurgulanarak, ''Düzce'de yapacak olduğumuz yürüyüş, aldığımız duyumlar doğrultusunda, esnaf, sanatkar ve Düzceliyi zor durumda bırakmamak için ertelenmiştir'' denildi. Açıklamada, Türkiye'deki gelişmelerle hükümetin alacağı ekonomik kararlarda esnaf ve sanatkarlara yönelik iyileştirmelerin dikkatle takip edileceği kaydedildi. 




</TEXT>
</DOC>
