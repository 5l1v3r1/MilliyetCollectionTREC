<DOC>
<DOCNO> 14683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/siyaset/siy02.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülke sinir krizine girdi’ 
</HEADLINE>
<TEXT>

Kemal Derviş esnafın tepkisini "sinir krizi" olarak değerlendirdi "Şimdi önemli olan paniği yatıştırmak" 
     HARUN GÜREK Ankara 

     Ekonomiden sorumlu Devlet Bakanı Kemal Derviş, Türkiye'nin sinir krizi geçirdiğini söyledi. Yeni programa destek sağlamak için dün sabah Türk-İş, DİSK ve Hak - İş konfederasyonlarının yöneticileriyle görüşen Derviş, esnafın yürümesi ve halkın tepkilerinin anlatılması üzerine şöyle konuştu "Ülke sinir krizi içine girdi. Bizi dışarıdan çağırmalarının nedeni, başka bir olay değildi. Benim Amerika'dan çağrılmam olağanüstü bir olaydı. Geldim, Hazine Müsteşarı, Merkez Bankası Başkanı, Bankacılık Kurulu Başkanı istifa etmiş. Bu bürokratlar ekonominin en önemli isimleriydi. Ekonomi sahipsiz bir durumdaydı. Bu arada, faizler aşırı yükselmişti. Türkiye, şubatta belki de son 25 yılın en ağır bunalımını yaşadı." 
     Derviş, "Şu an en önemlisi, bu panik havasını yatıştırarak, yangını söndürmek. Dış desteği sağlayıp, güçlü bir program ortaya koyarsak krizden çıkarız" derken bunun bir - iki hafta içinde başarılması gerektiğini de vurguladı. 
     
TESK BAŞKANI DERVİŞ GÜNDAY      Artık gelinen bu noktada esnaf tutulamıyor. Benzin zammı, dolardaki artış piyasadaki durgunluk esnafın kepenk kapatmasına kadar gidecek. Esnafa bir an önce siyasi güvence verilmeli. 
     
İTO BAŞKANI MEHMET YILDIRIM      Durgunluk biraz daha sürerse o zaman işsizlik patlayacak. Şimdi esnafı tutabildik, ama işsiz ordusunu tutamazsınız. Kamuoyuna bir an önce güven açıklaması yapılmalı. 
     


 SİYASET 




















</TEXT>
</DOC>
