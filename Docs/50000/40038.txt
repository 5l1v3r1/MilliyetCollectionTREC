<DOC>
<DOCNO> 40038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/dunya/dun02.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara göründü 
</HEADLINE>
<TEXT>

Hint Okyanusu’nda bir gemide Avustralya’ya çıkmak için bir haftadır bekleyen 460 mülteciye Yeni Zelanda talip oldu 
     DIŞ HABERLER SERVİSİ 

     Hint Okyanusu’nda bir haftadır süren mülteci krizi, Avustralya ve Yeni Zelanda’nın anlaşmasıyla sona erecek gibi görünüyor. 
     Avustralya, Norveç bandıralı Tampa isimli gemideki çoğunluğu Afgan, Sri Lankalı ve Pakistanlılar’ın oluşturduğu 460 mültecinin Büyük Okyanus’taki bir ada devleti olan Nauru ile Yeni Zelanda’ya gönderilmesi konusunda Yeni Zelanda hükümetiyle anlaştı. 
     Ancak, Endonezya’nın güneyinde yer alan, Avustralya’ya bağlı Christmas Adası açıklarında demirli Tampa’nın sahibi Norveç şirketi, mültecileri binlerce mil uzaklıktaki bu iki ülkeye götürmeyi kabul etmedi. 
     Avustralya Başbakanı John Howard, Sydney’de düzenlediği basın toplantısında, ülkesi, Norveç ve Endonezya arasında çıkmaza giren diplomatik görüşmelerin anlaşmayla sonuçlandığını belirtti. Mültecilerden 150 kadarı Yeni Zelanda’ya, geri kalanı da Nauru Adası’na gönderilecek. 
     
     Nasıl gidecekleri belirsiz 
     Norveç gemisinin sahibi Wallenius Wilhelmsen şirketin yetkilileriyse, mültecileri Yeni Zelanda ve Nauru’ya götürmeyi reddetti. Şirketten yapılan açıklamada, "Sorun bu kişilerin oralara nasıl gideceği. Gemimiz mültecileri oraya götürmeyecek" denildi. 
     



 DÜNYA 











</TEXT>
</DOC>
