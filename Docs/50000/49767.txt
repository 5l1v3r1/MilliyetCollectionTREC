<DOC>
<DOCNO> 49767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun04.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'a göre "Balkan Sendromu" yok... 
</HEADLINE>
<TEXT>

     ABD Savunma Bakanlığı Pentagon , yapılan araştırmalar sonucunda, NATO'nun Yugoslavya operasyonu sırasında kullanılan zayıflatılmış uranyum içeren silahlarla bölgede görev yapan askerlerde görülen kanser vakaları arasında hiçbir bağlantı bulunmadığının anlaşıldığını açıkladı. 
     Pentagon tarafından yayınlanan rapora göre, bölgede görev yapmış İtalyan askerlerinde ''Balkan sendromu'' çıktığı haberlerinin ardından birçok ülke, uluslararası örgüt ve özel gruplar tarafından yapılan araştırmaların incelenmesi sonucu, askerlerde görülen kan kanseri vakalarıyla zayıflatılmış uranyum içeren silahlar arasında bağlantı bulunmuyor. 
     Raporda, ''Yapılan araştırmaların hiçbiri, kan kanseri ya da başka hastalıklar ile zayıflatılmış uranyum içeren silahlarla bir bağlantıyı ortaya koymuyor'' denildi. 
     Amerikalı askeri yetkililer, en az 13 ülkenin Balkanlar'a, toprak, hava, su, bitki ve gıda örnekleri toplamak üzere ekip gönderdiğini belirtiyor. 
     NATO ve AB bünyesinde yapılan bilimsel araştırmalar, Balkanlar'daki operasyonlar sırasında Amerikalılar tarafından kullanılan ve zayıflatılmış uranyum içeren silahlarla bu bölgede hizmet vermiş NATO askerlerinin hastalıkları arasında hiçbir bağlantı bulunmadığı görüşüne ağırlık kazandırmıştı. 
     NATO Genel Merkezi, Balkanlar'daki barışı koruma harekatlarına katkıda bulunan 50 kadar ülkede yapılan araştırmalarda, bu ülkelerden hiçbirinde, zayıflatılmış uranyum ile askeri personelin hastalık veya ölümü arasında ilişki görülmediğini bildirmiş, AB Komisyonu tarafından belirlenen Avrupalı bağımsız uzmanlar grubu da zayıflatılmış uranyumun insan sağlığına zararının kanıtlanamadığını açıklamıştı. 
     Komisyon'un çağrısı üzerine başlattıkları çalışma ve araştırmaların sonuçlarını, Brüksel'de düzenledikleri bir basın toplantısında açıklayan uzmanlar, ''Balkan sendromu'' ile NATO'nun Balkanlar'da kullandığı zayıflatılmış uranyum arasında bağlantı bulunmadığı görüşünü savunmuşlardı. 
     






</TEXT>
</DOC>
