<DOC>
<DOCNO> 24288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko10.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Gökalp "çiftçinin getirdiği hububatın tümü alınacak" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, ''çiftçinin Toprak Mahsulleri Ofisi'ne TMO getirdiği hububatın tamamı alınacak'' dedi. 
     Bakan Gökalp, yaptığı açıklamada, TMO'nun hububat alımlarında herhangi bir sınırlandırma olmadığını, geçen yıl alımlarda gerçekleştirilen piyasanın, çiftçiyi, tüccarı, sanayiciyi ve tüketici halkı memnun edecek şekilde, bu yılki alımlarda da devam ettirileceğini kaydetti. 
     ''Uyguladığımız sistem çerçevesinde cinsi, miktarı ne olursa olsun, çiftçimizin alım merkezlerine getirdiği hububatın tamamı TMO tarafından alınacaktır'' diyen Gökalp, açıklamasında, şunları kaydetti 
     ''Bu yıl, beklenen hububat üretim miktarı ile alım ve satış fiyatları arasındaki marjın büyüklüğü, tüccar ve sanayicinin geçen yıldan daha fazla piyasaya girmesini sağlayacaktır. Bu duruma göre, TMO'nun geçen yılki kadar bir alım yapması beklenebilir. Bu sadece, bir tahmindir. Ancak, TMO'nun alım miktarını, çiftçinin ürünü satmak için TMO, tüccar veya sanayici arasında yapacağı tercih belirleyebilir. 
     Alımlarda, yine geçen yılki gibi hububat bedelinin yarısı peşin, yarısı da engeç bir ay içinde ödenecektir. TMO'nun, alımlarında sınırlama uygulayacağı yönündeki tartışmalar ve yapılan yorumlar yersiz, haberlerde de gerçek dışıdır. Bu tür iddialar, bazı çıkar çevrelerinin, hububat piyasasının gerçek zeminine oturmasını engellemek ve bundan kendilerine çıkar sağlamak gayretlerinden kaynaklanmaktadır.'' Gökalp, şu anda Adana, Antalya, Hatay, Gaziantep ve Şanlıurfa'daki TMO alım merkezleri tarafından, 3 gün içinde 2.650 ton buğday, 1.030 ton da arpa olmak üzere toplam 3.680 ton huhubatın taahhütname karşılığı alındığını bildirdi. 







</TEXT>
</DOC>
