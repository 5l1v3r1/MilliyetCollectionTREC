<DOC>
<DOCNO> 40056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/guncel/gun06.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakollara sığmadılar 
</HEADLINE>
<TEXT>

HADEP’in Dünya Barış Günü kutlamalarının iptaliyle başlayan gerginlik, Başkent’te bini aşan gözaltıyla noktalandı. Gözaltındakiler 19 Mayıs Stadyumu na götürüldü 
     ANKARA Milliyet 

     1 Eylül Dünya Barış Günü nedeniyle, Ankara’da miting yapmak isteyen HADEP’e, valiliğin izin vermemesiyle başlayan gerginlik, binden fazla gözaltıyla sonuçlandı. Önceki gün Diyarbakır ve İstanbul’da güvenlik güçleriyle HADEP’liler arasında yaşanan olayların ardından dün Ankara’da polis yoğun güvenlik önlemi aldı. 
     Sabah saatlerinden itibaren Samsun, Konya ve İstanbul yolları üzerinde Çevik Kuvvet polisince bekleme noktaları oluşturuldu. Otobüslerde kimlik kontrolü yapan polis, şüpheli gördüklerini gözaltına aldı. 
     
     Parkeler kaldırıldı 
     Polis ayrıca, basın açıklaması yapılacağı duyurulan Abdi İpekçi Parkı’yla Hipodrum, Ulus ve Kızılay’da da yoğun önlem aldı. Emniyet güçleri, çıkabilecek olaylarda kullanılacağını göz önünde tutarak, Kızılay’da yapım çalışmalarında kullanılan parke taşlarını ve diğer malzemelerin tümünü de belediyeye kaldırttı. Atlı polisler, Kızılay bölgesinde devriye görevi yaparken, polis helikopteri de güvenlik uçuşu yaptı. Miting dolayısıyla 5 bin kadar polis görev aldı. 
     
     Açıklama iptal edildi 
     Gözaltılar sürerken yazılı bir açıklama yapan HADEP Genel Başkanı Murat Bozlak, basın açıklamasını iptal ettiklerini bildirdi. Bozlak, açıklama yapmalarının engelleneceği duyumlarını aldıklarını ifade ederek, "HADEP, büyük acı ve üzüntülerin yaşandığı ortamdan sonra yakalanan olumlu sürece ve toplumsal barışa zarar verecek hiçbir davranışın içinde ve yanında yer almayacaktır" dedi. 
     
     Bir polis yaralandı 
     İptal kararına rağmen Abdi İpekçi Parkı’nda toplanan kişiler gözaltına alınırken, Altındağ’da toplanan bir gruba polis müdahale etti, olayda bir polis yaralandı. Sayının bini geçmesi ve Terörle Mücadele Şubesi nezaretine sığmaması nedeniyle, gözaltındakilerin bir bölümü çevre karakollara, bir bölümü de 19 Mayıs Stadyumu’na götürüldü. 
     
HADEP’lilere polis müdahalesi      ASLI ÖKTENER İstanbul 

     HADEP İstanbul İl Teşkilatı, "Dünya Barış Günü" dolayısıyla Ankara’ya gitmelerinin engellenmesi ve Zeytinburnu’nda Zeynel Durmaz adlı gencin yaşamını yitirmesi nedeniyle basın açıklaması yapmak istedi. Topkapı’da toplanan göstericiler, polise taşlı saldırıda bulununca polis gaz bombası ile müdahale etti. Çok sayıda gösterici gözaltına alındı. HADEP’in son anda iptal ettiği Ankara’daki mitinge katılmak üzere yurdun çeşitli yerlerinden yola çıkanlar da güvenlik güçlerince engellendi. Mersin, Gaziantep ve Batman’da 34 kişi gözaltına alındı. 
     



 GÜNCEL 

















</TEXT>
</DOC>
