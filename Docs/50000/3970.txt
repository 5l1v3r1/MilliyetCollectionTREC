<DOC>
<DOCNO> 3970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/guncel/gun03.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba beni vuramazlar’ diyordu 
</HEADLINE>
<TEXT>

Doğduğu mahalleye 49 yıl sonra tabutta döndü 
     AHMET TULGAR Hendek 

     Çocuksan, dünyanın en büyük yeri evinin yanındaki arsadır. Doğduğu Başpınarlar Mahallesi’nin onun soyadını taşıyan sokağına Gaffar Okkan, 49 yıl sonra tabut içinde dönerken o dünyanın en büyük arsası otolar, Hendek halkı ve belediyenin yemek çadırlarıyla dolmuş taşmış. 
     Okkanlar sokakta şimdi, Albayraklar asılı, dükkanların camlarında onun selam verirken fotoğrafları. Komşuların bahçelere kurduğu ocaklarda pilav pişiyor. Evlerden tepsi tepsi çıkan çay daha içilemeden soğuyor. Hendek, bu gece çok soğuk. İlçenin girişinde yüzlerce araçlık bir konvoy cenazeyi bekliyor. 
     Gaffar Okkan’ın yaşlı ana babasının oturduğu iki katlı eve, akın akın başsağlığına geliyorlar. Naklen yayın araçlarının projektörleri o pembe evi, saygıyla ışıklarını söndürmüş komşu evlerden ayırıyor. İçerideyse Gaffar Okkan’ın 75 yaşındaki babası Fikri Okkan, en çok ihtiyacı olan ışığı, oğlunun gülümseyişini, onu tanıyanların iyi bildiği kahkahayı bir daha göremeyecek. 
     "Oğlum dikkat et dedikçe" diyor Fikri Okkan, "Baba beni vuramazlar" diyordu. 
     
Hükümete sitem      Baba Okkan, Şartla Salıverme Yasası’nın çıkarılması nedeniyle Hükümet’e de sitem de bulunuyor "Katilleri yakalasalar ne olur Polis - jandarma yakalıyor, Hükümet serbest bırakıyor..." 
     Sonra, "O ne yapsa bana sorar, ben ne yapsam ona sorardım" diyor. Sonra, "O benim canımdı" diyor. Sonra, onu tanıyanlar anlatsın istiyor. 
     Pembe evde, Okkanlar’ın aile albümü elden ele dolaşıyor. En çok bir fotoğrafta duruluyor. Yaşlı ana babasını iki yanına almış, ellerinden tutmuş Gaffar Okkan. Bir evlat. Bir evlat da öbür fotoğrafta. Önceki akşama kadar her gün babasının makam odasında ders çalışan bir evlat. 
     


 GÜNCEL 














</TEXT>
</DOC>
