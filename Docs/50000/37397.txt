<DOC>
<DOCNO> 37397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sondun01.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, matematik, fen ve yabancı diller öğretmeni arıyor 
</HEADLINE>
<TEXT>

     Ortaokullar ve liselerde ciddi ölçüde öğretmen açığı çeken ABD'nin bazı eyaletlerinde, ihtiyaç ülke içinden karşılanamayınca, yurtdışından öğretmenler işe alınmaya başladı. 
     ABD eğitim sistemindeki sorunlara ilişkin Washington'da düzenlenen bir panelde söz alan konuşmacılar, özellikle New York, Chicago, Maryland ve California bölgelerindeki okullarda öğretmen açığı olduğunu bildirdiler. 
     Bu bölgelerden gelen eğitimciler, açığın özellikle matematik, fen dersleri ve yabancı diller dallarında görüldüğünü söylediler. 
     Son aylarda yalnızca Chicago kentinde 40 yabancı öğretmenin göreve başladığı ve bazı ABD eyaletlerinde ''öğretmen ithali'' için sınırlı ölçüde özel çalışma vizesi kontenjanı sağlandığı kaydedildi. Öğretmen açığından yakınan kentlerden Cleveland'dan eğitimciler, açığın kapatılması çabalarında, özellikle Hindistan'dan gelen öğretmenlerden yararlandıklarını söylediler. 
     Halen 3 milyon öğretmenin görev yaptığı ABD'deki okullarda, gelecek yıllarda 2 milyon öğretmene daha ihtiyaç duyuluyor. 
     Ancak bu meslekte, öncelikle maaşların ABD standartlarının altında olması, öğretmenliğin cazibesini azaltıyor. ABD'de öğretmenler, bulundukları eyalete göre genellikle ortalama ayda 2 bin dolar yaklaşık 2.9 milyar TL ile 3 bin 500 dolar arasında kazanıyor. Bu para, özellikle büyük kentlerde geçinmeyi zorlaştırıyor. 
     
     






</TEXT>
</DOC>
