<DOC>
<DOCNO> 31699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/soneko29.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda bugün böyle geçti... 
</HEADLINE>
<TEXT>

     Arjantin'deki gelişmelere bağlanan dünkü yüzde 7.81'lik büyük düşüşün ardından, bugün Borsa yüzde 4.50 yükseldi. Bono faizlerinde artış, dolar fiyatında ise gerileme kaydedildi. 
     Kapalıçarşı'da güne 1 milyon 350 bin lira satış fiyatıyla başlayan dolar, gün sonunda 1 milyon 328 bin liraya düştü. Günü 598 bin liradan açan markın piyasa kapanışındaki fiyatı da 580 bin liraya indi. 
     Piyasanın dünkü kapanışında doların fiyatı 1 milyon 352 bin lira, markın fiyatı ise 598 bin lira düzeyinde bulunuyordu. 
     Merkez Bankası ise doların bugünkü kurunu alışta 1 milyon 327 bin 656 liraya, satışta ise 1 milyon 334 bin 59 liraya düşürdü. Önceki kapanışa göre alışta 8 bin 343 lira, satışta ise 8 bin 384 lira gerileme oldu. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama 62.95'den kapandı. 
     İMKB Tahvil ve Bono Piyasası verilerine göre Repo Pazarı'nda gecelik repoda en düşük oran yüzde 58.50, en yüksek oran ise yüzde 63.10 oldu. 
     Bankalararası TL interbankında da gecelik faiz oranı yüzde 63.00 düzeyinde oluştu. 
     Tahvil ve Bono Piyasası Kesin Alım Satım Pazarı'nda en çok işlem gören 6 Mart 2002 vadeli bugün valörlü bononun basit getirisi yüzde 94.87, bileşik getirisi ise yüzde 109.42 olarak gerçekleşti. 
     Dünkü piyasa kapanışında, bugün valörlü aynı bononun bileşik getirisi 107.38 olarak belirlenmişti. 
     Borsa'da işlem gören hisse senetleri ise günlük bazda yüzde 4.50 değer kazandılar. 
     1. seansta 356.60 puan ve yüzde 4.09 artışla 9.086.72 puana yükselen endeks, 2. seans kapanışında da 9,122.56 puana ulaştı. 
     İlk seansta günün en düşük seviyesi olan 8326.66 puanı gören Borsa'da gelen tepki alımlarının da etkisiyle endeks, dünkü 2. seans kapanışına göre 392.52 puan yükseliş kaydetti. 
     Borsa, günün tamamında son dönemlerin en yüksek işlem hacmi olan 620 trilyon 405 milyar 513 milyon liralık hacime ulaştı. 
     







</TEXT>
</DOC>
