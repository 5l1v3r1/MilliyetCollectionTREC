<DOC>
<DOCNO> 1106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/ekonomi/eko07.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
T. Telekom ve banka satışları damgayı vuracak 
</HEADLINE>
<TEXT>

PORTFÖY YAŞAR ERDİNÇ 
     IMF niyet mektubu ve yapılacak işler sürekli olarak konuşuluyor, yazılıyor. Fakat okuyucunun bunun ayrıntılarını net bir şekilde bildiğini zannetmiyorum. Yapılacak olan işler takvime bağlandı ve hükümetin bu konularda gecikmesi, ülkeye yeniden ciddi maliyetler yükleyebilir. Bunlardan özellikle Telekom’un ihale şartnamesinin açıklanması ve TMSF’deki bankaların satışına ilişkin maddeler ocak ayı için finans piyasaları açısından büyük önem taşımaktadır. 
     Yeni yıla girerken, borsa artışla başladı ve cuma günkü ihalede oluşan faiz 67 piyasa tarafından yeterli koşul olarak karşılandı. Fakat özellikle bugünden itibaren bu tahvil ve bonolar için ikinci el tahvil ve bono piyasasında oluşacak faiz önemli olacaktır. Genel olarak faizlerin bir miktar gevşemesi beklenmekte fakat ciddi bir düşüş beklenmemektedir. IMF niyet mektubuna göre ocak ayında yapılacak işlerdeki bir aksama veya aksamalar piyasalarda tedirginlik yaratarak tekrar faizlerin yükselmesine ve borsanın düşmesine neden olabilir. Bu yüzden bu kriterler piyasa tarafından dikkatle izlenecektir. Dolayısıyla hükümetin bunlara çok ciddi bir hassasiyet göstereceğini ve bir aksama olmayacağını varsayıyoruz. 
     
Yüzde 4.9 reel getiri      Şu anki veriler ışığında baktığımızda, aylık sepet devalüasyonu yüzde 1 olurken, cuma günkü ihalede oluşan yüzde 58 basit faiz aylık yüzde 4,9 getiri sağlamaktadır. Yani şu an elinizdeki 100 dolar bir ay sonra hala 100 dolar iken yüzde 58 faizle bonoya yatırım yapan bir yatırımcının parası yaklaşık olarak 1 ay sonunda 103-104 dolar civarında olmaktadır. Yatırımcılara özellikle 6 aylık bir süre için ihtiyaç duymayacakları tasarruflarını bu bonoya yatırım yaparak değerlendirmelerini salık verebilirim. Çünkü haziran, temmuz ayı geldiğinde bu getirileri bulmak çok zor olabilir. 
     
20 Şubat önemli tarih      Şu an önümüzde kritik olan en önemli tarih 20 Şubat 2001’dir. Bu tarihte 3,5 katrilyonluk itfa var ve bu itfa’dan önce yine faizlerde yükselme yaşanabilir. Dolayısıyla şubat ayının ilk haftasından itibaren belirsizlik yine artabilir , fakat mart ayından itibaren faizlerde yeniden bir düşüş trendi bekliyorum. 
     18 Aralık 2000 tarihli IMF niyet mektubunda belirtilen yapılacak işler için ocak ayı zaman çizelgesi aşağıdaki gibi verilebilir. 

</TEXT>
</DOC>
