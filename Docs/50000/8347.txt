<DOC>
<DOCNO> 8347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun05.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak'taki hedeflerin yarısını ıskalamış 
</HEADLINE>
<TEXT>

     Amerikan ve İngiliz askeri uçaklarının Cuma günü Bağdat'a düzenlediği askeri operasyonda, hedeflerden neredeyse yarısının ıskalandığı ileri sürüldü. 
     Amerikan basınının, Savunma Bakanlığı Pentagon kaynaklarına dayanarak verdiği haberlerde, özellikle donanmanın ateşleme sisteminde, bilgisayar hatasından kaynaklanan bir sorun olabileceğinden şüphelenildiği belirtildi. 
     CBS televizyonu, 20 hedefin 8'inin ıskalandığını belirtirken, Pentagon yetkilileri, kaç atışın kaçırıldığının kesin olarak bilinmediğini kaydettiler. ABC televizyonu ise, bazı füzelerin ateşlemesinde kullanılan bilgisayar programında bir hatanın, en az 20 noktadaki hedefin ıskalanmasına yol açtığını duyurdu. ABD, uçuşa yasak bölgelerde görev yapan pilotlarının güvenliği için, uçaksavar sistemlerini yer altına indirerek, tahrip edilmelerini engellemeye çalışan Irak'ta, bu hedefleri daha kurulma aşamasındayken vurabilmek için operasyon düzenlediğini duyurmuştu. Iskalanan hedeflerin, yakında yeni bir operasyonu gerektirebileceği kuşkuları ortaya çıkarken, Pentagon yetkililerinin, operasyonun tekrarlanması kararının şimdilik uzak olduğunu ifade ettiler. 




</TEXT>
</DOC>
