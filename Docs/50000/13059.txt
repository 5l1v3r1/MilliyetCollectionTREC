<DOC>
<DOCNO> 13059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/ekonomi/eko06.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcuların banka hesapları inceleniyor 
</HEADLINE>
<TEXT>

İstanbul Defterdarı Boy, futbolcuların beyan ettikleri transfer paraları ile basındaki rakamları karşılaştırdıklarını, bankalardan da hesap bilgilerini istediklerini söyledi 
     İstanbul Defterdarı Kadir Boy, oluşturdukları kriz masası ile vergi borcunu ödemeyenleri, beyanname vermeyenleri, kayıt dışı faaliyetleri dakika dakika izlemeye aldıklarını bildirdi. Boy futbolcuların transfer paraları konusunda da inceleme başlattıklarını belirterek, bankalardan futbolculara ait hesaplara ilişkin bilgi istediklerini kaydetti. 
     Boy, Defterdarlık bünyesinde bir kriz masası oluşturduklarını söyledi. Boy, şöyle devam etti 
     
     Kayıt dışı araştırılıyor 
     "Kriz masası ile vergi tahsilatında durum nedir, nerede tahsilat problemi yaşanıyor, bütün bunları dakika dakika izliyoruz. Tahakkuk rakamları nasıl gidiyor, beyanname vermeyen mükellefler var mı onlara da bakıyoruz. Kriz masasının baktığı bir diğer alan kayıt dışı ekonomi." 
     İstanbul Defterdarı, futbolcuların transfer ücretlerine dönük incelemelerin de son aşamaya geldiğini ifade etti. Bu sezona ait futbolcu transfer ücretleri konusunda basında yeralan rakamlar ile Futbol Federasyonu’na bildirilen rakamları derlediklerini, aynı şekilde bankalardan futbolculara ait hesaplara ilişkin bilgi istediklerini kaydeden Kadir Boy, "Gelen bilgilerin hepsi tek tek değerlendiriliyor. Bu konudaki çalışma sanıyorum iki hafta sonra tamamlanmış olur ve ona göre gereken işlem yapılır" dedi. 
     
     Vergi ceza faizi artıyor 
     Amme alacaklarına uygulanan gecikme zammı oranı da yüzde 10’a çıkarılıyor. Bakanlar Kurulu’nda imzaya açılan kararname uyarınca aylık yüzde 5 olan gecikme zammı oranı ikiye katlanacak. Vergi ve diğer kamu alacaklarına uygulanan gecikme zammındaki artışın faizlerdeki yükselmenin yanı sıra, acil önlemler paketi uyarınca arttırıldığı belirtiliyor. Bu şekilde vergi borçlularının ödeyecekleri vergiyi ucuz kredi olarak kullanmalarının önüne geçilmesi amaçlanıyor. 
     


 EKONOMİ 





















</TEXT>
</DOC>
