<DOC>
<DOCNO> 43339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/spor/aspo.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli topu attı 
</HEADLINE>
<TEXT>

Fenerbahçe Teknik Direktörü, Barcelona yenilgisini "Sistemi iyi uygularsanız kazanırsınız, aksi halde bu tür kötü sonuçlar alırsınız" diye yorumladı, oyuncularına gönderme yaptı 
     YALÇIN TÜRK 

     Hedeften sapmadık 
     SARI-LACİVERTLİ takımın Teknik Direktörü Mustafa Denizli, Şampiyonlar Ligi’nde hedeften sapmadıklarını söyledi ve içeride de dışarıda da kazanacakları daha çok maç bulunduğunu kaydetti. Denizli, Barcelona yenilgisi ile ilgili olarak "Her maçın iyi veya kötü eleştirisi olur. Burada eleştirilen sistemdir. Sistemi iyi uygularsanız kazanırsınız, aksi halde bu tür sonuçları alırsınız" diyerek topu futbolcularının üzerine attı. 
     
     Kadroda değişiklik 
     GALATASARAY derbisine de değinen tecrübeli hoca, "Bu maç ligin kaderini etkilemeyecek ama, son derece iddialı olacak" ifadesini kullandı. İki takımın da kazanmak için her şeyi yapacağını belirten Denizli, "Fenerbahçe de, Galatasaray da Şampiyonlar Ligi’ndeki maçlarında mağlubiyet aldılar. Bunu telafi etmek için uğraş verecekler" dedi. Mustafa Denizli, kadroda sürpriz değişikliklere gidebileceğini de sözlerine ekledi. 
     

</TEXT>
</DOC>
