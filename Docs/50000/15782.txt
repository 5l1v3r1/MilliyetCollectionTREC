<DOC>
<DOCNO> 15782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur30.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Göstericiler bir aracı ateşe verdi 
</HEADLINE>
<TEXT>

     Başkent'teki esnaf yürüyüşü sırasında çıkan olaylar devam ediyor. 
     Tandoğan'da meydana gelen olayların ardından MKEK binası çevresinde yaklaşık 30 gösterici gözaltına alındı. 
     Bu arada, Celal Bayar Bulvarı üzerinde havaya ateş eden polis, eylemcileri, Gar ve Ulus istikametine doğru püskürttü, MKEK bahçesine kaçanları da gözaltına aldı. Göstericiler, Celal Bayar Bulvarı ve tren köprüsü altında iki barikat kurarak ateşe verdiler. Köprü altında da bir kamyonet, göstericiler tarafından ateşe verildi, ancak araçtaki yangın büyümeden söndürüldü. 
     Bölgedeki bir benzin istasyonu göstericiler tarafından tahrip edilirken, bazı göstericilerin 19 Mayıs Spor Kompleksi içindeki İl Asayiş Ekipler Amirliği'ni taşladıkları görüldü. 
     Güvenlik güçlerinin müdahalesi sonrası Tandoğan Meydanı tamamen boşaltılırken, dağınık gruplar halinde kaçmaya çalışan göstericiler, polis tarafından gözaltına alınıyor. Atatürk Kültür Merkezi ve Kore Parkı'na kaçan göstericiler dağıtılırken, Kazım Karabekir Caddesi üzerinde gruplar bulunuyor. 
     Bazı göstericilerin Kızılay'a ulaşmasının ardından, polis buradaki grupları da gaz bombası ve sis bombası atarak dağıtmaya çalıştı. Gruptakiler ara sokaklara kaçtılar. Göstericilerin Kızılay'a sıçramasının ardından Metro ve Ankaray istasyonları kapatıldı. Vatandaşların da Kızılay Meydanı'na girmelerine izin verilmiyor. 
     Güvenlik Kuvvetleri, göstericilerin TBMM'ye yürümelerini önlemek amacıyla Bakanlıklar Mevkii'nde çok sıkı güvenlik önlemleri aldılar. 
     




</TEXT>
</DOC>
