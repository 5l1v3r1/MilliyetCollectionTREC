<DOC>
<DOCNO> 43928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/ekonomi/eko06.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayici de yabancı peşinde 
</HEADLINE>
<TEXT>

İstanbul Sanayi Odası, yabancı sermaye konusunda PricewaterhouseCoopers ile birlikte rapor hazırlıyor 
     EKONOMİ SERVİSİ 

     ABD’deki terörist saldırının sanayicileri şoka soktuğunu söyleyen İstanbul Sanayi Odası İSO Başkan Vekili Tanıl Küçük, "Dünya ekonomisinin durgunluk devresine girdiği bir dönemde yaşanan bu olay, durma noktasına gelmiş Türk ekonomisine ağır yükler getirecek" dedi. 
     İSO’nun aylık meclis toplantısında konuşan Küçük, dünyada yaşanacak talep daralmasının Türkiye’nin ihracatını nasıl etkileyeceğinin mutlaka göz önüne alınması ve çözüm üretilmesi gerektiğini söyledi. Tüm bu olumsuz koşullar altında yabancı sermaye yatırımlarını Türkiye’ye çekebilmenin öneminin daha da arttığını ifade eden Küçük, "İSO bu sebeple, eksiklerimizi tespit etmek amacıyla Price WaterhouseCoopers ile birlikte bir yabancı sermaye raporunun hazırlıklarına başladı" dedi. 
     Küçük, "İçinde bulunduğumuz son derece hassas koşullarda en önemli çıkış yollarından birinin hükümetin bürokrasi, IMF, reel ve mali sektör temsilcilerini bir masa etrafında buluşturmasında olduğunu düşünüyoruz. Bu toplantıyı acilen teklif ve talep ediyoruz" diye konuştu. 
     
     Garih için saygı duruşu 
     Bıçaklı saldırı sonucu öldürülen İSO Meclis üyesi Üzeyir Garih, meclis toplatısında saygı duruşuyla anıldı. Garih’in her zaman oturduğu sıranın üzerine de fotoğrafı konuldu. Ayrıca, İSO dergisi bu ayki sayısında 43 sayfalık özel bölümünde Garih’e ayrıldı. Dergide, Garih’in eski fotoğrafları ve yazıları da yer alıyor. 
     



 EKONOMİ 
















</TEXT>
</DOC>
