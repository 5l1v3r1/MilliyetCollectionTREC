<DOC>
<DOCNO> 14003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/ekonomi/eko06.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT Krizin faturası 42.5 katrilyon 
</HEADLINE>
<TEXT>

ESK'ya sunulan DPT raporunda, krizin kamu ve Fon bankalarının borç stokunun 25 katrilyon, Hazine'nin ödeyeceği faiz tutarını da 17.5 katrilyon lira artıracağı belirtildi 
     HARUN GÜREK Ankara 

     Krizin kamu ve Fon bankaları ile iç borç nedeniyle hazineye getirdiği zararın 42.5 katrilyon lira olduğu açıklandı. Devlet Planlama Teşkilatı DPT , kriz nedeniyle dargelirlilerin altında kaldığı yükün ağırlaştığını belirtti. DPT programın yükünün dargelirliye yüklenmemesini istedi. 
     ESK toplantısının açılışında DPT Müsteşarı Akın İzmirlioğlu tarafından sunulan raporda, krizin kamu bankalarının görev zararları ile Fon bankalarının borç stokunu tam 25 katrilyon lira artırdığı belirtildi.DPT raporuna göre, kriz nedeniyle faizlerde oluşan aşırı yükselme Hazine'nin ödeyeceği faiz miktarını da bu yıl ve önümüzdeki yıl 17.5 katrilyon lira artıracak. Bu yüzden mali piyasada büyük bir baskı altında kalabilecek ve enflasyonun hızla artmasına yol açabilecek. Bu nedenle uluslararası kuruluşlardan sağlanacak kredi önemli. 
     
     'Dargelirliler korunsun' 
     Raporda, kamu kesiminde çalışan işçilerin ücretlerinin yüzde 6.9 oranında reel olarak artmasına karşın asgari ücretli, memur ve emeklilerin maaşlarının yüzde 4.1 ile 14.6 arasında azaldığına dikkat çekildi. Uygulanacak programda bu kesimlerin korunmasının öne çıkarılması istendi. 
     Son yaşanan krizin işsizlikte artışa neden olduğuna da dikkat çekilen raporda, insanların birikiminin yetersiz olması nedeniyle işsizliğin büyük sıkıntıları da birlikte getirdiğine dikkat çekilerek, şu uyarıya yer verildi 
     "Ekonomide beklenen muhtemel bir daralmanın bu durumu daha güçleştirecek olması, şu anda taşınan maliyetin toplumun tüm kesimleri tarafından dengeli bir biçimde üstlenilmesi gereğini açık bir biçimde ortaya çıkarmıştır. Bu maliyetin düşük gelirli kesimler üzerine yığılmasının önlenmesi ulus olarak hepimizin temel yaklaşımı olmalıdır." 
     Acil önlemler paketi kapsamında yer alan yasal düzenlemelerin hayati öneme sahip olduğu vurgulanan raporda, reel sektörün desteklenmesi için kamu alımlarında off - set uygulamasının etkin bir biçimde devreye sokulması, vadeli ithalatta alınan fonun yüzde 6'dan 3'e düşürülmesi, KDV iadelerinin hızlandırılması önerildi. 
     


 EKONOMİ 
















</TEXT>
</DOC>
