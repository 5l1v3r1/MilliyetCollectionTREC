<DOC>
<DOCNO> 47639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/siyaset/siy02.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca ve Tayyip'e yeni formül 
</HEADLINE>
<TEXT>

İkinci Anayasa paketi için destek arayam Uzlaşma Komisyonu, kapıyı araladı 
     SALİHA ÇOLAK Ankara 

     TBMM Uzlaşma Komisyonu, Yüksel Yalova başkanlığında muhalefet liderlerini ziyaret ederek, ikinci Anayasa değişikliği paketi için destek istedi. Görüşmelerde Yalova, birinci pakette yer alan ancak "reddedilenler de dahil" geriye kalanları ele alacaklarını bildirdi. Yalova, yeni önerilere açık olduklarını, bu noktada önyargıları bulunmadığını vurguladı. 
     Yalova'nın bu sözleri, Tayyip Erdoğan ve Necmettin Erbakan'a ilişkin düzenlemelerin yolunun açık bırakıldığı yorumlarına neden oldu. 
     Milliyet'in sorularını yanıtlayan komisyon üyeleri de bu önerilerin alt komisyona geleceğini belirtirken, bunun pazarlık olarak gösterilmemesini istedi. 
     
     'Sorumlusu Sezer olur' 
     DYP, "İktidar ve SP - AKP pazarlığının sonucunu" beklerken MHP kanadı, bu maddelerin yeniden getirilebileceğini, bunun siyaseten mümkün olduğunu ancak sorumlusunun da Cumhurbaşkanı Sezer olacağını savundu. 
     Referandum ve seçimde ısrar eden DYP lideri Tansu Çiller dışında AKP Lideri Tayyip Erdoğan ve SP Lideri Recai Kutan'dan destek alan Uzlaşma Komisyonu, önümüzdeki hafta salı günü çalışmaya başlayacak. Ancak komisyonda "Bir havale olmadan 86. madde konusunda bir çalışma yapılmaması" ve 14 madde ile birlikte yeni önerilerin de ele alınması görüşü hakim oldu. 
     
     Erdoğan 'Pazarlık yapmam' 
     Soruları yanıtlayan AKP Genel Başkanı Tayyip Erdoğan, komisyona destek sözü verirken, "Biz bir al - ver pazarlığı içinde girmeyiz. Böyle bir anlayışı da siyasi etik açısından doğru bulmayız. Biz burada bir siyasi erdemi ortaya koymak istiyoruz. Verdiğimiz sözü çiğneyen taraf olmayacağız. Kişisel hiçbir sıkıntımız olduğu istikametinde bir derdimiz yok. Böyle bir pazarlık yok" diye konuştu. 
     AKP Genel Başkan Yardımcısı Sadık Yakut da "Genel Kurul'da Erbakan ve Tayyip maddelerinin yeniden reddedilmesi durumunda nasıl tavır alacaklarının sorulması" üzerine, "Dileğimiz öyle bir tabloyla karşılaşılmaması, ama karşılaşsak bile paketi destekleriz" dedi. 
     
76'dan 76'ya yol olur      İlk tur oylamada reddedilen Tayyip maddesinin "uzlaşma olursa" yeniden sunulabileceği savunuluyor. 
     AKP'li Ertuğrul Yalçınbayır, İçtüzüğün reddedilen yasa tasarı ve tekliflerinin bir yıl içinde yeniden verilmesini engelleyen 76. maddesine, "Anayasa hariç" kelimelerinin konulabileceğini savunuyor. Yalçınbayır böylece "76'dan 76'ya yol olur" diyor. Yalçınbayır'ın ikinci formülü, "Mevcut hükmün kanun tasarı ve tekliflerini kapsarken, Anayasa'nın değiştirilmesine ilişkin teklifin reddedilmediği, bu nedenle içindeki bir maddenin yeniden getirilmesini engelleyecek bir hüküm olmadığı" yorumuna dayanıyor. 
     Bir başka formül de "Anayasa değişikliklerinin Anayasa Mahkemesi'nce şekil açısından incelendiği, buna da sadece yeterli imza ve oy konusunun girdiği, dolayısıyla İçtüzük hükümlerine çelişen bir yol izlendiğinde bunun iptal nedeni olmayacağı" yorumuna dayanıyor. 
     



 SİYASET 













</TEXT>
</DOC>
