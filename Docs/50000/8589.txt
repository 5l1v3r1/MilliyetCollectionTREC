<DOC>
<DOCNO> 8589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sonspo10.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi öncesinde Fenerbahçe ve Beşiktaş yöneticileri ümitli 
</HEADLINE>
<TEXT>

     Birinci Futbol Ligi'nde Fenerbahçe ile Beşiktaş arasındaki derbi maça çok kısa bir süre kala, her 2 kulübün yöneticileri de maçı kendilerinin kazacağını savundular. 
     Fenerbahçe Kulübü Asbaşkanı ve Kulüp Sözcüsü Atilla Kıyat, Beşiktaş ile önemli bir derbi maçı yapacaklarını belirterek, ''Avantajlarımızı kullanıp, Beşiktaş'ı yeneceğimize inanıyorum'' dedi. Kıyat, Fenerbahçe'nin son haftalarda bir çıkış yakaladığını dile getirerek, ''Gerek kazandığımız maçlarla elde ettiğimiz moral ve kondisyon, gerekse taraftar desteğiyle oluşturduğumuz saha avantajıyla Beşiktaş'ı yeneceğimizi düşünüyorum. Derbi maçların sonucunu önceden söylemek zor. Bundan önceki derbi maçlarda da böyle olmuştur. Yine de avantajlarımızı kullanıp kazanacağız diye düşünüyorum'' diye konuştu. 
     Beşiktaş Kulübü Futbol Şubesi Basın Sözcüsü Mete Düren ise, siyah-beyazlı camianın Fenerbahçe maçını dönüm noktası ve son haftalarda yaşanan şansızlıklardan kurtulma yolu olarak gördüğünü vurgulayarak, ''Bütün şansızlıklara rağmen Fenerbahçe'yi yeneceğiz'' dedi. 
     Düren, her maç öncesi olduğu gibi her iki takımın da kazanmak için hedef belirlediğini ifade ederek, ''Camiamız tarafından dönüm maçı olarak düşünüldüğü için tansiyonu gergin bir karşılaşma. Ancak sahada dostluğun olacağını düşünüyorum. Takımda son haftalarda yaşanan olumsuz gelişmelere, cezalı ve sakat oyuncuların çokluğuna rağmen Fenerbahçe'yi yeneceğimize inanıyorum'' diye konuştu. 
     
     
     



</TEXT>
</DOC>
