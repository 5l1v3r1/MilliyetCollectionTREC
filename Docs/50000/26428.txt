<DOC>
<DOCNO> 26428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun14.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye Erdal öldürüldü mü 
</HEADLINE>
<TEXT>

     Belçika'nın Flaman gazeteleri, bugünkü baskılarında, terör örgütü DHKP-C üyesi Fehriye Erdal'ın kayıp olduğunu ve öldürülmüş olabileceğini ileri sürdüler. 
     Flaman Het Nieus Bllad, De Standaart ve De Gentenaar gazetelerinde, yarın yapılacak NATO Zirvesi öncesinde, bu zirveye katılmak üzere Belçika'ya gelecek olan ABD Başkanı George Bush ve Başbakan Bülent Ecevit'e yönelik terörist tehditler olduğu ima edildi. 
     Gazeteler, bu tehditler nedeniyle, ülkedeki fişlenmiş terör örgütü yandaşlarının yakın takibe alındığını, bu çerçevede Sabancı suikasti faillerinden Fehriye Erdal'ın ''ev hapsinde'' bulunduğu yerde uzun süre görülmediğini, ancak dün gece ''farkedildiğini'' yazdılar. 
     Gazeteler, çelişkili haberlerinde, Erdal'ın hayatta olup olmadığının belirlenemediğini, polis ve istihbarat servisinin, birkaç haftadır Erdal'ı aradığını anlattılar. Aynı haberlerde, Fehriye Erdal'ın öldürülmüş olması olasılığı üzerinde durularak, Belçika'daki bazı cesetler üzerinde DNA testi yapıldığı bildirildi. Söz konusu haberlerden birinde imzası bulunan Belçikalı gazeteci,''Erdal'ın dün evde görüldüğüne'' ilişkin bilginin kendisine iletildiğini, ancak teröristi bizzat görmediğini söyledi. 
     
     Karmaşık ortam 
     Terör örgütü yandaşı Erdal'ın bir aydır ''kayıp'' olduğuna veya ''öldürüldüğüne'' ilişkin haberler yayılıyor. Yılbaşında hapishaneden tahliye edilerek ''gizli ev hapsine'' alınan Erdal'ın, normal koşullarda, İçişleri Bakanlığı'nın sorumluluğunda ve kontrolünde olması gerekiyor. Belçika istihbarat ve polis birimlerine yakın güvenilir kaynaklardan elde edilen bilgilere göre, Erdal, bulunması gereken evde gözükmüyor. Hollanda'da olduğuna ilişkin bazı bilgilerden sonra, ''öldürüldüğü'' iddiası üzerinde duran güvenlik birimleri, Belçika'da bulunan kimliği meçhul tüm kadın cesetleri üzerinde DNA testi yaptırıyor. Son olarak, Liege kentindeki La Meuse nehrinde bulunan bir cesette yapılan testin sonucunun ''negatif'' olduğu duyuruldu. Kaynaklar, Erdal'ın arandığını, izinin bulunamadığını ileri sürüyorlar ve ''öldürülmüş olması endişesinden'' söz ediyorlar. 
     
     Sabancı'nın avukatı endişeli 
     Sabancı ailesinin Belçikalı avukatı Fernand Schmitz, Erdal'ın kaçtığı veya öldürüldüğü yönünde iddiaların kendisine de yansıtıldığını, ancak somut bilgi sahibi olmadığını söyledi. Schmitz, Erdal'ı uzun süredir görmediğini, görme talebinde bulunma yetkisine de yasal olarak sahip olmadığını, ancak ''endişelerini İçişleri Bakanlığı'na bildirdiğini'' söyledi. 
     Belçikalı avukat, İçişleri Bakanı Antoine Duquesne'in kendisine yazılı yanıt verdiğini, bu yanıtta, ''ev hapsi uygulamasına güvenilemeyeceğinin'' belirtildiğini, bakanın, mektubunda, ''Erdal'ın niyeti kaçmak ise, bunu önlemek imkansız. Çok yakın takip ve kontrol olanağı yok'' dediğini açıkladı. Bu konuda rahatsızlığını dile getiren avukat Schmitz, Erdal'ın 14 Haziran Perşembe günü, Brüksel Danıştay Mahkemesi'nde duruşması olacağını, ancak kendisinin bu oturuma katılmasının gerekmediğini, avukatları tarafından temsil edileceğini belirtti. Bu duruşma, Sabancı ailesinin başvurusu üzerine harekete geçirilen bir süreçle bağlantılı bulunuyor. Aile, Erdal'ın Türkiye'de işlediği suçlardan dolayı Belçika'da yargılanmasına yeşil ışık yakılmasını istiyor. Danıştay Mahmekesi, bunun mümkün olup olmadığını, bu ay içinde kararlaştıracak. 
     Erdal'ın kaçtığı, kaybolduğu veya öldürüldüğü yönündeki tüm iddiaların ''spekülasyon'' düzeyinde kalması olasılığı bulunuyor, ancak İçişleri Bakanlığı'nın bu konuda soruları yanıtlamaması, basına yansıyan iddialar hakkında bilgi vermemesi, polis ve istihbarat birimlerinin suskunlukları veya çelişkili açıklamaları, olaya ''şaşırtıcı'' bir boyut kazandırıyor. 







</TEXT>
</DOC>
