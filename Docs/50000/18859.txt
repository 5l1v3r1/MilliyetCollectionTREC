<DOC>
<DOCNO> 18859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sontur08.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbüz Çapan'ın tedavisine cezaevinde devam ediliyor 
</HEADLINE>
<TEXT>

     İstanbul Nöbetçi 3 No'lu DGM tarafından ''Çıkar amaçlı suç örgütüne üye olmak'' suçlamasıyla tutuklanarak Kartal Özel Tip Kapalı Cezaevi'ne konulan Esenyurt Belediye Başkanı Gürbüz Çapan'ın, rahatsızlığı nedeniyle cezaevinde kan örneği alındı. 
     ''Esenyurt Belediyesi'nde imar işlerinde yolsuzluk yapıldığı'' iddiasına ilişkin yürütülen soruşturma kapsamında gözaltına alınan, ancak İstanbul DGM'ce serbest bırakılan Gürbüz Çapan'ın kardeşi Günay Çapan, İç Hastalıkları Uzmanı Dr. Yavuz İren, Çapan'ın avukatları Ergin Cinmen ve İsmail Hakkı Genç ile Kartal Cezaevi'ne geldi. 
     Avukatlar Cinmen ve Genç cezaevine girerken, Günay Çapan'a, görüş günü olmadığı için izin verilmedi. Daha sonra Dr. Yavuz İren'in beraberinde getirdiği ve içinde kanın bozulmasını önleyen bir madde bulunan özel tüp, kan örneğinin konulması için cezaevi doktoruna teslim edildi. 
     Cezaevi doktoru tarafından Çapan'dan alınan kan örneği, bir süre sonra Dr. Yavuz İren'e verildi. 
     Dr. İren, basın mensuplarına yaptığı açıklamada, Gürbüz Çapan'ın kanında pıhtılaşma bozukluğu olduğunu belirterek, kan örneğinin de bu rahatsızlığın nedeninin araştırılması için alındığını ve bir laboratuvarda tahlil edileceğini söyledi. 
     Çapan'da, aynı rahatsızlığa bağlı olarak akciğer embolisi akciğerde damar tıkanıklığı bulunduğunu ve yurtdışında bunun tedavi edildiğini hatırlatan Dr. İren, ''Kanda tekrar pıhtılaşma olursa kalp veya damar tıkanıklığı yaratabilir'' dedi. 
     Günay Çapan da, Gürbüz Çapan'ın tutukluluğunun kaldırılması için önümüzdeki günlerde başvuruda bulunacaklarını ifade ederek, ''Tamamen soyut delillere dayandığı için tutuklama kararına itiraz edeceğiz'' şeklinde konuştu. 
     
     
     






</TEXT>
</DOC>
