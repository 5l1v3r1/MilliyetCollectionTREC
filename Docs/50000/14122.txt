<DOC>
<DOCNO> 14122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur05.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya yolcuları dikkat 
</HEADLINE>
<TEXT>

     İstanbul-Edirne otoyolunun Mahmutbey-Kınalı kesiminde bulunan Karasu Viyadüğünün İstanbul-Edirne yönü, bakım ve onarım çalışmaları nedeniyle yarından itibaren bir hafta süreyle ulaşıma kapatılacak. Çalışmalar sırasında ulaşım, bölünmüş yolun bir bölümünden çift yönlü olarak sağlanacak. 
     Karayolları Genel Müdürlüğü'nden bildirildiğine göre, Karasu viyadüğünün İstanbul-Edirne yönündeki bakım ve onarım çalışmaları, yarın saat 09.30'da başlayacak. Çalışmalar, 9 Nisan günü saat 16.00'ya kadar devam edecek. 
     Çalışma yapılacak tarihler arasında ulaşım, bölünmüş yolun bir bölümünden gidiş-geliş olarak sağlanacak. Karayolları Genel Müdürlüğü, trafiğin yoğunlaştığı saatlerde, sürücülerden D-100 yolunu kullanmalarını istedi. 




</TEXT>
</DOC>
