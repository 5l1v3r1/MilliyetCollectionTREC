<DOC>
<DOCNO> 37506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/ekonomi/eko10.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Dinçmen’e dava 
</HEADLINE>
<TEXT>

Ziraat Bankası eski Genel Müdürü Yener Dinçmen’in de aralarında bulunduğu altı kişi hakkında, görevi kötüye kullanma’ iddiasıyla dava açıldı 
     ANKARA Milliyet 

     Ankara Cumhuriyet Başsavcılığı, Palma Tekstil Firması’na kredi kullandırılması işlemlerinde, "görevlerini kötüye kullandıkları" iddiasıyla, eski Ziraat Bankası Genel Müdürü Yener Dinçmen’in de aralarında bulunduğu altı kişi hakkında dava açtı. 
     Ankara Cumhuriyet Başsavcı Vekili Ahmet Soylu’nun Hazine Müsteşarlığı’nın suç duyurusu üzerine başlatılan soruşturma sonunda hazırlanan iddianamede, Bankalar Yeminli Murakıplığı’nca hazırlanan rapora atıfta bulunuldu. 
     Savcı Soylu iddianamesinde, Ziraat Bankası Bursa Şubesi aracılığıyla Palma Tekstil Firması’na kullandırılan 2 milyon dolar tutarındaki kredinin tahsisi ve kullandırılması işlemlerinin usule aykırı olduğunu tespit etti. 
     İddinamede, eski Ziraat Bankası Genel Müdürü Yener Dinçmen, eski yönetim kurulu üyeleri Osman Akkuzu, Tuncay Altan ve Mehmet Metin Tunçsu, eski Ticari Krediler Müdürü Mehmet Akif Oflaz ve eski Bursa Şube Müdürü Kemal Güven’in Türk Ceza Kanunu’nun TCK "görevi kötüye kullanma" hükmünü içeren 240 ve "tekrar edilen suçlar" başlıklı 80. maddeleri uyarınca 14’er aydan 4 yıl 6’şar aya kadar hapis cezası istendi. 
     



 EKONOMİ 






















</TEXT>
</DOC>
