<DOC>
<DOCNO> 16334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/guncel/gun04.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
178. günde 11. can 
</HEADLINE>
<TEXT>
Oğlunu son kez göremedİ 
Adalet Bakanlığı’ndan izin alarak "ölüm orucu"ndaki oğlunu görmek isteyen anne bürokrasiye takıldı 
     GÖKÇER TAHİNCİOĞLU Ankara 

     F tipi cezaevlerinin kapatılması istemiyle başlayan ölüm oruçlarında 178. güne girilirken, dün Ankara Numune Hastanesi’nde bir mahkum daha yaşamını yitirdi. Murat Çoban isimli mahkumun annesi, Adalet Bakanlığı’nın iznine rağmen güvenlik gerekçesiyle hastaneye alınmadığı için oğlunu son kez göremedi. 
     Sincan F tipi Cezaevi’ne nakledilmesinin ardından 14 gün önce durumunun kritikleşmesi nedeniyle Ankara Numune Hastanesi’ne götürülen 28 yaşındaki Çoban dün yaşamını yitirdi. Çoban’ın ölümüyle ölüm oruçlarında hayatını kaybedenlerin sayısı 11’e yükseldi. Çoban’ın DHKP - C davasından hükümlü olduğu ve ölüm orucuna başlayan ilk ekibin arasında yer aldığı öğrenildi. Eyleminin 177. gününde yaşamını yitiren Çoban’ın bugün Denizli’de toprağa verilmesi bekleniyor. 
     Çoban’a bilincini kaybettiği dönemlerde serum verildiği, ancak bilincinin açılmasının ardından Çoban’ın serumu çıkartarak tedaviyi kabul etmediği bildirildi. 
     Adalet Bakanlığı ve Ankara Cumhuriyet Başsavcılığı’nın "ailelerin refakatçi" kalabileceğine yönelik iznine rağmen, jandarmanın, başvuruları güvenlik gerekçesiyle bürokratik işleme tabi tutması, Çoban’ın annesi Meryem Çoban’ın oğlunu son kez görememesine neden oldu. 
     
Somut sonuç yok      Eylemin bitirilmesi amacıyla yapılan temaslardan dün de sonuç çıkmadı. 18 sivil toplum örgütünün Cumhurbaşkanı Ahmet Necdet Sezer, Başbakan Bülent Ecevit, İçişleri Bakanı Sadettin Tantan’a yaptıkları görüşme taleplerine yanıt verilmedi. İHD’nin görüştüğü Avrupa Birliği ve Avrupa Konseyi’nin temaslarda bulunmak için hazırlık yaptığı öğrenildi. 
     
Genç doktorlar Ölümler durdurulsun      Ankara Tabip Odası ATO , cezaevlerindeki ölümlerin durdurulması için Adalet Bakanlığı’na çağrıda bulundu. ATO’da düzenlenen basın toplantısına katılan Genel Sekreter Tufan Kaan, Ankara Numune ve Sağlık Bakanlığı Eğitim ve Araştırma hastanelerinde yatan 59 tutuklu ve hükümlüden 47’siyle görüştüklerini belirtti. Kaan, süreç uzadıkça geri dönüşsüz sonuçlar doğurduğuna dikkati çekerek, çözüm üretilmesi için günlerin, hatta saatlerin önemi olduğunu söyledi. Basın toplantısına katılan genç hekimler de, "Ölümleri seyretmek istemiyoruz" yazılı dövizleri göğüslerinde tutarak, basın toplantısı boyunca objektiflere poz verdi. 
     


 GÜNCEL 

































</TEXT>
</DOC>
