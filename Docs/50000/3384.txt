<DOC>
<DOCNO> 3384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/soneko10.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Botaş Genel Müdürü "Siyasi karar" 
</HEADLINE>
<TEXT>

     Botaş Genel Müdürü Gökhan Yardım, Mavi Akım Doğalgaz Boru Hattı projesinin Samsun - Ankara bölümünün inşaatının Rusya'ya bırakılmasının, siyasi bir karar olduğunu söyledi. Yardım, müteahhit konsorsiyuma 51 milyon dolarlık avans verilmesinin Botaş'ın standart bir uygulaması olduğunu belirterek, usulsüzlük iddialarını reddetti. 
     Rus doğalgazını Karadeniz'in altında geçecek bir boru hattıyla Türkiye'ye ulaştıracak Mavi Akım projesinde, ANAP'a yakın müteahhitlerin tercih edildiği, bu müteahhitlere usulsüz olarak avans ödendiği iddiaları üzerine dün bir basın toplantısı düzenleyen Yardım, hatta ilişkin anlaşmanın 1997 yılında yapıldığını anımsattı. Bu dönemde en iyi seçenek olduğu için Mavi Akım'ın dönemin hükümeti tarafından tercih edildiğini ve anlaşma imzalandığını vurgulayan Yardım, hattın Türkiye bölümünün inşaatının, Rusya'nın, "Sizin müteahhitleriniz bizim ülkemizde 9 milyar dolarlık iş almış durumda. Bizim müteahhitlerin Türkiye'de aldığı miktar sadece 250 milyon dolar" talebi üzerine böyle bir siyasi karar verildiğini söyledi. Yardım, "Acaba Rusların dediği gibi mi oldu, yoksa 'Türkiye'den birileri şu müteahhitleri seçerseniz, hattın inşaatını size veririz' biçiminde mi oldu" sorusu üzerine, "Bunu bilmiyorum" yanıtını verdi. 
     TBMM tarafından onaylanan anlaşmanın 3. maddesinin Ankara - Samsun bölümünün Gazprom'un inşaat şirketi Stroytransgaz tarafından yapılmasını öngördüğünü, sözkonusu şirketin de Türk ortak olarak Haznedaroğlu ve Öztaş şirketlerini seçtiğini anımsatan Yardım, geçmişte de Ruslara Türkiye'nin benzer işler verdiğini söyledi. Yardım örnek olarak Aliağa Petro Kimya Tesisleri, Seydişehir Alüminyum ve İskenderun Demir Çelik Fabrikaları'nı gösterdi. 
     Anlaşmanın yapıldığı tarihte Botaş Genel Müdürü olan dönemin ANAP Ankara İl Başkanı Nejat Arseven'in kardeşi Nevzat Arseven'in anlaşmanın ardından neden görevinden istifa ettiğini bilmediğini söyleyen Yardım, Mavi Akım'ın Türkiye'yi doğalgazda tek bir kaynağa bağımlı hale getirdiği iddialarına katılmadığını bildirdi. 
     Yardım, 51 milyon dolarlık avans konusunda ise "Bu uygulama 1970 yılından beri Botaş'ın standart uygulamasıdır. Bu avansı siz vermezseniz, müteahhit işe başlamak için bir yerden kredi bulmak zorunda kalır ve bunu da ihale fiyatının içine koyar. İşin gecikmemesi için veriliyor. Botaş bu uygulamadan vazgeçmeyi de düşünmüyor" dedi. Yardım, hattın bir yıl gecikmesi halinde Türkiye'nin Rusya'ya 238 milyon dolar ceza ödemek zorunda kalacağına da dikkat çekti. 
     Avansa ilişkin iddiaların Mavi Akım projesinin başlamasından rahatsız olanlar tarafından çıkarıldığını belirten Yardım, Bakü - Ceyhan Petrol Boru Hattı ile Mavi Akım'ın bir ilgisinin olmadığını vurgulayarak, "Bakü - Ceyhan'da en büyük sıkıntıyı erken petrol için Bakü - Supsa hattını destekleyenler yaratmıştır" diye konuştu. 




</TEXT>
</DOC>
