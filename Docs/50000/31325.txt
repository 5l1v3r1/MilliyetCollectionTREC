<DOC>
<DOCNO> 31325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/soneko10.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların fona devrine piyasaların ilk tepkisi olumlu 
</HEADLINE>
<TEXT>

     Piyasaların, 5 bankanın Fon'a devrine ilk tepkileri olumlu oldu. 
     Güne 10,009 seviyesinden başlayan Borsa'da, Endeks yükseliş kaydederek seansın ilk yarısında 10,138 puan seviyesine çıktı. Dolar ise serbest piyasada düşüş gösterdi. Güne 1 milyon 315 bin liradan başlayan dolar, Saat 11.10 itibariyle 1 milyon 298 bin liradan işlem görüyor. Bayındır Menkul Genel Müdür Yardımcısı Tunç Yalav, 5 bankanın fona devrinin IMF taleplerine uyum sağladığı için şu an için piyasalar üzerinde ters bir etkisinin olmadığını söyledi. 
     Hatta IMF'ye verilen taahhütlerin yerine getirilmesi konusunda olumlu etkisinin görüldüğünü söyleyen Yalav, ''Döviz piyasasında şu anda talepler 1 milyon 300 binin altında, faizlerde bir durağanlık sözkonusu, Borsa ise dünkü seviyelerini muhafaza ediyor'' dedi. 
     Bazı bankaların sermaye artırmadığının ortada olduğunu, bunun zaten konuşulduğunu ifade eden Yalav, bunun geride kalanların sağlam olacağı, mevcudiyetlerini koruyacağı anlamında da yorumlanabileceğini kaydetti. 
     Önümüzde 8 aylık 500 trilyon liralık bir ihale olduğunu, yarın itfa sonrası piyasada para kalacağını vurgulayan Yalav, ''Gözümüzü buna çevirmemiz lazım. Gözler artık IMF'nin ve Dünya Bankası kaynaklı kredi dilimlerinin akışını takip edecek. Piyasa bu konudaki anlaşmaları bekliyor'' diye konuştu. 
     Yatırımcının da bir sıkıntısının olmadığını, bankaların şimdi tamamen devlet güvencesine geçtiğini ifade eden Yalav, IMF taahhütleri çerçevesinde hareket edildiği için bu konuda da gerekli fonlamanın gerek IMF, gerek Dünya Bankası tarafından bankacılık revizyonu çerçevesinde yapılacağına işaret etti. 
     Nurol Menkul araştırma ve kurumsaldan sorumlu Müdürü Emre Özben de, 5 bankanın Fon'a devrinin piyasalar anlamında sürpriz olduğunu söyledi. 
     İçerik anlamında, bunun IMF tarafından sunulan yeni niyet mektubunun bir parçası olduğunu ifade eden Özben, ''Ancak bu yeni niyet mektubunun daha piyasalara açıklanmamış olması Hükümetin sürdürmüş olduğu açıklık politikasıyla pek uyuşmuyor. Bu nedenle ağır şartların öne sürülüp sürülmediği konusunda piyasalarda büyük soru işaretleri var'' dedi. 
     İkinci önemli husus olarak EGS Grubu'na ait bankanın Fon'a devrinin, bu gruba ait birçok şirketin hali hazırda İMKB'ye kote edilmiş olması ve bu hisselerin işleme kapatılacak olmasının piyasalarda hoş karşılanmayacağını belirten Özben, şunları kaydetti 
     ''Çünkü gerek Gözaltı Pazarı'nda gerek hali hazırda çok fazla kapalı şirket sayısı oldu. Bu, piyasada daha büyük bankalarla ilgili söylentileri bir kez daha gün ışığına çıkartacaktır. Bugün bir de Hazine ihalesi var. Hazine uzun süreden beri ilk kez bu kadar uzun vadeyi deneyecek. Bu nedenle piyasaların açılışta 10 bin seviyesinin altına salınması ve kapanışta da orada yeniden kendini bu seviyenin üzerine atması beklenebilir. '' 
     Bundan önce de birçok bankanın Fon'a devredildiğini ve bunların rasında Demirbank gibi İMKB 30 Endeksi'ne dahil banka olduğunu anımsatan Özben, net bir açıklama gelmesinin zaman alacağına dikkat çekti. 







</TEXT>
</DOC>
