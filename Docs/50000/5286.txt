<DOC>
<DOCNO> 5286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/spor/spo04.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir takım kirada 
</HEADLINE>
<TEXT>

Trabzonspor tam 17 futbolcusunu başka kulüplere verdi 
     TRABZONSPOR, 17 futbolcusunu başka kulüplere kiralayarak, bir anlamda bu konuda rekor kırdı. Yönetim, Okan Özke, Mehmet İpek, Volkan, Yusuf Tokaç ve Sedat’ı Erzurumspor’a gönderdi. Seyit Cem Kocaelispor’a, Tetteh Çaykur Rizespor’a, Ragıp, Okan Çebi, Hasan, Akçaabat Sebatspor’a, Mustafa Özmen Sakaryaspor’a, Teoman, Akın ve Tansel, Ofspor’a, Levent ve Mustafa Külle, Güngören Belediyespor’a, Gökhan da Mersin İdmanyurdu’na kiralandı. 
     KARADENİZ ekibinde kiralık verilen bu futbolcuların yanı sıra üç yabancının da durumu belirsizliğini koruyor. Trabzon’dan kaçan Rune Lange, on gün izin verilerek ülkesine gönderilen Iwan Thomacz ve Brezilyalı Oliviera gözden çıkarılmış durumda. Asbaşkan Ömer Gürsoy, "Eğer kadro şişkinse, futbolcuları ancak başka takımlara verip, değerlendirme yoluna gidebilirsiniz. Amacımız alınan futbolcuları tümüyle kullanırken, kulübe de maddi kazanç sağlamak" dedi. 
     
     Sergen yok 
     TRABZON’un büyük umudu Sergen’in, Bursa maçında da forma giymesinin zor olduğu bildirildi. Kulüp Doktoru Ahmet Çağlar, "Ağrıları devam ediyor. Risk edilirse sezonu kapatabilir. Bu hafta da forma giymemesinde fayda var" dedi. Trabzon, bu sabah uçakla İstanbul’a, ardından da otobüsle Bursa’ya gidecek. Bu arada, eski yöneticilerden Ali Kemal Aktürk, kulübe 200 bin dolar yardımda bulunurken, "Bu paranın bir kısmını peşin olarak veriyorum. Gelecek sezon için de bir yıldız oyuncu transferi yapacağım" dedi. 
     
     Trabzon’a bir icra daha 
     Eski Başkan Mehmet Ali Yılmaz, 31 Aralık’taki genel kurula sunulan bütçedeki 10 milyon 870 bin dolarlık alacağı için de icra takibi başlattı. Yılmaz’a bu alacağına karşılık eski asbaşkan Hikmet Onur ve mali sekreter Müjdat Aybar altı ayrı çek kesmişti. 10 Ocak - 31 Ocak tarihlerinde ödenmesi gereken Kentbank’a ait bu çekler yatırılmadığı için karşılıksız çıktı. Yılmaz’ın avukatları, Küçükçekmece 3. İcra Dairesi’nde icra takibi başlattılar. Mehmet Ali Yılmaz, 19 milyon 500 bin dolarlık alacak için haciz kararı aldırmasından sonra bu çekler için de icra takibi başlatıp, alacağının 30 milyon 370 bin dolar olduğunu kanıtlamaya çalışıyor. Ancak mevcut yönetimin hesaplarında borcun sadece 3 milyon 400 bin dolar olduğu iddia edilmişti. 
     


 SPOR 






























</TEXT>
</DOC>
