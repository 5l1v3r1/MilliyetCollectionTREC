<DOC>
<DOCNO> 43362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/yasam/yas01.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya iş saatinde olsaydı 
</HEADLINE>
<TEXT>
Üstgeçide TIR çarptı 
Sirkeci'de bir TIR, çarptığı koca üstgeçidi yerle bir etti. Sürücü Seyit Peker ise suçu yükseltilen asfalta’ attı... 
     SABRİ SEVER İstanbul 

     İstanbul'un işe gidiş ve işten çıkış saatlerinde en kalabalık semtlerinden Sirkeci'de büyük bir facia ucuz atlatıldı. 
     Her gün on binlerce insanın kullandığı Sirkeci’deki üstgeçit, bir TIR’ın çarpması sonucu yerle bir oldu ve kullanılamaz hale geldi. Kaza, Kumkapı yönüne giden Seyit Peker'in kullandığı Ella Denizcilik ve Ticaret A.Ş'ye ait 34 DA 5283 plakalı TIR’ın dorsesinin, altından geçtiği Sirkeci vapur iskeleleri önündeki üstgeçide hızla çarpmasıyla yaşandı. Üstgeçidtin büyük bölümünü yerle bir eden, altından geçen tramvay hattının da tellerini koparan kaza, geç saatte gerçekleştiği için şans eseri ölen ya da yaralanan olmadı. Ancak kaza nedeniyle yol çift yönlü olarak yaklaşık iki saat trafiğe kapatıldı. 
     
     'Gidişte çarpmamıştım' 
     Gözaltına alınan sürücü Peker, dorse yüksekliğinin standartlara uygun olduğunu iddia ederek, şöyle konuştu 
     "Kumkapı’dan Unkapanı istikametine giderken aynı üstgeçidi kullandım. Rahatça geçtim. Ancak yolun Kumkapı istikametinde asfalt çalışması yapılmış. Yolun yükselmesi sebebiyle kaza meydana geldi." 
     Çarpma sonrası büyük bölümü yıkılan Kennedy Caddesi'ndeki üstgeçidin kalan bölümü de, tehlike yarattığı gerekçesiyle belediye tarafından yıkıldı. 
     İstanbul Ulaşım’dan yapılan açıklamada, tellerin kopması nedeniyle Sirkeci'ye kadar yapılabilen tramvay seferlerinin bugünden itibaren normale döneceği kaydedildi. Onarılması mümkün olmayan üstgeçidin yerine de, yeni bir üstgeçidin yapılacağı bildirildi. 
     
     
     



 YAŞAM 























</TEXT>
</DOC>
