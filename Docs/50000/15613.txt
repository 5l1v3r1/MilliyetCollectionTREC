<DOC>
<DOCNO> 15613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/dunya/dun01.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper gözden kaçış yok 
</HEADLINE>
<TEXT>

     DIŞ HABERLER SERVİSİ 

     Amerika Birleşik Devletleri, tenis toplarının hareketini bile rahatça izleyebilecek yeni bir casus uydu sistemi için düğmeye bastı. 
     "Yeni nesil" olarak nitelenen bu casus uydular aynı zamanda "hareketli" olacak. Soğuk Savaş konseptine göre geliştirilmiş ve ağırlıklı olarak Doğu Bloku’nun nükleer faaliyetlerini izlemeye yönelik "sabit" uyduların tersine, istenilen bölgeye yönlendirilebilecek. Amerikan askeri istihbaratının kalbi olarak nitelenen Ulusal Gözlem Dairesi’nin geliştirdiği casus uydular dünyanın neresinde kriz çıkarsa, üstelik de sadece birkaç saat içinde, o bölgeye kaydırılacak. Bu bölgede, değil askeri birliklerin hareketi, küçük bir tenis topu bile elektronik kameralarla izlenebilecek ve aynı anda yerdeki birliklere iletilebilecek. 
     25 milyar dolara mal olacak yeni nesil casus uydular 2005 yılından itibaren uzaya yerleştirilmeye başlanacak. 
     

</TEXT>
</DOC>
