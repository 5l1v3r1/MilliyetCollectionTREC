<DOC>
<DOCNO> 46078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/spor/spo04.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’a suç duyurusu 
</HEADLINE>
<TEXT>

Trabzonspor Yönetim Kurulu eski başkanı mahkemeye vermek için düğmeye bastı. Yönetim, Eduardo’yu affetti 
     TRABZONSPOR yönetiminin dün akşam yaptığı toplantısında eski başkan Mehmet Ali Yılmaz, asbaşkan Hikmet Onur, genel sekreter Bülent Akyazıcı ve mali sayman Müjdat Aybar ile ilgili olarak suç duyurusu görüşüldü. Yılmaz’ın, Futbol Federasyonu nezdinde başlattığı 20 milyon 402 bin dolarlık temlikin yasal dayanağının olmadığını ileri süren yönetim, mahkemeye başvurmak için dosyayı hazırladı ve suç duyurusu için karar aldı. 
     TOPLANTIDA alınan karar bugünden itibaren imzaya açılacak. İmzaların tamamlanmasından sonra da, büyük ihtimalle önümüzdeki hafta içinde mahkemeye gidilecek. Yönetim süresiz kadrodışı bırakılan Eduardo’yu, Sadi Tekelioğlu’nun isteği doğrultusunda affetti. Salazar’ın ise kesinlikle satılması kararı resmileştirildi. Bu arada Selahattin için Antalyaspor yönetimi ile yapılan görüşmede anlaşma sağlanamadı. 
     
     Sümer’e çağrı 
     TRABZONSPOR’DA son günlerde kulüp içinde yaşanan sorunlar Divan Kurulu’nu harekete geçirdi. Alınan başarısız sonuçlar, yönetimin içindeki görüş ayrılıkları ve futbolcuların sık sık sorun çıkarması üzerine Divan Kurulu, Başkan Özkan Sümer’den kulübün gidişiyle ilgili bilgi vermesini talep etti. 
     DAHA önce Vakit, Destek Vaktidir" kampanyasına imza atan Divan Kurulu Başkanı Rıfat Dedeoğlu, Özkan Sümer’e hafta içinde toplantı yapılması önerisinde bulundu. Toplantıda yönetimden takımın durumu, kulübün sürekli haciz sorunlarıyla boğuşması ve yaşanan sıkıntılarla ilgili açıklamalar istenecek. 
     
     Iwan’da pürüz 
     HOLLANDA’NIN Rossendal kulübüne kiralanmasının ardından yine Trabzonspor’a dönen Iwan, dünkü iki antrenmana da çıkmadı. Yönetimin, Polonyalı futbolcudan daha önceki yıllık 500 bin dolarlık ücretinde indirim yapmasını istediği öğrenildi. Teklifi kabul etmeyen Iwan, üç aylık alacağını istedi. Görüşmeler tıkanınca, Iwan menajeriyle tesislerden ayrıldı. 
     



 SPOR 






















</TEXT>
</DOC>
