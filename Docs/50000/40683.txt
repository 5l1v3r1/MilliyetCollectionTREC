<DOC>
<DOCNO> 40683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur20.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Fas'a soruyor "Tecimer'i niye bıraktınız " 
</HEADLINE>
<TEXT>

     Adalet Bakanlığı, Fas'tan, Ayşegül Tecimer'in Türkiye'ye iade talebinin reddini gerektiren bir husus olmamasına rağmen sanığın serbest bırakılma nedenini soracak ve bu ülke makamlarından kararın gözden geçirilmesini talep edecek. 
     Adalet Bakanlığı yetkililerinden alınan bilgiye göre, Fas'ta yakalanan Ayşegül Tecimer, Fas Yüksek Mahkemesi'nin ceza işleri bölümünce, 29 Ağustos 2001 günü serbest bırakıldı. 
     Adalet Bakanlığı'na şifahi olarak ulaşan bilgilere göre, Tecimer'e İngiliz pasaportu da teslim edildi. 
     Fas Mahkemesi, Tecimer'i 2 gerekçeyle serbest bıraktı. Bu gerekçelerden birisinin, iade dosyasında zaman aşımı süresinin belirtilmemiş olması, diğerinin ise Tecimer'in Anayasa Mahkemesi'nin 4616 sayılı şartla salıverme ve cezaların ertelenmesine ilişkin yasa hakkında verdiği karardan yararlanacağı iddiasını yerinde bulması olduğu öğrenildi. 
     Fas ile Türkiye arasında cezai konularda adli yardımlaşma ve suçların iadesi anlaşması 1989 yılında imzalanmış bu anlaşmayı Türkiye 1999 yılında, 3630 sayılı kanunla uygun bularak onaylamıştı. Ancak Fas, onay işlemlerini henüz gerçekleştirmedi. Türkiye, iade dosyasını hazırlarken uluslararası ceza hukuku kurallarına ve iki ülke arasında imzalanmış olmakla birlikte henüz yürürlüğe girmeyen sözleşme düzenlemelerine uygun olarak Tecimer'in iadesini istedi. 
     Adalet Bakanlığı yetkilileri, bundan sonra, Fas makamları nezdinde iade talebinin uluslararası hukuk ve imzalanmış bulunan ikili sözleşme düzenlemeleri uyarınca iade talebinin reddini gerektiren bir husus bulunmamasına rağmen sanığın serbest bırakılma nedeninin sorularak bu ülke makamlarından verilen kararın gözden geçirilmesinin talep edileceğini bildirdiler. 
     Adalet Bakanlığı, ayrıca, İnterpol nezdinde daha önce çıkartılan kırmızı bültene istinaden ve Tecimer'in Fas dışına çıkma ihtimali dikkate alınarak iade amacıyla diğer ülkelerde arattırılıp yakalanmasıyla ilgili işlemleri de sürdürecek. 
     Şartla tahliyeden yararlanıyor mu 
     Tecimer'in, Amasya Sulh Ceza Mahkemesi'nce, Türk Ceza Kanunu'nun TCK 512'nci maddesine göre, hırsızlık malını satın almak suçuyla 2 yıl 6 ay 16 gün hapis cezasına çarptırıldığı öğrenildi. Verilen bu ceza, Yargıtay tarafından onanarak kesinleşti. 
     Adalet Bakanlığı yetkilileri, Tecimer'in, TCK'nın 512'nci maddesinin 4616 sayılı şartla salıverilmeye, dava ve cezaların ertelenmesine ilişkin yasanın kapsamı içinde bulunduğunu, bu nedenle, bu yasadan yararlanıp yararlanmayacağının Amasya Sulh Ceza Mahkemesi'nden sorulacağını da bildirdiler. 
     
     
     







</TEXT>
</DOC>
