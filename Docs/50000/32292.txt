<DOC>
<DOCNO> 32292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun02.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs güne bomba sesiyle başladı, 2 kişi öldü... 
</HEADLINE>
<TEXT>

     Kudüs'te bugün açılışının yapılması planlanan İsrail'in Maccabi Oyunları'nın Yahudi Olimpiyatları düzenleneceği stadyumun yakınında, 2 Filistinlinin, hazırlamakta oldukları bombanın patlaması sonucu öldüğü bildirildi. 
     Polis yetkilileri, patlamanın, 16. Maccabi Oyunları'nın Başbakan Ariel Şaron'un da katılımıyla bu gece açılış töreninin düzenleneceği Batı Kudüs'teki Teddy Stadyumu'na, yaklaşık bir kilometre uzaklıkta meydana geldiğini açıkladı. 
     Polis sözcüsü, olay yeri yakınındaki boş bir alanda 2 Filistinlinin cesedinin bulunduğunu ve Filistinlilerin, bir bomba hazırlarken ''iş kazası'' sonucu öldüklerinin sanıldığını söyledi. 
     İsrail, çeşitli yabancı Yahudi heyetlerin, Filistin İntifadası'nın yarattığı endişe yüzünden katılımın yarıya düştüğünü açıklamasıyla iptali gündeme gelen Maccabi Oyunları için, güvenlik önlemlerini artırdı. 
     İsrail'de 4 yılda bir düzenlenen Maccabi Oyunları'na, bu yıl dünyanın çeşitli kesimlerinden yaklaşık 2 bin Yahudi atletin katılması bekleniyor. 
     İsrail hükümet yetkilileri, oyunların iptalinin, ''terörizm'' için bir zafer olacağını belirtmişlerdi. 
     
     






</TEXT>
</DOC>
