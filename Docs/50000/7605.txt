<DOC>
<DOCNO> 7605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sontur15.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Siyaset üstü düşünüyorum" 
</HEADLINE>
<TEXT>

     Türkiye Cumhuriyeti'nin 9. Cumhurbaşkanı Süleyman Demirel, aktif siyasete döneceği haberleri ile ilgili olarak, ''Benden duymadığınız söz bana ait değildir'' dedi. 
     Demirel, İstanbul Bağımsız Milletvekili Aydın Menderes'i, TBMM lojmanlarındaki evinde ziyaret etti. 
     Gazetecilerin sorularını da yanıtlayan Demirel, bir gazetecinin ''Son zamanlarda aktif siyasete döneceğinizin sinyallerini veriyorsunuz. Bu ziyareti bu çerçevede algılayabilir miyiz '' sorusuna karşılık ''Hayır, algılayamazsınız. Başka sinyaller varsa onları da böyle algılayamazsınız. Birçok sözler çıkıyor da benden duymadığınız söz bana ait değildir. Ama ne yapalım ki, benim durumumda olan kişilerin herşeyi kendilerinin söylemesine bırakmıyorlar. Bizim adımıza da birtakım laflar dolaşıyor. Sağlık olsun'' dedi. 
     Bir soru üzerine FP Genel Başkanı Recai Kutan'ın, ''Siyasi yelpazede herhangi bir boşluk yok. Demirel'e yer yok'' sözlerinin anımsatılması ve bu konudaki değerlendirmesinin sorulmasına karşılık Demirel, ''Onunki de bir görüş. Herkes kısmetini alır, siyasette... Siyasette kimse kimsenin hakkını almaz'' yanıtını verdi. Bu sözlerinin çağrılara olumlu baktığı anlamına gelip gelmediğinin sorulması üzerine de Demirel, ''Ne olumlu baktığım, ne olumsuz baktığım, siyaset üstü durduğum anlamına gelir'' dedi. 
     
     



</TEXT>
</DOC>
