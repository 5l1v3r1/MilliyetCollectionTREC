<DOC>
<DOCNO> 1425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/guncel/gun06.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Damat’ nayloncu çıktı 
</HEADLINE>
<TEXT>

Tecavüz iddiasıyla tutuklanan Selçuk Alan'ın yeni marifeti 2 trilyonluk naylon fatura ile hayali ihracat yapmış 
     SONER KILINÇ İzmir 

     Fotomodel Rana Yörük'e tecavüze yeltendiği iddiasıyla tutuklanan DYP Genel Başkan Yardımcısı Hayri Kozakçıoğlu'nun damadı Selçuk Alan ve eşinin, hayali ihracat taahhütünü kapatmak için 2 trilyon liralık naylon fatura kullandığı ortaya çıktı. 
     Balina Operasyonu'nda gözaltına alınan Fotospor Gazetesi'nin eski sahibi Abdurrahman Yakupreisoğlu, Alan'ın tekstil firmasına trilyonluk naylon fatura kestiğini itiraf ederek, "Sadece benden değil İstanbul'da bulunan Gazala grubundan da naylon fatura alıp hayali ihracat yaptılar. Hepsi Kozakçıoğlu'nun forsu sayesinde oldu" dedi. Polis, bu itiraflar üzerine Alan'ın firması üzerinde inceleme başlattı. 
     İzmir Emniyet Müdürlüğü Kaçakçılık ve Organize Suçlar Şube Müdürlüğü'nde sorgulanan ve kurduğu 300 paravan şirketle piyasaya 3 katrilyonluk naylon fatura kestiği öne sürülen Yakupreisoğlu, Alan ve eşi Faika'nın ortak olduğu Necati Tekstil'e geçen yıl yaklaşık 2 trilyon liralık naylon faturayı yüzde 3 komisyonla verdiğini itiraf etti. Yakupreisoğlu şunları söyledi 
     
Faturayı verenin itirafları      "İstanbul Laleli'de piyasaya naylon fatura süren ve kullanan, tekstil işleriyle uğraşan Gazala Grubu var. Zonguldak'ta kurulu Necati Tekstil'in sahibi Selçuk Alan, tekstil ihracatı kapatmak için önce benden, sonra da Gazala'dan trilyonluk naylon fatura aldı. Gazala'nın yaptığına hep göz yumuldu, çünkü o dönemde İstanbul Valisi Hayri Kozakçıoğlu tarafından korunuyordu." 
     Alan'ın naylon faturayla hayali ihracat yaptığını, aldığı ihracat kredilerinin taahütlerini kapattığını ve devletten haksız KDV iadesi aldığını öne süren Yakupreisoğlu, Sümerbank davasından tutuklu Hayyam Garipoğlu'nun da trilyonlarca liralık naylon fatura kullandığını öne sürdü. 
     


 GÜNCEL 

















</TEXT>
</DOC>
