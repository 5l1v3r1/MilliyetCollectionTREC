<DOC>
<DOCNO> 46961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun19.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Keşmir'de protestocular polisle çatıştı 
</HEADLINE>
<TEXT>

     Hindistan'ın Keşmir bölgesinde polis, ABD Dışişleri Bakanı Colin Powell'ın bu ülkeye yapacağı ziyaretini protesto eden göstericilere müdahale etti. 
     Keşmir'in yazlık başkenti Srinagar'daki gösterilerde olaylar, ''Kahrolsun Amerikan'' sloganı atan yüzlerce gencin sokaklara inerek, lastiklerden barikat kurmaları ve bunları ateşe vermelerinin ardından başladı. 
     Taş atan göstericileri dağıtmak isteyen polis, havaya ateş açtı ve göstericilerin üzerine göz yaşartıcı gaz bombası attı. 
     Radikal İslamcı grupların Powell'ın bölgeye ziyaretini ve ABD'nin Afganistan'a harekatını protesto için genel grev çağrısı yaptıkları Srinagar'daki olaylarda 12 kişi yaralandı. 
     Polis ve kent sakinleri, genel grev çağrısına tüm Keşmir'de büyük bir çoğunlukla uyulduğunu belirtirken, bölge esnafı, eli sopalı genç militanların iş yerlerini zorla kapattırmalarından şikayet etti. 
     ABD'nin terörizm listesindeki Keşmir'de faal Caiş-i-Muhammed ve Hareket ül-Mücahidin örgütleri, bugün tüm bölgede genel grev çağrısı yapmışlardı. 
     ABD Dışişleri Bakanı Colin Powell, Hindistan ile Pakistan arasındaki hassas dengeyi kurmak ve Afganistan'da Taliban sonrası seçenekleri gözden geçirmek için bu iki ülkeyi ziyaret edecek. 
     






</TEXT>
</DOC>
