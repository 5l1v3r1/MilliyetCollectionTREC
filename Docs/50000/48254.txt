<DOC>
<DOCNO> 48254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur09.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İçme suyunda arsenik çıktı... 
</HEADLINE>
<TEXT>

     Türkiye'nin en önemli bor madeni yataklarının bulunduğu Kütahya'nın Emet İlçesi'nde, şebeke suyu kullanımının yasaklanmasına yol açan tehlikeli orandaki arseniğin, aynı şebekede 11 yıl önce tespit edildiği ortaya çıktı. 
     Sağlık Bakanlığı Kanser Savaş Daire Başkanlığı, 17 Aralık 1990 tarih ve 5010 172 sayılı resmi yazı ile ''içme suyunda yüksek oranda arsenik bulunduğu'' konusunda, Kütahya Valiliği'ni uyardı. 
     Dönemin Kanser Savaş Daire Başkanı Operatör Dr. Ali Fikri Ayhan imzalı yazıda, şu ifadeler yer alıyordu 
     ''İliniz, Emet İlçesi kullanma sularının kaynağı olan Malı Deresi kaynak suyunun, debisi 12 lt sn ve debisi 8 lt sn olan sulardan alınan numunelerinin analiz sonucu, başkanlığımızca incelenmiştir. Bu kaynak suyunun arsenik miktarı, TSE 266 sayılı İçme Suyu Standartları'nda gösterilen maksimum 0.05 mg lt'den yüksek bulunmuştur. Arsenik, kanserojen maddeler arasında yer almaktadır. Bu nedenle insan sağlığı açısından önem arz etmektedir. Yeni kaynak suyu temini için bakanlığımız Temel Sağlık Hizmetleri Genel Müdürlüğü 16 Nisan 1990 tarih ve 5500 sayılı yazısı ile İller Bankası'na bildirmiştir. Ayrıca, başkanlığımızca da konu takip edilerek İller Bankası'na yeni kaynak suyunun temini için yazı yazılmıştır. Konunun önemine binaen valiliğinizce yerel yönetimle işbirliği içerisinde yeni kaynakların araştırılması gerekmektedir.'' Yazıda ayrıca, ilçedeki yeni kanser vakalarının takip edilerek, doktor raporu ile Kanser Savaş Daire Başkanlığı'na bildirilmesi istendi. 
     
     Dernek de uyarmış 

     Emetliler Dayanışma Derneği tarafından 4 Eylül 1989 tarihinde Sağlık Bakanlığı Temel Sağlık Hizmetleri Genel Müdürlüğü'ne gönderilen yazıda da ilçenin içme suyu şebekesinde litrede 0.62 mg arsenik bulunduğu, bu miktarın Gıda Maddeleri Tüzüğü ile TSE 266 sayılı İçme Suyu Standartları'nda yer alan değerin 12 misli olduğunu kaydedildi. 
     
     Vali "Sorumlu belediye başkanı" 

     Kütahya Valisi Aydın Güçlü, konuyla ilgili Kaymakamlıktan ön bilgi aldığını, Kaymakamlığın raporunun kendisine iletilmesinin ardından gerekli yasal işlemleri başlatacağını bildirdi. Vali Güçlü, olayın birinci derecede sorumlusunun da Belediye Başkanı İsmail Fidancı olduğunu öne sürdü. 
     
     Su kullanımı yasaklanmıştı 

     Emet Belediyesi tarafından İzmir Bölge Hıfzıssıhha Enstitüsü Müdürlüğü ve İller Bankası Genel Müdürlüğü Atıksu Laboratuvarları'na yaptırılan tahliller sonucu, şebeke suyunda yüksek oranda arsenik tespit edilmişti. Raporlar üzerine 7 Eylül ve 5 Ekim tarihlerinde Kaymakam Aziz Mercan başkanlığında iki kez toplanan İlçe Hıfzıssıhha Kurulu, ''Şebeke suyunun içme suyu olarak kullanılmasının yasaklanmasına'' karar vermişti. 
     
</TEXT>
</DOC>
