<DOC>
<DOCNO> 42789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun10.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin saldırı sayesinde borsada para kazandı 
</HEADLINE>
<TEXT>

     ABD'de 11 Eylül'de meydana gelen terörist saldırıların bir numaralı şüphelisi Suudi asıllı terörist Usame bin Ladin'in, Amerika, İngiltere, Almanya, İtalya ve Japonya borsasında, saldırıdan kısa süre önce, düşeceğini bildiği sigorta, havayolu, turizm şirketlerine ait yüklü miktarda hisse satın alarak çok büyük kar elde ettiği öne sürüldü. 
     Amerikan medyasındaki haberlere göre, Amerikan Merkezi İstihbarat Teşkilatı CIA, söz konusu ülkelerde, 11 Eylül öncesinde yüklü miktarda havayolu ve turizm şirketleri hisseleri satanların, bin Ladin ile bağlantısını araştırıyor. 
     Bu haberlere göre, saldırıdan kısa süre önce, Amerika ve Avrupa borsalarında, bin Ladin'in adamları tarafından milyonlarca hisse satılarak, çok büyük kar elde edildi. Bin Ladin'in, borsada ''açığa satış'' short selling olarak bilinen ve kısa dönemde borsa satışından kar etmeyi hedefleyen bir tekniği kullandığı sanılıyor. Buna göre, bin Ladin'in adamları, aldıkları yüklü miktardaki sigorta, havayolu ve turizm şirketleri hisselerini, örneğin 10 milyon dolara borsada sattılar. Saldırı sonrasında bu şirketlerin hisselerinin değeri 5 milyon dolara düşünce, bin Ladin'in adamları, aynı hisseleri 5 milyon dolardan geri aldılar. Böylece aradaki 5 milyon dolar karları oldu. CIA, saldırı öncesinde bu hisseleri satan ve sonra geri alarak kar sağlayanların, saldırıdan haberdar olma ihtimali üzerinde duruyor. Yetkililerin, inşaat ve silah sektörlerinde hisse senetlerinin alınmasındaki olağandışılıkları araştırdığı da belirtiliyor. 
     Saldırılardan sonra Almanya'da bulunan dünyanın en büyük sigorta şirketi Munich RE'nin hisselerinin, saldırıdan bir hafta öncesine kadar, yüzde 13 değer kaybettiği belirtiliyor. İsviçre'nin sigorta şirketi Swiss Re ve Fransa'nın sigorta şirketi Axa'nın da saldırı sonrası hisselerinin değerinin önemli ölçüde düştüğüne dikkat çekiliyor. ABD Hazine Bakanı Paul O'Neill, ''bütün teröristlerin izini süreceğiz ve dünyanın her neresinde olursa olsun, finansmanını nereden sağladığını bulacağız. Bütün medeni toplumlardaki finansal kurumların bizimle işbirliği yapacağına inanıyorum. Bu insanların işini bitireceğiz'' demişti. Bin Ladin, varlıklı bir Suudi aileden geliyor. Avrupa borsalarında yatırım yapmak için Milanlı bir borsacıyı kullandığı da ileri sürülüyor. Bankacılık sisteminin gizliliği konusunda son derece titiz olan İsviçre ve Japonya'nın da bin Ladin'in borsadaki rolünü araştırdığı belirtiliyor. 







</TEXT>
</DOC>
