<DOC>
<DOCNO> 42489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sontur10.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırı sonrası ABD'den dönen Türk uçağından izlenimler... 
</HEADLINE>
<TEXT>

     ABD'de gerçekleştirilen terörist saldırıların ardından New York'tan kalkan THY'ye ait ''İzmir'' adlı uçak, çoğunluğu Türk 231 yolcusuyla İstanbul'a geldi. 
     THY'nin Airbus A340 tipi ''İzmir'' uçağıyla saat 11.00'de Atatürk Havalimanı'na gelen çoğunluğu Türk 231 yolcunun, oldukça gergin oldukları gözlendi. 
     ABD'ye turistik amaçlı giden Behiye Türkşen, 8.5 aylık oğlu Ali Han ile geldiği İstanbul'da, kendilerini endişe içinde bekleyen eşi Ali Türkşen tarafından çiçeklerle karşılandı. 
     New York'a olaydan 8 saat önce başka bir yerden geldiğini anlatan Türkşen, ''Dünya Ticaret Merkezi'ne yaklaşık 20 dakikalık mesafede bulunuyordum. Olay günü arkadaşımla Dünya Ticaret Merkezi'nde saat 09.00'da kahvaltı yapacaktım. Merkezin en üst katında buluşacaktık. Oğlum ile birlikte gidecektim. Ancak gitmedim. İyi ki de gitmemişim. Arkadaşım da gitmemiş'' dedi. 
     Yolculardan Cihan Kamer de, saldırıların ardından New York'un tam bir hayalet şehir görüntüsünde olduğunu belirterek, çok sayıda bomba ihbarı yüzünden binaların boşaltıldığını söyledi. 
     Türkler'e yönelik bakış açısında değişme olmadığını anlatan Kamer, JFK Havalimanı'nda güvenlik önlemlerinin artırıldığını kaydederek, ''Uçuşlara sınırlı sayıda izin veriyorlar. Daha önce kalkış yaparken 1.5 saat uçuş için kuyruk beklerdik. Yanınızdaki her çantayı arıyorlar artık. İçinde kesici bir şey bulundurmuyorlar. Tıraş bıçağını bile çöpe atıyorlar. Uçaklarda da artık plastik çatal, bıçak veriyorlar'' şeklinde konuştu. 
     Fenerbahçe Spor Kulübü eski başkanlarından Metin Aşık'ın kızı Eda Aşık da, Türkiye'ye geldiği için çok mutlu olduğunu ifade ederek, ''Türkiye gibi vatan yok. Orada ortam çok çok kötüydü. Dönememekten korktuk. Aileme kavuşmanın sevincini yaşıyorum. New York'ta insanlar çok telaşlı. Türkler'e karşı herhangi bir ters durumla karşılaşmadık. Havalimanında kontroller daha sıkıydı'' dedi. 
     ABD'de benzin istasyonu bulunan Bülent Yıldız da, saldırıların ardından Türkler'e karşı da tepkiler olduğunu anlatarak, '' Ülkenize geri dönün şeklinde tepkiler oldu'' şeklinde konuştu. 






</TEXT>
</DOC>
