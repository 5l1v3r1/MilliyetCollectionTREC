<DOC>
<DOCNO> 43271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur14.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm cezasına ilişkin düzenleme Anayasa Komisyonu'nda kabul edildi 
</HEADLINE>
<TEXT>

     TBMM Anayasa Komisyonu'nda anayasa değişikliği görüşmelerinde ölüm cezasına ilişkin düzenleme DYP'li iki üyenin karşı çıkmasıyla oy çokluğuyla kabul edildi. 
     Anayasa değişikliği teklifinin Anayasa'nın 38'inci maddesinde yeni düzenlemeler öngören 15'inci maddesi üzerindeki görüşmelerin tamamlanmasından sonra oylamaya geçildi. Anayasa'nın 38'inci maddesine ''Savaş, yakın savaş ve terör halleri dışında ölüm cezası verilemez'' fıkrasının eklenmesini öngören değişikliğe DYP'li üyeler karşı çıktı. DYP'liler ölüm cezasının kaldırılmamasından yana olduklarını, bu düzenlemenin ceza yasalarında yer alması görüşünü savundular. 
     DYP'li komisyon üyeleri Ahmet İyimaya, Salih Çelen, Ayvaz Gökdemir ve Ali Naci Tuncer ilk oylamada ''red'' oyu kullandılar diğer partilere mensup üyeler ''kabul'' oyu verdiler. 
     Komisyon Başkanı Turhan Tayan, anayasa değişikliğini uzlaşmayla sürdürmek istediklerini belirterek, oylama sonuçlarını açıklamadı ve toplantıya ara verdi. 
     Yapılan görüşmelerin ardından ikinci kez madde oylamaya sunuldu. Bu oylamada Ali Naci Tuncer ''kabul'', Ayvaz Gökdemir ve Salih Çelen ''red'' oyu kullandı Ahmet İyimaya ise ''çekimser'' kaldı. Anayasa'nın 38'inci maddesinde değişiklik öngören sözkonusu düzenleme maddenin yedinci fıkrasının ''Savaş, yakın savaş ve terör halleri dışında ölüm cezası verilemez'' şeklinde değiştirilmesini beşinci ve altıncı fıkralarından sonra gelmek üzere ''Kanuna aykırı olarak elde edilmiş bulgular delil olarak kabul edilemez'' ve ''Hiçbir kimse yalnızca sözleşmeden doğan bir yükümlülüğü yerine getirmemesinden dolayı özgürlüğünden alıkonulamaz'' fıkralarının eklenmesini öngörüyor. 







</TEXT>
</DOC>
