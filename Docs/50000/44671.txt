<DOC>
<DOCNO> 44671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun10.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Blair ''Harekatın başlaması an meselesi'' 
</HEADLINE>
<TEXT>

     İngiltere Başbakanı Tony Blair'in Taliban yönetimine "Usame Bin Ladin'i teslim etmek için size tanınan süre doldu ve artık Afganistan içinde bir askeri harekat başlatmanın zamanı geldi" diyerek son uyarıda bulunacağı bildirildi. 
     Blair'in İşçi Partisi'nin Brighton'da devam eden yıllık olağan kongresinde bugün yapacağı konuşmanın basına dağıtılan metni, gazeteler, TV kanalları ve internet sitelerinde birinci haber oldu. 
     The Independent, "Blair Taliban rejimine Bin Ladin'i teslim etmemenin ağır bedelini ödetecekleri uyarısında bulundu" derken, The Times, "Blair Taliban'a savaş açtı" başlığını kullandı. 
     The Daily Telegraph, Blair'in "Taliban için süre doldu" cümlesine yer verirken, The Guardian gazetesi, Blair'in uyarısının yanısıra, İngiliz SAS komandolarının gerek yapı, gerekse donanım itibariyle güçlendirileceğini ve yaşanacak askeri harekatta daha geniş bir rol oynamasının sağlanacağını yazdı. 
     Başbakan Tony Blair'in harekatın dengeli ve dikkatli olmasına özen gösterileceği ve sivil halkın zarar görmesinden kaçınılacağı yolundaki sözlerine de işaret eden basın, Başbakan'ın harekatın askeri hedeflere yöneleceğini söyleyeceğini duyurdu. 
     






</TEXT>
</DOC>
