<DOC>
<DOCNO> 19385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/soneko22.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2. seans böyle geçti... 
</HEADLINE>
<TEXT>

     İMKB Ulusal-100 Endeksi 1. seansa göre 444.99 puan artışla 2. seansı, 12,829.84 puandan tamamladı. 
     Hisse senetleri ortalama yüzde 3.59 oranında değer kazandı. Borsa'da ilk seans gerçekleşen 376 puanlık yükselişin ardından, aynı eğilim günün ikinci yarısında da sürdü. 12,453 puan seviyesinde alış ağırlıklı açılan piyasa, özellikle Akbank, Yapı Kredi Bankası, Garanti Bankası başta olmak üzere mali sektör hisselerindeki yoğun taleple 12,878 puan seviyesine kadar yükseldi. Seansın ilk yarısı 12,804 puanla geçildi. 
     İkinci yarıda da genele yaygın alım eğilimi sürerken, 13 bin puanı zorlayan Endeks en yüksek 12,934 puanı gördü. Ancak, hızlı çıkışla birlikte gelen kar realizasyonları sonucu Ulusal-100 Endeks, günü 12,829.84 puandan tamamladı. 
     Hisse senetlerinin günlük değer artışı ise yüzde 6.84 olarak gerçekleşti. Kapanışta mali endeks 762.38 puanlık artışla 18,117.85 puana, sınai endeksi 197.04 puanlık artışla 9,692.64 puana, hizmet endeksi de 185.89 puanlık artışla 7,709.95 puana yükseldi. Böylece mali grup hisseler ilk seansa göre ortalama yüzde 4.39, sınai grubu hisseler yüzde 2.08, hizmet grubu hisseler de yüzde 2.47 oranında değer kazandı. 2. seansta işlem gören toplam 300 hisse senedinin 178'inin değeri arttı. 49 hisse senedi değer yitirirken, 73 hissenin fiyatında ise değişiklik olmadı. 
     Seansta, 591 trilyon 319 milyar 241 milyon liralık işlem hacmi oluştu. İki seansın işlem hacmi toplamı da, 1 katrilyon 64 trilyon 130 milyar lira olarak gerçekleşti. 2. seansta Akbank, Sabancı Holding, Yapı Kredi Bankası, Tüpraş ve Vestel, en yoğun işlem gören hisseler oldular. 







</TEXT>
</DOC>
