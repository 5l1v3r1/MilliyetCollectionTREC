<DOC>
<DOCNO> 7403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/soneko05.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'ta yeniden yapılanma 
</HEADLINE>
<TEXT>

     Akbank Genel Müdürü Zafer Kurtul, değişen ekonomik ortamın sunduğu yeni fırsatları değerlendirmek ve lider konumunu daha da güçlendirmek amacıyla köklü değişim içeren yeniden yapılanma projesi başlattıklarını açıkladı. 
     Zafer Kurtul, düzenlediği basın toplantısında, değişim projesini, Akbank'ın 2010 yılında Türkiye'de pazar payında ve aktif büyüklüğünde liderlik elde etme hedefi ile yaşam boyunca her yerde, yenilikçi hizmet, kolaylık, güven ve mutluluk sağlama amacının yönlendirdiğini söyledi. 
     Bir yıl önce çalışmalarına başlanan ve 2003 yılında tamamlanması planlanan yeni değişim projesinin ilk sonuçlarının bu yılın ortalarında müşterilerine yansıyacağını belirten Kurtul, bankacılık anlayışını değiştirmek, hiçbir bankanın yapamadığını gerçekleştirmek için yola çıktıklarını bildirdi. 
     Değişim projesinin, Türk ekonomisinde dalgalanmalar olması halinde de sürdürüleceğini vurgulayan Kurtul, şöyle dedi 
     'Değişim kararlı ve cesur adımlarla başlamıştır. Akbank çalışanlarının güçlü desteği ile yola devam edilmektedir. Finansal gücümüz, ulusal ve uluslararası saygınlığımız, uzun vadeli yaklaşımımız, cesaret ve kararlılığımız Akbank'a koşullar ne olursa olsun yoluna devam edebilme fırsatını verecektir. '' 
     Türkiye'de artan ekonomik istikrar ve düşen enflasyonun bankacılık sektörü için riskler yarattağını, ancak Akbank'ın bu gelişmeleri risk olarak değil, yeni fırsatlar olarak değerlendirdiğini anlatan Zafer Kurtul, şunları söyledi 
     'Faiz marjlarının düşmesi ve enflasyon bağımlı gelir kaynaklarının yok olmaya başlaması ile bankalar zorunlu olarak yeni gelir kaynakları yaratmak, verimliliklerini artırma ve maliyetlerini kontrol etmek zorundadır. Bankalar, bu yeni ekonomik ortamda yeni iş alanlarına yönelmek, bugüne kadar sahip olmadıkları yeni yetenekler geliştirmek, mevcut yapılarını ve işleyiş şekillerini değiştirmek ve yatırımlar yapmak zorundadırlar. Yeni bankacılık ortamı, Akbank gibi proaktif ve güçlü mali yapıya sahip bankalar için çok önemli fırsatlar sunmaktadır.'' 
     Genel Müdür Zafer Kurtul, değişim projesiyle birlikte Akbank'ın yaşamlarının her evresinde müşterilerinin ihtiyaçlarını öngören ve müşterilerinin hayallerini zorlayan bir banka olacağını söyledi. 
     Akbank ile çalışmayı artık çok daha zevkli, mutluluk verici ve farklı bir tecrübe haline getirmek istediklerini vurgulayan Kurtul, 'Kolaylık ve rahatlık felsefesi ile size, sizlerin hayal ettiği şekillerde ulaşacağız. Şube olmayan şubelerle devrim yaratacağız. Çağrı merkezleri, internet ve ATM gibi hizmet sunma şekillerine alışılmışın dışında soluk kazandıracağız. Bankacılık hizmetlerinin çok ötesini sizlerin ayağına getireceğiz'' dedi. Bireysel bankacılıkta, iyi günde, kötü günde müşterinin yanında olmaya devam edeceklerini belirten Kurtul, cesaret ve kararlılıkla yürüttükleri değişim sürecinde yoğun çalışmalarını uluslararası danışmanlık firması A.T. Kearney ile birlikte sürdüreceklerini bildirdi. 




</TEXT>
</DOC>
