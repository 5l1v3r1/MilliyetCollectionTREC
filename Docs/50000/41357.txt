<DOC>
<DOCNO> 41357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/spor/spo01.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük rezalet 
</HEADLINE>
<TEXT>

Samsun-Beşiktaş maçı saha zemininin kötülüğü nedeniyle hakem Metin Tokat tarafından 10. dakikada tatil edildi 
     KARTAL YİĞİT 

     LİGİN 4. haftası skandalla noktalandı. Samsun 19 Mayıs Stadı zemini hazır olmamasına rağmen Beşiktaş maçında açılınca hakem Metin Tokat 10. dakikada durdurduğu karşılaşmayı, tatil etmek zorunda kaldı. Tokat mücadele sırasında çimlerin kalktığını ve çukurların açıldığını görerek iki kaptanı yanına çağırdı ve "Sakatlıklar olabilir. Oynamak istiyor musunuz " diye sordu. 
     OYUNCULARDAN "Hayır" yanıtını alınca soyunma odasına giderek maça devam etmeyeceğini açıkladı. Tribünleri dolduran 15 bini aşkın taraftar durumu protesto ederken, bütün sorumlular suçu birbirlerine attı. Müteahhit firmanın "En az 15 gün maç yapılmaz" raporunun İl Müdürlüğü tarafından göz ardı edilmesinin rezalete yol açtığı bildirildi. 
     
Şimdi ne olacak      SAMSUNSPOR - Beşiktaş maçı Futbol Federasyonu’nun belirleyeceği bir tarihte yeniden yapılacak. Müsabaka kaldığı yerden değil, yine doksan dakika oynanacak. Federasyon bugün yapacağı toplantıda her iki kulübün görüşlerini alacak ve karşılaşmanın nerede ve ne zaman oynanacağını karara bağlayacak. Samsunspor kulübü, maçın tarafsız bir sahada tekrarlanmasını istemiyor. Maça biletle giren seyircilerin paralarının ne olacağı da belirsizliğini koruyor. 
     
Suçlu kim      FEDERASYON 
     Sorumlu İl Müdürlüğü 
     FUTBOL Federasyonu, topu Samsun İl Müdürlüğü’ne attı. Bir üst düzey federasyon yetkilisi, Samsun 19 Mayıs Stadı’nda Süper Lig’in ikinci haftasında oynanması gereken Gençlerbirliği maçının zeminin bozukluğu öne sürülerek valiliğin isteği üzerine Ankara’ya alındığını belirterek, "Elimizde resmi yazı var. Sadece bir maç için talepte bulundular. Bundan sonra herhangi bir başvuru yapılmadı. Samsun İl Müdürü Şahin Eken ile Gençlik ve Spor Genel Müdürlüğü stattan sorumlu kişi ve mercilerdir" diye konuştu. 
     
     HAKEM 
     Bu zeminde oynanmazdı 
     METİN Tokat ise "Maçtan önce ısınma esnasında zeminin son derece yumuşak olduğu dikkatimi çekti. Karşılaşma başladıktan sonra ise ikili mücadeleler sırasında yer yer oyuklar oluştuğunu gördüm. Bu koşullarda futbolcuların sağlığına dikkat etmek zorundaydım. 10. dakikada her iki takım kaptanını yanıma çağırarak bu zeminde oynamak isteyip istemediklerini sordum. Ercan ve Tayfur arkadaşları adına bu riski göze alamayacaklarını söyleyince maçı tatil ettim" dedi. 
     
     BÖLGE 
     Federasyon ilgisiz kaldı 
     SAMSUN Gençlik Spor İl Müdürü Şahin Eker, Futbol Federasyonu’nu ilgisiz kalmakla suçladı. Eker, "Gençlerbirliği maçında sahanın hazır olmadığını bildirmiştik. Geçen sürede bir federasyon gözlemcisi gelip de stada bakmadı. Sahayı görselerdi, bu maç oynanmazdı. Şimdi herkes bizi suçlayacak. Ancak biz görevimizi yaptık. Federasyon ilgisiz kaldı" diye konuştu. 
     
     KULÜPLER 
     SAMSUNSPOR 
     SAMSUNSPOR Kulübü Başkanı Yusuf Ziya Yılmaz, maçın ertelenmesinden büyük üzüntü duyduklarını söyledi. Yılmaz, "Stadın hazır olduğunu zannediyorduk. Teknik arkadaşlar öyle yorumlamışlardı. Gençlerbirliği maçı öncesi zeminden endişe ediyorduk, bu yüzden karşılaşmayı Ankara’da oynadık. Aradan 15 gün geçti ve saha iyi gözüküyordu" dedi. 
     
     BEŞİKTAŞ 
     BEŞİKTAŞ Başkanı Serdar Bilgili, "İş bu aşamaya gelmeden yetkili kişi ve kurumların gerekli önlemi alması gerekliydi. Takımımın motivasyonu bozuldu. Şimdi bunu kim düzeltecek " diye konuştu. Yönetici Fikret Orman ise Samsun deplasmanında yaptıkları tüm masrafları Futbol Federasyonu’ndan talep edeceklerini söyledi. 
     
Çirkin olaylar      KARŞILAŞMA sonrası iki takım taraftarları arasında çıkan olaylarda iki polis yaralandı. Otobüsle kenti terketmek üzere yola çıkan Beşiktaşlı taraftarlar, Gar Binası önünden geçerken taşlanınca karşı gruba saldırmak istediler. Bu sırada olaya müdahale eden güvenlik güçleri ile Siyah - Beyazlı taraftarlar arasında tartışma çıktı. Tartışma esnasında otobüslerin koltuk ve pencere aksamlarını kıran Beşiktaş taraftarlarının attığı cisimlerden 2 polis memuru yaralandı. 
     



 SPOR 



























</TEXT>
</DOC>
