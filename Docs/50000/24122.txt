<DOC>
<DOCNO> 24122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo17.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezası durdurulan Ahmet Taşçı "Kırkpınar'a hazırlanıyorum" 
</HEADLINE>
<TEXT>

     Kırkpınar'da 2 kez altın kemer alan Ahmet Taşçı, geçen yıl Kırkpınar'da doping yaptığı gerekçesiyle, Gençlik ve Spor Genel Müdürlüğü GSGM Ceza Kurulu tarafından verilen 2 yıl süreyle hiçbir yağlı güreş organizasyonuna katılamama cezasının, Ankara 9. İdare Mahkemesi'nce durdurulmasının sevincini yaşadığını söyledi. 
     Geçen yıl yapılan Kırkpınar Yağlı Güreşleri'nden başpehlivanlığı kazanan, ancak daha sonra hem Ankara'da hem de Yunanistan'ın başkenti Atina'da yapılan kontroller sonucunda doping yaptığı belirlenen Ahmet Taşçı'ya, 2 yıl süreyle hiçbir yağlı güreş organizasyonuna katılamama cezası verilmiş, ''başpehlivanlık'' unvanı da geri alınmıştı. 
     Taşçı, kendisine verilen cezaya karşı açtığı davada, kendisine DNA testi uygulanmasını istediğini, ancak Atina Doping Kontrol Merkezi'nin idrar numunelerini vermemesi yüzünden, bunun gerçekleşmediğini ileri sürmüş ve Ankara 9. İdare Mahkemesi, bu gerekçeleri haklı bularak yürütmeyi durdurma kararı almıştı. 
     Taşçı, yaptığı açıklamada, lehine bir karar çıkmasının kendisini sevince boğduğunu ve güreşleri sürdüreceğini bildirdi. 
     Mahkemenin kendisini haklı bulduğunu ve Kırkpınar'da Tekirdağlı Hüseyin'den sonra Cumhuriyet sonrası en fazla başpehlivanlık alan biri olduğunu da ifade eden Taşçı, şunları söyledi 
     ''640. Tarihi Kırkpınar Yağlı Güreşleri'nin yapılacağı 25 Haziran-1 Temmuz tarihlerine kadar kondisyonumu muhafaza edeceğim. İdmanlarımı Karamürsel'de sürdürüyorum. Geçen yılın Ağustos ayından bu yana yağlı güreş organizasyonlarına katılamadım. Bu nedenle idman değil, müsabaka açığım var. Bu açığı Kırkpınar'a kadar yapılan yağlı güreş müsabakalarına katılarak kapatacağım'' dedi. 
     Kendisine adeta yargısız infaz yapıldığını da ileri süren Taşçı, haklılığının mahkeme yoluyla tescil edilmesinin kendisine moral olduğunu söyledi. 







</TEXT>
</DOC>
