<DOC>
<DOCNO> 38473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo22.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Levski - Galatasaray maçından notlar 
</HEADLINE>
<TEXT>

     Futbolda Avrupa Şampiyonlar Ligi 3. ön eleme turu rövanş maçında Galatasaray, Bulgaristan'ın PFC Levski Sofya takımıyla deplasmanda 1-1 berabere kaldı. İstanbul'da yapılan ilk maçı 2-1 kazanan Galatasaray bu skorla, 7. kez Avrupa Şampiyonlar Ligi'ne katılmaya hak kazandı. 
     
İlk Yarı      7. dakikada Stankov'un sağdan ceza alanına ortaladığı topa Galatasaray savunma oyuncuları müdahale edemeyince, Stoyanov vuruşunu yaptı. Meşin yuvarlak üstten auta gitti. 
     15. dakikada Golovskoy'un ceza alanı dışından şutunda, kaleci Mondragon topu kontrol etti. 
     31. dakikada Arif'in ceza alanı dışından şutunda, top kaleci Petkov'da kaldı. 
     32. dakikada G.Ivanov'un soldan ceza alanına ortaladığı topu Panteliç kafayla kale alanına indirdi. Galatasaray savunması tehlikeyi uzaklaştırdı. 
     34. dakikada Emre'nin inanılmaz hatası sonucu topu kapan G.Ivanov, ceza alanına girdikten sonra şutunu attı. Top, kaleci Modragon'da kaldı. 
     45. dakikada Hasan'ın ceza alanına ortaladığı topa, Stoilov'un ters kafa vuruşunda, kaleci Petkov tehlikeyi güçlükle önledi ve karşılaşmanın ilk yarısı 0-0 sona erdi. 
     Karşılaşmayı, Devlet Bakanı ve Başbakan Yardımcısı Mesut Yılmaz ile Maliye Bakanı Sümer Oral da protokol tribününden izlediler. 
     
İkinci Yarı      Karşılaşmanın ikinci yarısına iyi başlayan Galatasaray, 50. dakikada Serkan'ın attığı golle oyunun kontrolünü tamamıyla eline geçirdi. Ancak, Ergün'ün hatası sonucu Bulgar ekibinin golü bulmasıyla son 10 dakika, oldukça gerilimli bir mücadeleye sahne oldu. Galatasaray, deneyimli oyuncularıyla rakibinin ataklarını başarıyla karşılayarak, hedefine ulaşmayı başardı. 
     İkinci yarıya Bulgar ekibi, Stoyanov'un yerine Gaucho'yu alarak başladı. 
     48. dakikada Ergün'ün kullandığı endirekt serbest vuruşta, top önce direğe daha sonra kaleci Petkov'a çarparak kornere gitti. 
     50. dakikada Arif'in mükemmel pasıyla ceza alanında buluşan Serkan, muhteşem bir voleyle topu PFC Levski Sofya ağlarına gönderdi 1-0 
     60. dakikada soldan ceza alanına giren Arif'in şutunda, top kaleci Petkov'da kaldı. 
     64. dakikada PFC Levski Sofya, L.Ivanov'un yerine Telyinski'yi oyuna aldı. 
     78. dakikada Galatasaray'da, Arif'in yerine Berkant oyuna girdi. 
     79. dakikada Ergün'ün büyük hatası sonucu ceza alanında topla buluşan Panteliç, sert bir vuruşla takımının beraberlik golünü attı 1-1. 
     83. dakikada G.Ivanov'un ceza alanı sağ çaprazından sert şutunda, top kaleci Mondragon'da kaldı. 
     84. dakikada PFC Levski Sofya'dan Markov ve kaleci Petkov sarı kart gördü. 
     85. dakikada Capone'nin pasıyla kaleciyle karşı karşıya kalan Serkan, vuruşunu yapmakta gecikince, Galatasaray'ı bir golden etti. 
     86. dakikada Bulgar takımında, Gaucho'nun yerine Kolev oyuna dahil oldu. 
     87. dakikada Galatasaraylı Berkant sarı kart gördü. Aynı dakikada Galatasaray, Serkan'ın yerine Vedat'ı oyuna aldı. 
     90. dakikada Galatasaray'da kaleci Mondragon sarı kart gördü. 
     Karşılaşma 1-1 beraberlikle sonuçlandı ve Galatasaray, Avrupa Şampiyonlar Ligi'ne katılma hakkını elde etti. 
     

</TEXT>
</DOC>
