<DOC>
<DOCNO> 25012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur10.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar'ı Türkiye'ye getirmenin maliyeti 3 milyar 799 milyon lira 
</HEADLINE>
<TEXT>

     Türkiye'de çeşitli suçlardan dolayı aranırken ABD'de yakalan eski bakan ve işadamı Cavit Çağlar'ın, ülkeye getirilişinin maliyetinin 3 milyar 799 milyon lira olduğu bildirildi. 
     Adalet Bakanlığı Dış İlişkiler Müdürlüğü'nce hazırlanan ve ilgili adli makamlara gönderilen yazıda, 18 Nisan 2001 tarihinde ABD'nin New York kentinde yakalanan Çağlar'ın, Türkiye'ye getirilmesinin maliyetinin 3 milyar 799 milyon lira olduğu belirtildi. 
     Söz konusu yazı uyarınca bu para, yargılama sonucu suçlu bulunur ve mahkum edilirse Çağlar'dan tahsil edilecek. Ancak Çağlar beraat ederse, bu para Adalet Bakanlığı'nın rutin harcamaları arasında yer alacak. 
     Cavit Çağlar, 25 Nisan 2001 tarihinde ABD'ye giden Emniyet Genel Müdürlüğü İnterpol Daire Başkanlığı'ndan 3 polis eşliğinde, 26 Nisan'da THY'ye ait uçakla İstanbul'a getirilmişti. Çağlar, aynı gün çıkartıldığı İstanbul DGM tarafından, Etibank ve Şişli Cumhuriyet Başsavcılığı'nca yürütülen naylon fatura soruşturması kapsamında gıyabi tutuklulukları vicahiye çevrilerek Kartal Özel Tip Kapalı Cezaevi'ne konulmuştu. 
     
     







</TEXT>
</DOC>
