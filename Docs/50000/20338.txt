<DOC>
<DOCNO> 20338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sondun14.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerilim artıyor...İsrail Filistin'in kontrolündeki bölgeye girdi 
</HEADLINE>
<TEXT>

     İsrail ordusunun, Gazze Şeridi'nin kuzeyinde, tamamen Filistin kontrolü altında bulunan bir bölgeye girdiği bildirildi. 
     Filistin yönetiminin Gazze Şeridi'nin güvenliğinden sorumlu yetkilisi General Abdürrezzak El Macayda, Gazze Şeridi'nin kuzeyindeki Beyt Hanun bölgesine giren İsrail asker ve tanklarının bir polis karakolunu tahrip ettiklerini belirtti. El Macayda, bunun özerk yönetim anlaşmalarının ihlali olduğunu söyledi. 
     Bu arada, Filistin müzakere heyetinin başkanı Saib Erakat, Beytüllahim kenti yakınlarında İsrailli 2 çocuğun taşlanarak ve bıçaklanarak öldürülmelerini kınadı. Erakat, ''Filistin yönetimi, İsrailli ya da Filistinli olsun çocukların ve sivillerin öldürülmesini kabul etmemektedir'' dedi. 
     İsrail radyosu da, Kudüs'ün doğusundaki Amerikan Konsolosluğu'nun bahçesinde patlamamış bir el bombası bulunduğunu ve bomba imha ekiplerince etkisiz hale getirildiğini duyurdu. 
     Öte yandan, İsrail'de muhalefette bulunan solcu milletvekilleri ve İşçi Partisi yetkilileri, ''barış koalisyonu'' adı altında bir çağrı yayınladılar. 
     İsrailli milletvekilleri, bu çağrılarıyla Filistin topraklarındaki tüm Yahudi yerleşiminin dondurulmasını ve Filistinlilerle ''Mısır-Ürdün barış girişimi'' temelinde görüşmelerin başlatılmasını istediler. 
     

</TEXT>
</DOC>
