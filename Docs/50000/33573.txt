<DOC>
<DOCNO> 33573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/spor/spo01.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın yıldızı yok 
</HEADLINE>
<TEXT>

14 günlük Almanya kampı sonunda ortaya çıkan gerçek, takımı sürükleyecek liderin bulunamayışı oldu. Siyah - Beyazlı takım, bu sezon yarışta yine hırsı ve fizik gücü ile ön plana gelmeye çalışacak 
     KARTAL YİĞİT 

     Savunma hataları 
     BEŞİKTAŞ, hazırlık maçlarında ortaya koyduğu futbol ve aldığı sonuçlarla kafalarda soru işaretleri bıraktı. Geçtiğimiz sezondan kalan kronikleşmiş savunma hataları, bu yıla da sarktı. Almanya’da beş hazırlık maçı yapan, zayıf takımları yenen Kartal, aynı başarıyı Köln ve M.Gladbach karşısında gösteremedi. M.Gladbach sınavında Kartal’ın savunması, yeni sezon için adeta alarm verdi. Shorunmu güven aşılamıyor, savunma basit gollere çok rahat vize veriyor, orta alanla da bağlantı kurulamıyor. 
     
     Yabancılar vasat 
     DAUM’UN isteği üzerine transfer edilen Baya, Stavrum ve Veit, takımın gücüne güç katar, zirveye taşır mı, tartışılır. Veit düz oyuncu, soğukkanlı oluşu en büyük avantajı. Ama büyük işleri başaracak isim değil. Baya, topla fazla dripling yapıyor, handikap yaratıyor. Stavrum bir hayli ağır. Yabancıdan yana yıllardır yüzü hiç gülmeyen ve hayal kırıklıkları yaşayan Beşiktaş, anlaşılan bu sezona yine yıldızsız başlayacak, fizik gücüyle savaşacak. Yani Kartal, tıpkı formasında olduğu gibi yıldıza hasret kalacak. 
     
     Sorunlar çözülmeli 
     YABANCILARIN dışında transfer edilen altı yeni isimden biri olan Tamer, gerçek bir dram yaşadı. Nihat ile sağ kanatta mükemmel bir ikili oluşturan genç futbolcunun, sakatlığının ardından çıkan altı aylık fatura, Daum’un da planlarını alt üst etti. Ahmet Yıldırım ile Mehmet Aksu gelecek vaat eden isimler olarak dikkat çektiler. İlhan - Tümer ekürisi ise kamp süresince bonservis sıkıntısıyla yattılar, aynı sorunla uyandılar. Bu ikiliye çözüm bulunamaması halinde, takım da büyük bir darbe yiyecek. 
     
     Daum’un kozu Nihat 
     SİYAH - Beyazlı ekibin 14 günlük Almanya kampının bir numarası Nihat idi. Genç futbolcu Teknik Direktör Daum’un, yeni sezonda yine en büyük kozu olacak. Kaleci Shorunmu’nun özellikle M.Gladbach karşısında alarm vermesi Fevzi’nin yeni sezonda forma şansını da yükseltti. Genç kaleci Yasin Yıldız da, hazırlık maçlarında oynamadı, ancak antrenmanlarda yaptığı kurtarışlarla umut veriyor. Topun ağzında olan Khlestov, Almanya’daki antrenman ve maçlardaki hırsıyla adeta sürpriz yaptı, teknik yönetimi umutlandırdı. 
     
     Henüz hazır değil 
     SONUÇTA Kartal, Almanya’da lige hazır bir görüntü veremedi. Maçlarda yüzde 60’lık bir kapasite ile çıkabildiler. Siyah - Beyazlı ekibin gözlenen en olumlu yanı ise mücadele ve hırsın, üst düzeye çıkışıydı. Kuşkusuz, bu iki faktör zorlu yarışta Beşiktaş’ın en büyük avantajı olacak. Menajer Sinan Engin, takımla yattı, takımla kalktı. Yönetimle - futbolcular arasında müthiş bir köprü oldu. Sorunların en kısa sürede aşılması için uğraş veren Engin, "ağabeylik" eksikliğini kapattı. 
     
Ronaldo İstanbul’daBeşiktaş’ın prensipte anlaştığı Brezilyalı stoper dün geldi, bugün sözleşme imzalaması bekleniyor 
     CENGİZ MALGIR 

     BEŞİKTAŞ’ın prensipte anlaştığı Brezilyalı stoper Ronaldo Guiaro dün gece karısı Lu Liana ve menajeri Benardo Chlaen ile birlikte İstanbul’a geldi. Portekiz’in Benfica takımında oynayan 27 yaşındaki futbolcuyu havalimanında menajer Sinan Engin ve Spor Koordinatörü Erdil Arpacı karşıladı. Bugün yönetim ile masaya oturacak olan Brezilyalı oyuncu, sözleşme imzalamış gibi konuşarak, "Taffarel Beşiktaş’ı övdü. Bu yüzden geldim." dedi 
     RONALDO Guiaro, imza atması halinde yarınki sezon açılışında Siyah - Beyazlı taraftarların karşısına çıkacak. Daum’un Almanya kampındaki hazırlık maçlarında defansta yapılan hatalar nedeniyle takviye konusunda baskı yaptığı ve ısrarla Brezilyalı oyuncunun alınmasını istediği bildirildi. Beşiktaş yönetiminin de Ronaldo’nun bonservis sorunu bulunmadığı için transferine vize verdiği öğrenildi. 
     
Portekiz basını gözüyle Görev adamı      BENFİCA’da 108 maçta forma giyen Ronaldo, tam bir görev adamı olarak biliniyor. 27 yaşında, 78 kilo ağırlığındaki bu futbolcuya Portekiz’de Record gazetesinin yazarı Manuel Queroz övgüler yağdırdı. Queroz, "Ronaldo, üstün yeteneklere sahip, tecrübeli bir oyuncu. Görevini çok iyi yapıyor. Adam markajında mükemmel. Zaman zaman çıktığı gol yollarında da özellikle hava toplarında etkili oluyor. Defansın her tarafında görev yapıyor, arkadaşlarının boşluğunu çok iyi dolduruyor. Beşiktaş’a faydalı olacağını düşünüyorum" ifadelerini kullandı. 
     
Daum yönetici gibi savaşıyor      BİR yandan takımla uğraştı, diğer yandan ekonomik krizle boğuştu. Takım içindeki alacakların sezon öncesi ödenmesini istedi, Başkan Serdar Bilgili garanti verdi, rahatladı. Disiplini ön planda, asla taviz vermiyor. Hırsı takıma da olumlu yansıyor. Futbolcularla yerine göre patron, yerine göre arkadaş gibi diyalog kuruyor. Yardımcısı Roland Koch ise O’nun adeta can simidi. 
     
Koray anıldı      Cenk Koray, ölümünün 1. yıldönümünde mezarı başında anıldı. Karacaahmet Mezarlığı’nda düzenlenen törene, Beşiktaş’tan hiçbir yönetici katılmazken, Onursal Başkan Süleyman Seba, Mehmet Özdilek ve Koray’ın yakınlarının yanı sıra, divan kurulu üyeleri, eski yöneticiler ile sanat ve basın camiasından dostları hazır bulundu. 
     
Süper açılış      İSTANBUL’A gelen Beşiktaş, yarın taraftarıyla buluşacak. Fulya’da 11.00’de ilk çalışmasını yapacak Siyah - Beyazlı ekip, aynı akşam İnönü Stadı’nda sezonu açacak. Ardından 18.30’da kurucuların mezarları ziyaret edilecek, kurban kesilecek. Ece Erken’in sunuculuğu yapacak açılışa ise ünlü sanatçılardan Hamiyet, Harun Altın, Sibel Turnagöl ve Doğuş katılacak. 
     
İzin keyfi      BEŞİKTAŞ Teknik Direktörü Christoph Daum kafile ile birlikte İstanbul’a gelmedi ve Almanya’da kaldı. Futbolculara bugün için izin veren Alman hocanın yarın eşiyle İstanbul’a geleceği ve açılışa katılacağı belirtildi. Ayrıca Necat ve İlhan da özel işleri nedeniyle Almanya’da kaldılar. 
     
Mehmet’e jest      BEŞİKTAŞ’ta 4 Ağustos’ta jübile yapacak olan Mehmet Özdilek’e yönetim jest yaptı. 14 yıldır Beşiktaş formasını giyen emektar futbolcu, Başkan Serdar Bilgili tarafından plaketle ödüllendirildi. Mehmet, "Çok mutluyum. Şifo Mehmet olmamda Beşiktaş’ın katkısı büyük. Farklı duygular içindeyim" dedi. Fotoğraf Cengiz Malgır 
     

</TEXT>
</DOC>
