<DOC>
<DOCNO> 30354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/ekonomi/aeko.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetki yasası imzada 
</HEADLINE>
<TEXT>

Memur maaşlarında iyileştirme sağlamak amacıyla hazırlanan kararname imzaya açıldı 
     ANKARA Milliyet 

     Memur maaşları arasındaki dengesizliği gidermek amacıyla, Meclis’ten alınan Yetki Yasası’nda sürenin dolmasına dokuz gün kala hükümet harekete geçti. Yasaya ilişkin Kanun Hükmünde Kararname KHK bakanların imzasına açıldı. 
     Devlet Bakanı ve Hükümet Sözcüsü Şükrü Sina Gürel, 13 Temmuz’da süresi dolacak Yetki Yasası çerçevesinde çıkarılması planlanan kararname konusunda çalışmaların henüz tamamlanmadığını bildirdi. 
     
     Komisyon çalışıyor 
     Yetki yasasına dayanılarak çıkarılacak olan kararname ile yapılacak iyileştirmenin, memur maaşlarına ancak 2002 yılında yansıtılabileceği belirtiliyor. Ancak bu durum henüz netlik kazanmış değil. 
     Şükrü Sina Gürel, Maliye Bakanı Sümer Oral, Devlet Bakanı Recep Önal ile Bayındırlık Bakanı Koray Aydın’dan oluşan komisyonun çalışmalarını sürdürdüğünü söyledi. Gürel, düzenlemenin hem ekonomik programın hedeflerine, hem de bütçe dengelerine uygun olarak yapılacağını belirtti. 
     
     Fark ikiye inecek 
     Maliye Bakanı Sümer Oral da konuyla ilgili olarak şunları söyledi 
     "Personel rejimini düzenleyen dört kanun var. Bu kanunlarda dengeleri koruyor. Çıkarılacak kararnameyle 657’ye tabi memurlar arasında ayrıcalık gözetilmeden iyileştirme yapılacak. Memurlar için kademeli bir düzenleme yapılacak. Artışlar dört yıla yayılacak. 2001’de kısmen bir artış temmuz ayında enflasyon farkıyla birlikte memur maaşlarına yansıyacak. Diğer geri kalan üç yılda ise sağlanacak iç kaynak doğrultusunda artış oranı belirlenecek. Böylece kamu işçisiyle, memur arasındaki fark 2.6’dan 2’ye inecek." 
     
İyileştirme kaynağa bağlı      Çalışanların ücretlerindeki dengesizliği gidermek için maaşlardaki ödeme katsayıları, ek gösterge ve temsil tazminatları kalemleri üzerinde değişiklik yapılacak. İyileştirme bütçe dengeleri içinde yapılacak ve ek vergilerle sağlanacak kaynağa göre düzenlenecek. Üniversite öğretim görevlileri için yıllara yayılmış bir kademeli artış öngörülüyor. Buna göre ilk iyileştirme bu yıl, ikincisi 2002’de yapılacak. Öğretmenler şimdilik kapsam dışında. Toplu iş sözleşmelerinde işçiler için öngörülen kademeli artış doğrultusunda yapılacak iyileştirme ile öğretim üyelerinin şikayetleri büyük ölçüde giderilmiş olacak. 
     



 EKONOMİ 


































</TEXT>
</DOC>
