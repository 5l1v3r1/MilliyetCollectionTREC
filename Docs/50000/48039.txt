<DOC>
<DOCNO> 48039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sondun11.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de biyoteröre karşı acil durum planı 
</HEADLINE>
<TEXT>

     İngiltere'de hükümetin, biyoteröre karşı yeni bir ''acil durum planını'' bütün birimlere gönderdiği bildirildi. 
     The Independent on Sunday gazetesinin haberine göre, polisten itfaiyeye, sivil savunma kurumlarından hastanelere kadar bütün birimlere gönderilen 16 sayfalık planda, öncelikle çiçek ya da veba gibi son derece güçlü ve çabuk yayılan hastalık virüslerinin kullanıldığı bir saldırı karşısında çok az şey yapılabileceği ve milyonlarca kişinin yaşamını yitirebileceği belirtildi. 
     ''Kamuoyundan gizlenmesi'' istenen planda, hükümetin bugüne kadar yaptığı, ''İngiltere'nin özel bir tehdit altında bulunmadığı'' yolundaki açıklamaların gerçeği yansıtmadığının kabul edildiği dikkat çekti. 
     Özellikle çok sayıda kişinin birarada olduğu kapalı alanların hedef olabileceğini vurgulanan planda, sinir gazı ya da sarin gazıyla yapılabilecek kimyasal saldırıların, kurbanlarını 60 saniyede öldürebileceği, şarbon gibi bir bakterinin kullanıldığı biyolojik saldırıların sonuçlarının ortaya çıkmasının ise günler alabileceği kaydedildi. 
     Plan, böyle bir saldırı halinde ordunun polise yardımcı olmasını, MI5'ın da bu güçlerin emrine verilmesini öngörüyor. 
     Sunday Times gazetesi ise İngiltere Başbakanı Tony Blair'in, yetkililere çiçek, veba gibi biyolojik saldırı olasılığına karşı eldeki aşı stoklarının gözden geçirilmesi talimatı verdiğini yazdı. 
     Bilim adamlarının halen Porton Down'daki laboratuvarlarda bulunan küçük miktardaki çiçek aşısının çoğaltılmasının maliyeti üzerinde çalışmalara başladığı belirtilen haberde, vebaya karşı ise aşı bulunmadığı kaydedildi. 
     






</TEXT>
</DOC>
