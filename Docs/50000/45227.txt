<DOC>
<DOCNO> 45227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun10.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD de insan avı... Bush ''Ladin ile bağlantılı 150 kişi tutuklandı'' 
</HEADLINE>
<TEXT>

     ABD'nin 11 Eylül'de New York ve Washington'da düzenlenen saldırılardan sorumlu tuttuğu Suudi asıllı Usame bin Ladin'in grubuyla bağlantılı 150 kişinin tutuklandığı bildirildi. 
     ABD Başkanı George Bush, yaptığı açıklamada, ''ABD ve denizaşırı ülkelerdeki yetkililer bin Ladin'in El Kaide örgütüyle bağlantısı olduğuna inandıkları 150 kişiyi tutukladı'' dedi. 
     Amerikalı güvenlik yetkilileri de El Kaide örgütüyle ilgisi olmayan 50 şüphelinin daha tutuklandığını belirterek, hava korsanları ve işbirlikçilerinin internet haberleşmelerinin izlenmesini zorlaştırmak için her yola başvurduklarına dair kanıtlar olduğunu söyledi. 
     Adının açıklanmasını istemeyen bir yetkili, hava korsanlarının terör planları yaparken şifreli dil ya da fotoğraflar kullandığını, kütüphane ve otel gibi kamuya açık yerlerde internete girerek kimlikleri ya da nerede olduklarının izlenmesini zorlaştırmaya çalıştıklarını belirtti. 
     Federal Soruşturma Bürosu FBI da Maine eyaletinde düzenlediği basın toplantısında, Muhammed Atta ve Abdülaziz Elömeri'nin Portland kentinden Boston'a giden uçağa binmeden önce bir para çekme makinası, bir benzin istasyonu ve ABD'nin en büyük süpermarket zinciri Wal-Mart'a ait bir markette çekilmiş fotoğraflarını gösterdi. 
     






</TEXT>
</DOC>
