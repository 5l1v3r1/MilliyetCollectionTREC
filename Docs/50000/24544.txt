<DOC>
<DOCNO> 24544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur19.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FP lideri Kutan'dan istifa eden Yalova'ya destek 
</HEADLINE>
<TEXT>

     FP Genel Başkanı Recai Kutan, Devlet Bakanı Yüksel Yalova'nın istifasını değerlendirirken, Bakan Yalova'nın söylediklerinin doğru olduğunu, ancak doğruyu söyleyiş şeklinin yanlış olduğunu bildirdi. 
     Kutan, beraberindeki Ankara Milletvekili Zeki Çelik ve FP Ankara İl Başkanı Ersönmez Yarbay ile birlikte Elmadağ İstasyon Merkez Camii'nde Cuma Namazı kıldı. Kutan, camide, Kutlu Doğum Haftası ile ilgili okunan Hutbeyi de dinledi. 
     Recai Kutan, namazın ardından Ankara milletvekilleri Oya Akgönenç, Zeki Çelik, Ankara İl Başkanı Yarbay ve partililerle birlikte Elmadağ'da esnafı ziyaret etti, sorunlarını dinledi. 
     Gazetecilerin sorularını da yanıtlayan Kutan, Devlet Bakanı Yüksel Yalova'nın istifasını nasıl değerlendirdiğinin sorulması üzerine, Bakan Yalova'nın söylediklerinin doğru olduğunu, ancak söyleyiş şeklinin yanlış olduğunu söyledi. 
     Önümüzdeki günlerde Tütün Kanunu'nun TBMM'ye geleceğini belirten Kutan, şöyle konuştu 
     ''Nasıl bundan evvel getirilen ve Meclis'ten geçen Şeker Kanunu ile pancar üreticileri, tabiri caizse tam bir çöküntünün içine koyulduysa bu gelecek Tütün Yasası ile 2 milyondan daha fazla çiftçi ailesinin meşgul olduğu tütün ekimi de tam bir krizin içine girecektir. Dolayısıyla böyle bir yasanın çıkmaması icap ettiği hususundaki Sayın Yalova'nın görüşlerine aynen iştirak ediyoruz. Biz zaten baştan beri hep aynı şeyi söylüyoruz.'' 
     ''Ancak Devlet adamlığı bazı hususlarda ciddiyet ister'' diyen Kutan, ''Şimdi çıkıp ortalıkta sorumsuzca laflar ettiğiniz takdirde hemen piyasada fevkalade yanlış değerlendirmeler yapılıyor. Ve ardından da adeta tam bir ekonomik krizi eşiğine geliniyor'' diye konuştu. 
     Kutan, Tütün Yasası'nın Meclis'e geldiği zaman çıkmaması için ellerinden gelen bütün gayreti göstereceklerini kaydetti. 
     
     






</TEXT>
</DOC>
