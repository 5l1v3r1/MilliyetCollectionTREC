<DOC>
<DOCNO> 27873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sondun17.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO, MAkedonya'ya asker göndermeye hazır... 
</HEADLINE>
<TEXT>

     NATO'nun Makedonya'ya Arnavut militanların silahsızlanmalarını denetlemek amacıyla asker göndermeye hazır olduğu, ancak ülkede siyasi bir anlaşma yapılmasını önkoşul olarak öne sürdüğü belirtildi. 
     Adını açıklamayan bir NATO yetkilisi, Makedonya Cumhurbaşkanı Boris Traykovski'nin resmi talebinin incelendiğini ve Kuzey Atlantik İttifakı'nın Arnavut militanların silahları bırakmalarını ve af planının uygulanmasını denetlemek amacıyla ülkeye asker göndermeye hazır olduğunu söyledi. 
     Aynı yetkili, Traykovski'nin af planının ve Arnavut militanların silahsızlandırılmasının denetlenmesi amacıyla asker gönderilmesi için tek koşulun Makedon hükümetinin Arnavut militanlarla kendi rızalarıyla silah bırakmalarına yönelik bir anlaşma imzalaması olduğunu söyledi. 
     NATO yetkilisi, Makedonya'ya 2 bin ile 4 bin arasında asker gönderilebileceğini, sayının operasyona katılmak isteyen ülkelere göre değişebileceğini kaydetti. 
     Bu arada, Fransa'nın başkenti Paris'te güvenlik kaynaklarından elde edilen bilgiye göre, NATO, Kosova sınırında güvenliği tesis etmek için de yaklaşık 3 bin asker göndermeye hazır durumda bulunuyor. 
     NATO ülkelerinin ''daha fazla gecikmeden'' söz konusu birliğin Makedonya'ya gönderilmesine onay verdiğini, birliğin 3 bin kişiden oluşacağı ve bunların çoğunun Avrupalı askerlerden seçileceği belirtildi. 
     Traykovski, NATO Genel Sekreteri George Robertson ile 14 Haziran'da yaptığı görüşmede, NATO'dan resmen Arnavut militanların silahsızlanmasını ve affı denetlemesi talebinde bulunmuştu. 






</TEXT>
</DOC>
