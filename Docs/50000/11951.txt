<DOC>
<DOCNO> 11951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sondun09.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklam için şantaj yaptılar 
</HEADLINE>
<TEXT>

     Almanya'da bir bilgisayar firması, reklam amacıyla şantaj yapınca, polisi de, özel dedektifleri de şaşırttı. 
     Haftalık Focus dergisinin haberine göre, Mart başında birçok banka, sandık ve bilgisayar şirketinin üst düzeydeki 2 bin 400 yetkilisine bir mektup geldi. ''Uluslararası Veri Koruma Cephesi'' imzasını taşıyan mektupta, ''Herşeyi biliyoruz. Talimatımıza uy. Polise falan haber verme. Şakamız yok '' ifadesi kullanılıyordu. 
     Tehdide aldırmayan yetkililer, derhal durumu polise ve özel dedektiflere haber verdiler. 
     İlk mektuptan beş gün sonra ikinci mektup geldi. Şantajcı, kendisinin Köln'de kurulu Inform marka bilgisayar firmasının sahibi olduğunu belirtiyor ve Pazartesi günü Hannover'de açılacak CeBit fuarında ses getirebilmek için böyle bir reklam yoluna başvurduğunu açıklıyordu. Köln savcılığı, şimdi bilgisayar üreticisine karşı dava açılıp açılamayacağını araştırıyor. Inform firmasının bir yetkilisi, ''Yaptığımızın bu kadar gürültü koparacağını düşünmemiştik doğrusu. Tehdit mektubumuz aslında komikti ve bunun şaka olduğunu herkesin anlayacağını sanmıştık'' dedi. 




</TEXT>
</DOC>
