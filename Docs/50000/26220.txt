<DOC>
<DOCNO> 26220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun03.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de gerillalar kaçırdıkları turistlerin infazını erteledi 
</HEADLINE>
<TEXT>

     Filipinler'de turistleri kaçıran ayrılıkçı Müslümanların örgütü Ebu Seyyaf'a bağlı militanlar, Malezyalı arabulucunun gönderilmesi yönündeki taleplerini kabul etmesi üzerine, Amerikalı turistlerin infazının ertelendiğini bildirdiler. 
     Rehinelerin serbest bırakılmasıyla ilgili görüşmelere Malezyalı eski senatör Sairin Karno'nun gelmesine izin verilmemesi halinde, 3 Amerikalı rehineyi ''başlarını keserek'' öldüreceklerini açıklayan militanlar, yerel saatle gece yarısına kadar hükümete süre tanıdı. Sürenin dolmasına kısa bir süre kala hükümet talebi kabul ettiğini bildirdi. 
     Ellerinde 20 kadar turisti rehin bulunduran Ebu Seyyaf örgütünün lideri Ebu Sabaya, gece yarısından sonra RMN radyosuna yaptığı açıklamada, ''Eğer söyledikleri doğruysa, Malezya hükümetiyle temas kuracaklar ve Sairin buraya gelerek askeri operasyonları durduracak. O zaman infazları ertelediğimiz yönünde güvence verebilirim'' dedi. Sairin, geçen yıl Ebu Seyyaf tarafından esir alınan Melazyalıların serbest bırakılmasına yönelik görüşmelere katılmıştı. Öte yandan, Basilan adasındaki Lantawan Kasabası Belediye Başkanı Tahira İsmail, militanların yaklaşık 50 çocuğu rehin aldıklarını açıkladı. Yakınlardaki bir köye saldırdıkları sırada çocukları rehin alan militanların küçük bir kiliseyi de ateşe verdikleri kaydedildi. 







</TEXT>
</DOC>
