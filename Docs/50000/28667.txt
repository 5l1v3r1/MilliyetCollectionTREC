<DOC>
<DOCNO> 28667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/spor/spo12.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Okan’ın işi kilitlendi 
     FRANSA’NIN Marsilya kulübüyle beş yıllık mukavele imzalayan Bursasporlu Okan’ın, sözleşmesinin feshi için yapılan görüşmeler olumsuz sonuçlandı. Fransız yöneticilerle bir araya gelen Bursaspor Teknik Asbaşkanı Nihat Şengezer "Biz, Okan bizim oyuncumuz’ diyoruz, onlar da, Okan bize imza attı, Marsilya’da oynayacak’ yanıtını veriyorlar. Karşılıklı önerilerde bulunduk. Marsilya’nın önerilerini yarın bugün görüşüp kararımızı vereceğiz" dedi. 
     
     Turnuvada olay 
     DÜZCE’NİN Yığılca İlçesi Kaymakamlığı’nca düzenlenen futbol turnuvasında çıkan kavgada çok sayıda futbolcu ve taraftar yaralandı. Yığılca Çamlı - Ahmeçler maçının 70. dakikasında güvenlik güçleriyle, seyirciler arasında başlayan tartışmada polisler havaya ateş açarken, bazı futbolcular seyirciler tarafından bıçaklandı. 
     
     Kırkpınar, New York Times’ta 
     EDİRNE’DE bugün şenliklerle start alacak Kırkpınar güreşleri, ABD’nin ünlü gazetesi New York Times’ın pazar ilavesine konu oldu. Gazete, güreşlerin 640 yıllık geçmişi olduğunu vurguladı ve "Güreşler açık havada adeta piknik ortamı içersinde cereyan ediyor. Yabancılar, nefis yemeklerin ikram edildiği bu pikniklere davet ediliyor, ancak bunun tek kötü yanı, bir türlü izin isteyip ayrılamamak" ifadesini kullandı. 
     
     Yunan üstünlüğü 
     TEKİRDAĞ’DA yapılan Balkan Motokros Şampiyonası Yunanlı sporcuların üstünlüğüyle sona erdi. Hayrabolu yolu üzerindeki parkurda yapılan yarışa 5 ülkeden 60 sporcu katıldı. 80 cc’de Yunanlı Fotopoulos, 125 cc’de yine Yunanistan’dan Meremetrakis, 250 cc’de Bulgaristan’dan Manolov birinci olurken, Türkiye’den en iyi dereceyi altıncı olan Burak Özer yaptı. 
     
     Hido okulu 
     Cengiz Malgır 

     NBA’deki yıldız oyuncumuz Hidayet Türkoğlu adına basketbol okulu açıldı. Dagi işbirliği ile Bahçeşehir’de basketbola eğilimli olan gençlere hizmet vermek amacı ile kurulan yaz okulu, Bahçeşehir Belediyesi Tesisleri’nde faliyet gösterecek. 
     
     F.Bahçe rakipsiz 
     FENERBAHÇE Kürek Takımı, rakiplerine karşı üstünlüğünü Türkiye Kupası’nda da gösterdi. Sapanca’daki yarışmalarda Sarı - Lacivertliler, Büyükler A kategorisinde 161 puanla kupaya uzandı. İkinciliği 64 puanla Galatasaray, üçüncülüğü Deniz Kuvvetleri 18 puanla aldı. 
     



 SPOR 























</TEXT>
</DOC>
