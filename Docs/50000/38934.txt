<DOC>
<DOCNO> 38934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sondun08.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçilerin yüzde 91'i Almanya'da kalmak istiyor 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi TAM Direktörü Faruk Şen, Alman vatandaşlığına geçen Türklerin, her iki ülkeye karşı ''eleştirel bağlılık'' içinde olduğunu belirtti. Şen, Türklerin her iki ülkeye bağlılık gösterdiğini, ancak yeri geldiğinde bunları eleştirebildiğini kaydetti. 
     Şen, Frankfurter Allgemeine Zeitung adlı gazetede yayınlanan ''Alman Türklerinin bağlılığı'' başlıklı makalesinde, son zamanlarda gittikçe artan göç tartışmalarına dikkati çekerek, bir süre çalışmak amacıyla Almanya'ya gelen, ancak burada kalıcı hale gelen Türklerin yaşamları hakkında bilgi verdi. 
     Almanya'nın 1973 yılında yabancı işçi alımını durdurduğu döneme kadar 1 milyondan fazla Türk'ün Almanya'ya geldiğine ve büyük çoğunluğunu erkeklerin oluşturduğuna işaret eden Şen, günümüzde Türklerin yaklaşık yüzde 48'inin kadınlardan oluştuğunu ve Alman toplumuna çok iyi şekilde intibak ettiğini anlattı. 
     Türklerin yoğun şekilde ticarete atılmaya başladıklarını ve evlerini de gittikçe daha yoğun şekilde Almanya'da aldıklarını belirten Şen, günümüzde Almanya çapında 55 binden fazla Türk işletmesi bulunduğunu ve 150 bin Türk ailesinin ev sahibi olduğunu ifade etti. 
     Şen ayrıca, Türklerin yüzde 91'inin Almanya'da kalmak istediklerini, 1999 yılı sonu itibarıyla Alman vatandaşlığına geçen Türklerin sayısının 340 bin olduğunu, 2000 yılı sonu itibarıyla da bu sayının 470 bine ulaştığını kaydetti. 
     Türklerin büyük çoğunluğunun Türkiye'ye bağlılığını da sürdürdüğünü, Avrupa yolunda Türkiye'deki reformları yakından izlediklerini ifade eden Şen, Almanya'nın Türkiye'ye AB üyeliği yolunda desteklemesinin de Türkler tarafından çok olumlu karşılandığını belirtti. 







</TEXT>
</DOC>
