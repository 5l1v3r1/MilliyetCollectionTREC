<DOC>
<DOCNO> 45376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/spor/spo02.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Allah bizden yana" 
</HEADLINE>
<TEXT>

Fenerbahçe’nin orta sahadaki dinamosu Johnson, 20 puan bile geride kalsalar Galatasaray’ı sonunda geçeceklerini iddia ederek, "Allah bizim şampiyon olmamızı istiyor" diye konuştu 
     YUSUF DURSUN 

     JOHNSON, hem lig, hem de Şampiyonlar Ligi için iddialı konuştu. Galatasaray’ı 20 puan bile geriden gelseler geçeceklerini iddia eden Johnson, Leverkusen maçıyla birlikte Avrupa’da da yeni bir sayfa açacaklarını söyledi. Emre, Okan, Hakan ve Balic’e çatan Ganalı futbolcu, "Türkiye’de de konuşuyorlardı, yurt dışına gittiler yine değişmediler. Konuşacaklarına, çalışsınlar" yorumunu yaptı. 
     TAKIM içinde gruplaşma olduğu iddialarını da kabul etmeyen Johnson şöyle konuştu "Kötü futbolun nedenini bulmaya çalışıyoruz. Sorun hocada değil, bizde. Sonuçta sahada skoru belirleyen biziz. Ancak şu bir gerçek ki Allah Fenerbahçe’nin şampiyon olmasını istiyor. Olacağız da. Hepimiz profesyoneliz ve çok iyi bir arkadaşlığımız var. Başarılı olmak zorundayız." 
     
REVIVO mahsur kaldı      AVUSTURYA milli maçı için Tel Aviv’e giden Revivo, İsrail Hükümeti’nin hava sahasını kapatmasıyla ülkesinde mahsur kaldı. Teknik direktör Mustafa Denizli’den "Maç yoksa, hemen dön" talimatını almasına rağmen, Karadeniz üstünde düşen Rus uçağı nedeniyle teröre karşı alınan tedbirler Revivo’nun elini - ayağını bağladı. Yıldız futbolcunun pazar günü dönmesi bekleniyor. 
     
On kişiye 10 puan      MİLLİ takımlarına giden oyuncular nedeniyle hafta başından beri idmanlarını 10 futbolcuyla sürdüren Fenerbahçe’de herkes çalışmalardan memnun. Oyuncularının eksiklerini yaptığı ekstra yüklemelerle gideren Mustafa Denizli, sakatlık sorunlarını da halletmeye çalışıyor. Dünkü çalışmaya Andersson ve Mustafa Doğan katılmadı. 10 kişiyle çalışan Fenerbahçe’yi 25 gazetecinin izlemesi de dikkati çekti. 
     
Oktay güç depoluyor      FENERBAHÇE’NİN suskun golcüsü Oktay, Moldova maçı için lige verilen aranın kendilerine yaradığını söyledi. Antrenman sonrasında gazetecilerin sorularını cevaplayan Oktay, "Hazırlanmamız için zaman sorunumuz vardı. Hocamız idman eksiğimizi gidermek için gerekli yüklemeleri yapıyor" dedi. 
     TAKIM içinde forma rekabetinin olduğuna dikkat çeken Milli futbolcu sözlerini şöyle sürdürdü "Hazır olan ve forma şansı yakalayan, performansını sahada da gösterirse takımda yer bulabilir. Bu nedenle hepimiz tam gücümüzle çalışıyoruz. Bu rekabetin içinde herkes güçlü kalmalı." 
     
Denizli yine yasak koydu      FENERBAHÇE Teknik Direktörü Mustafa Denizli kendisine bir ay röportaj yasağı koydu. Bugün bir basın toplantısı düzenleyecek olan tecrübeli hoca bir ay boyunca kimseyle konuşmayacağını söyledi. Denizli, "Bu kararım kimseye karşı tavır değil. Normal toplantılarım devam edecek" diye konuştu. 
     
Kış Futbol Okulu açılıyor      ZEMİNİ yenilenerek halı saha yapılan Fikirtepe Tesisleri’ndeki Kış Futbol Okulu bugün törenle açılacak. Yöneticiler dışında Mustafa Denizli’nin de katılacağı tören 10.00’da başlayacak. Okula şu ana kadar 150 öğrencinin kayıt yaptırdığı ve isteklilerin başvurularının kabul edildiği bildirildi. 
     
     



 SPOR 

























</TEXT>
</DOC>
