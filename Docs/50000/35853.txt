<DOC>
<DOCNO> 35853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sondun05.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile olduğundan habersiz gezerken tur otobüsünde doğurdu 
</HEADLINE>
<TEXT>

     ABD'de bir Fransız turist, hamile olduğundan habersiz gezerken tur otobüsünde doğurdu. 
     Yerel basının haberine göre, Sophie Proust adlı turist, Pazar günü Florida'da bindiği tur otobüsünde 2.6 kilogram ağırlığında bir kız bebek dünyaya getirdi. 
     Hamile olduğunun farkında olmayan 28 yaşındaki Proust, tatilinin dördüncü gününde Disney World'den dönerken, karın ağrısı çektiğini ve otobüsün tuvaletine gittiğini anlattı. Habere göre, otobüs Sunshine Skyway Köprüsü'nde turistlerin fotoğraf çekmesi için durduğu sırada doğum başlayınca Proust, şoförden yardım istedi. Yerel bir acil yardım merkeziyle bağlantı kurularak doğum için teknik bilgi alınırken, ambulans olay yerine ulaşmadan önce, ''Karen'' adı verilen bebek dünyaya gözlerini açmıştı bile. Proust'un kaldırıldığı Manatee Memorial Hastanesi'nden Dr. Chandra Williams, Proust'un, hamile olduğunun farkında olmadığını söyledi. 







</TEXT>
</DOC>
