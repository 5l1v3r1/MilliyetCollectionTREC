<DOC>
<DOCNO> 42305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sondun09.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Pakistan, ABD'nin tüm isteklerini kabul etti" 
</HEADLINE>
<TEXT>

     Pakistan'ın, sınırlarında çok uluslu bir gücün konuşlandırılmasını da içeren, ABD'nin istek listesinin tamamını kabul ettiği bildirildi. 
     Diplomatik kaynaklar, Amerikan Büyükelçisi Wendy Chamberlin ile dün biraraya gelen askeri yönetiminin lideri Pervez Müşerref'in, ABD'nin isteklerinin tamamını kabul ettiğini belirtti. 
     ABD'nin istekleri arasında Pakistan topraklarına çok uluslu güç yerleştirilmesinin yanı sıra Afganistan sınırının kapatılması, hava sahasının olası hava operasyonlarına açılması ve istihbarat toplanmasında işbirliği yapılması da bulunuyor. 
     ABD'ye 11 Eylül'de yapılan saldırılardan sonra iki ülke yetkilileri arasında yoğun görüşmeler başlamıştı. Pakistan'daki Amerikan Büyükelçiliği yetkilileri anlaşmaya varıldığı yönünde herhangi bir açıklama yapmazken, Washington ya da İslamabad yönetimlerinden de şimdiye kadar açıklama yapılmadı. 
     Bu arada Pakistanlı yetkili Raşid Kureşi, ABD'nin tekliflerini aldıklarını, ancak bu tekliflerin içeriği hakkında açıklama yapmaya yetkisi olmadığını söyledi. 
     Öte yandan Pakistan hükümetiyle Ulusal Güvenlik Konseyi'nin, tekliflerle ilgili ABD'ye verilecek resmi cevabın belirlenmesi için bugün toplanacağı bildirildi. 
     ABD'ye saldırıların bir numaralı zanlısı olarak gösterilen Usame Bin Ladin'in barındığı Afganistan ile Pakistan'ın 2 bin 350 kilometre sınırı bulunuyor. 






</TEXT>
</DOC>
