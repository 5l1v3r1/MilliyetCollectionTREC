<DOC>
<DOCNO> 32709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/soneko29.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
2. seansta borsa böyle geçti 
</HEADLINE>
<TEXT>

     İMKB Ulusal-100 Endeksi, günün 2. seansını 207.51 puan kayıpla 9,105.92 puan seviyesinden tamamladı. 
     Hisse senetleri, ortalama yüzde 2.23 oranında değer kaybetti. 
     Borsa'da, ilk seans gerçekleşen hızlı çıkışın ardından, günün ikinci yarısında özellikle banka ve holding hisselerinde kar realizasyonları yaşandı. Seans, 9,398 puan seviyesinde alıcılı açıldı. 9,500 seviyesini zorlayan Endeks, 9,512 puana kadar yükseldi. Ancak, başta Yapı Kredi Bankası olmak üzere lokomotif hisselerdeki satışlar etkili olurken, ilk bir saat 9,287 puanla geçildi. 
     İkinci yarıda satışa dönük seyrini sürdüren piyasa, Doğan grubu hisselerin de taban fiyatlarına düşmesiyle 9 bin seviyesinin altına geriledi. Ancak, en düşük 8,972 seviyesinden tepki alımlarıyla geri dönen Ulusal-100 Endeks, günü 9,105.92 puandan tamamladı. 
     Hisse senetleri günlük tamamında ise ortalama yüzde 4.80 değer kazandılar. 
     Kapanışta mali endeks 329.30 puanlık kayıpla 12,645.04 puana, sınai endeksi 137.12 puanlık kayıpla 7,697.79 puana, hizmet endeksi de 108.54 puanlık kayıpla 4,948.45 puana geriledi. Böylece mali grup hisseler, ilk seansa göre ortalama yüzde 2.54, sınai grubu hisseler yüzde 1.75, hizmet grubu hisseler de yüzde 2.15 oranında değer yitirdi. 
     2. seansta işlem gören toplam 290 hisse senedinden 210'i değer kaybetti. 44 hisse senedi değer kazanırken, 36 hissenin fiyatında ise bir değişiklik olmadı. 
     Seansta, 251 trilyon 258 milyar 584 milyon liralık işlem hacmi oluştu. İki seansın işlem hacmi toplamı da, 515 trilyon 529.4 milyar lira olarak gerçekleşti. 
     2. seansta, Yapı Kredi Bankası, Garanti Bankası, Sabancı Holding, Ereğli Demir Çelik ve Akbank, en yoğun işlem gören hisseler oldular. 






</TEXT>
</DOC>
