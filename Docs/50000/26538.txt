<DOC>
<DOCNO> 26538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/guncel/gun03.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman İçişleri Bakanı’ndan Doğan’a 
</HEADLINE>
<TEXT>
Keske daha önce gelseydiniz 
Milliyet, Hürriyet ve Fanatik gazetelerinin basımı için Frankfurt’ta matbaa kurulduğunu öğrenen Schily, Doğan’a "Keşke bu yatırımı Berlin’e yapsaydınız" dedi 
     MEHMET AKTAN - MÜNİR BAĞRIAÇIK Berlin 

     Almanya hükümetinin davetlisi olarak Berlin’e gelen Doğan Holding Yönetim Kurulu Başkanı Aydın Doğan, İçişleri Bakanı Otto Schily’den Berlin’de yatırım teklifi aldı. 
     Milliyet, Hürriyet ve Fanatik gazetelerinin basımı için Frankfurt’ta matbaa kurulduğunu öğrenen Schily, Doğan’a, "Keşke daha önce görüşseydik de bu yatırımı Berlin’e yapsaydınız. Berlin’in buna çok ihtiyacı vardı" dedi. 
     Önceki gün Schily’yle görüşen ve Hükümet Sözcüsü Uwe Karsten Heye’nin verdiği yemeğe katılan Doğan, Doğan Yayın Grubu’nun, Almanya’daki Türk vatandaşlarının topluma uyum sağlamasını arzu ettiğini dile getirdi. Doğan, "Türk toplumu haksızlığa uğradığı ve çaresiz kaldığı zaman, biz de medya olarak onların sesini duyurmak zorundayız" dedi. Almanya’daki gurbetçilerin eşit vatandaşlık hakkı istediğine dikkat çeken Doğan, şöyle dedi "Doğan Yayın Grubu olarak, vatandaşlarımızın Alman toplumuna uyum sağlaması yönünde bir görüş içindeyiz. Çünkü böyle bir gelişim Türk ve Alman toplumunun yararınadır." 
     Schily de, bazı örgütlerin Almanya’da bir Türk azınlık yaratmak istediğini ifade etti ve "buna göz yummayacaklarını" vurguladı. Schily, "Bir Türk azınlık oluşturulmasına, caddelere çifte tabelalar asılmasına, mecliste belli sayıda milletvekili kontenjanı istenmesine izin veremeyiz. Böyle bir şey benimle olmaz ve bu istikamete giden gelişmeye kesinlikle karşıyım" diye konuştu. 
     Bugün Türk asıllı milletvekilleriyle kahvaltı yapacak ve Alman Dışişleri Bakanlığı Müsteşarı Günter Pleuger ile görüşecek olan Doğan, daha sonra Almanya Cumhurbaşkanı Johannes Rau tarafından kabul edilecek. 
     



 GÜNCEL 












ağır tahrik’ mi 








</TEXT>
</DOC>
