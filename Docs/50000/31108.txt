<DOC>
<DOCNO> 31108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/yazar/pulur.html </URL>
<DATE> 2001/07/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yarım not, bir yıla eşit mi 
</HEADLINE>
<TEXT>

     SİYASETİN, burnunu sokmaması gereken kapılardan biri de üzerinde "Milli Eğitim" levhası bulunan kapıdır ama, siyasetçiler 1950'den beri, burayı, yolgeçen hanının kapısına çevirmişlerdir. 
     1950'ye kadar orta öğretimde üç dersten, ikmale bütünlemeye kalınır, eylülde üç dersten birini veremezsen, 5 almazsan, güm... 
     
     1950'den beri, ne icatlar çıktı, ne icatlar 
     Tek dersten borçlu geçmeler, çok dersten borçlu geçmeler, ağırlık puanları, tek hak, çift hak, olmadı bir hak daha... 
     Mehmet Turgut, anılarında, bir Başbakan eşinin, yurt gezisinde, öğrencilere bir sınav hakkı daha verilmesi için kocasını nasıl etkilediğini, bakanın da "emredersiniz " diye razı olduğunu yazar... 
     
     BUGÜNLERDE bir kavga daha var. 
     Lise birinci sınıflarda sınıf geçme barajı iki buçuktan, ikiyi indirilince çocuklar sınıfta kalıyor. 
     Biz oldum olası, idari kararlarla öğrencilerin sınıf geçmelerini ilke olarak kabul etmeyiz. 
     Ama sen, 8 yıllık ilköğretimde, sınıfta kalmak diye bir şey tanıma, hatta velilerin isteği üzerine çocuklara sınıf geçirt, sonra lise 1'de, yarım not yüzünden çocukları sınıfta bırak... 
     
     BÖYLE sakat bir sistem, elbette isyan duygularını körükler. 
     Yarım puanla bir çocuğun, bir yılı gitmemelidir. 
     Popülistlik, halk dalkavukluğu, bizim için kabul edilebilir, bir tutum değildir. 
     Lakin "yazboz tahtası" haline getirilen eğitim sistemi, insanı, insaflı olmaya çağırıyor. 
     
     ACABA öğretmenlerin verdiği her not, doğru mu, adil mi, gerçek değerinde mi 
     Bir zamanlar, yazılı sınav notlarına Danıştay'da itiraz ediliyor bu da ilk bakışta haksız olarak görülüyordu. Öyle ya öğretmen mi not verecekti, Danıştay mı 
     Ama Danıştay kararları, yapılan yanlışları ortaya çıkardı. 
     Danıştay Daire başkanlarından Kazım Yenice bunlardan örnekler verir X 
     - "Sınav kağıtlarına verilen notlar toplanırken, eksik toplama yapılmıştır. 
     - Sınav kağıdının bir yüzü okunmuş, notlandırılmış, arka yüzü atlanmıştır. 
     - Fen sınavında öğrencinin çözümü doğrudur, cevap anahtarı yanlıştır. 
     - Öğrenci, ikinci sorunun ardından, dördüncü ve beşinci soruları cevaplamış, üçüncü soruyu bundan sonra cevaplamıştır. Üçüncü soruya cevap vermemiş gibi, sınav kağıdı değerlendirilmiştir." 
     
     KAZIM Yenice, bir de ilginç örnek verir. 
     Profesyonel Turist Rehberliği sınavına giren adayın, Türkiye saati ile Greenwich saati arasındaki fark nedeniyle coğrafya notu kırılmıştır. Öğrenci, arada 2 saat yerine, 3 saat fark vardır, dediği için başarısız sayılmıştır. Oysa öğrencinin dediği doğrudur. Çünkü yasa değiştirilmiş, Greenwich'e göre, 45 derece bulunan boylam, bu kez Türkiye saati için de esas alınmıştır. Böylece ortaya 45x4 180 dakika, yeni üç saatlik fark ortaya çıkmıştır. 
     
     DİYECEĞİMİZ şu... 
     Elbette öğrenciler idari kararlarla, siyasetçi dalkavukluğu ile sınıf geçmemelidir. 
     Lakin, sistemin yanlışlıkları, yarım not, bir not gibi saçma barajlarla öğrencilere ödetilmemelidir. 
     --------- 
     X Yaşananlardan İzler - İzlenimler, Çağdaş Yayınları,1990 
     
     







Göğünç Hoca'ya saygı 


IMF'li sorular, IMF'li yanıtlar 


Dalgalı Kur sisteminden vazgeçmeli mi 


Mafyayla tapu pazarlığı 


Yarım not, bir yıla eşit mi 


İnönü Eylülde gel 


Halk artık parçalamak istiyor 


Ölelim mi kalalım mı diye sorulmaz 


Saydamlık dediğin 


Müsamere havasında dörtnala felakete 


Faizi yükselten "risk primi" 


</TEXT>
</DOC>
