<DOC>
<DOCNO> 29474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sondun12.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da eşcsinsellere evlilik izni verileceği iddiası... 
</HEADLINE>
<TEXT>

     The Independent gazetesi, homoseksüel çiftlerin İngiltere'nin başkenti Londra'da önümüzdeki sonbahardan itibaren özel bir dairede evlenebileceklerini ve resmen ''çift olarak'' tanınacaklarını öne sürdü. 
     Gazete, konuyla ilgili hazırlığın ''eşitlik yolunda ciddi adımlar atma'' iddiasıyla Belediye Başkanlığı'na seçilen Ken Livingstone tarafından yapıldığını belirtirken, Londra'da kurulacak ve homoseksüellere hizmet verecek ''beraberlik kayıt büroları''nın önümüzdeki Eylül ayından itibaren hizmete başlayacaklarını bildirdi. 
     Homoseksüel nikahların yapılacağı haberinin muhafazakar çevrelerde ve aileyi korumayı hedef alan sivil toplum kuruluşlarında kızgınlık yarattığına dikkati çeken gazete, haberin homoseksüeller tarafındansa büyük sevinçle karşılandığını kaydetti. 
     'Beraberlik kayıt Büroları''nın homoseksüel çiftlerin beraberliklerini kaydettirmeleri anlamına geleceğini ve resmi nikah gibi bu beraberlikten miras ve benzer haklar kazanmalarını sağlayacağını belirten gazete, homoseksüel nikah dairelerindeki nikahların bedelinin 85 sterlin olacağını bildirdi. 
     Söz konusu nikahların Çarşamba ve Cumartesi günleri kıyılacağını ve nikah sahiplerine 25'e kadar davetli çağırma imkanı sağlanacağını belirten gazete, homoseksüel çiftlerin beraberliklerini ''resmen onaylattıklarına'' dair nikah cüzdanı benzeri bir sertifika da alabileceklerini kaydetti. 
     Homoseksüel eşlerden birinin bu evlilikten vazgeçmek istemesi ve boşanmaya karar vermesi halinde, ''Beraberlik Kayıt Bürosu''na bir mektupla başvurması ve ''askı süresi'' olarak tanımlanan 3 aylık sürenin bitimini beklemesi yeterli olacak. Londra Belediye Başkanı Ken Livigstone, homoseksüel kişilere evlilik imkanı sağlayan Beraberlik Kayıt Büroları'nın açılması hazırlığını doğrularken, ''bu büyük bir başlangıç, eşitlik yolunda atılmış önemli bir adım'' dedi. 







</TEXT>
</DOC>
