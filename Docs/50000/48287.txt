<DOC>
<DOCNO> 48287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/guncel/agun.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Coşkun, şirketten hiç para kazanmamış 
</HEADLINE>
<TEXT>
İskele Sancak cepler dolacak 
İGDAŞ'ı 1.5 trilyon dolandıran İroni Ajans'ın ortakları arasında Kanal 7’deki "İskele Sancak" programının sunucusu Ahmet H. Coşkun ve ağabeyi de varmış... 
     ŞENOL DEMİRCİ İstanbul 

     Kanal 7’deki "İskele Sancak" adlı programın yapımcılığını ve sunuculuğunu yapan Ahmet Hakan Coşkun ve ağabeyi Abdullah Topel Coşkun'un İGDAŞ'ı 1.5 trilyon lira dolandıran İroni Ajans'ın ortakları olduğu ortaya çıktı. Şirketin diğer ortağının 1999 seçimlerinde FP'den Bakırköy belediye başkanlığına aday gösterilen Mehmet Özhüsrev olduğu belirlendi. Abdullah Topel Coşkun'un da aynı dönemde Silivri Değirmenköy belediye başkan adayı olduğu anlaşıldı. Abdullah Topel Coşkun hakkında, Albayrak soruşturmasında da adı geçen Tufan Mengi ile birlikte İGDAŞ ihalelerinde "cürüm işlemek amacıyla teşekkül oluşturduğu" iddiasıyla suç duyurusunda bulunulmuştu. İGDAŞ'taki yolsuzluğu Hesap Uzmanları Kurulu'nun raporuna göre, kurumun mektup açacağı, bayram kartı, yıllık basımı gibi promosyon ihtiyaçlarını karşılayan İroni Ajans, 39 milyar 444 milyon liralık iş için 336 milyar 305 milyon tahsil ederek 297 milyar lira haksız kazanç elde etti. 
     
     Hepsi RP kökenli 
     Ajansın ortakları eski FP'lilerden oluşuyor. Şirket 1996'da Ahmet Hakan Coşkun, Mehmet Özhüsrev, Taci Erdemir ve Abdullah Topel Coşkun tarafından kuruldu. Taci Erdemir dışındaki üç ortağın RP'nin Silivri teşkilatıyla bağları bulunuyordu. 
     
     'Şirketi bilmiyorum gitmedim, görmedim' 
     Babasının kapatılan RP ile olan bağlantıları sayesinde Kanal 7'de Haber Genel Yönetmenliği'ne kadar yükselen Ahmet Hakan Coşkun, şirketteki payının yüzde beş olduğunu belirterek şunları söyledi "Şirketteki payım sembolik bir şeydi. Ben oraya gitmedim, görmedim. Ne iş yaparlar bilmem. Kardeşim şirket kurarken, babamın, öbür kardeşimin, benim ismimi yazmış. Rica etti, kabul ettim. Şirketten hiçbir karım olmadı. Kirada oturuyorum ve bir otomobilim var." 
     
Vurgun Gürtuna’ya yaramış...      NEDİM ŞENER 

     Kanal 7 haber genel yönetmeni ve ana haber spikeri Ahmet Hakan Coşkun'un ağabeyi ve İroni Reklam'ın sahibi Abdullah Topel Coşkun'un ifadeleri, kurumdaki yolsuzluk ve dolandırıcılık soruşturmasının yönünü Ali Müfit Gürtuna'ya çeviriyor "1996'da kardeşim Ahmet ve Taci Erdemir'le İroni Limited'i kurduk. 1997'ye kadar işlerimiz iyi değildi. İGDAŞ'ın reklam ve yayıncılığa çok para harcadığını öğrendik." 
     
     'Bazı şartlarımız var' 
     Coşkun'un ifadesi şöyle devam ediyor "Teklifimizi öğrenen Tufan Mengi bizi aradı, 'İş alabilirsiniz ama şartlarımız var' dedi. İGDAŞ'tan aldığımız 100 liralık işin 10 lirası bize kalacak, 90 lirasını da Mengi, Sedat Kutay ve Ahmet H. Pınarcık'a aktaracaktık. Kasım 1998'de Mengi, Gürtuna'nın benimle tanışmak istediğini iletti. Gürtuna, seçim stratejisi üzerinde çalışma yapmamızı istedi." 
     
     'FP'ye fatura kestik' 
     İfadesinde yaptıkları harcamalar karşılığında FP'ye 27 milyar liralık fatura düzenlediklerini de anlatan Coşkun, "Gürtuna'nın seçim broşür, dergi ve afişleri için 60 milyarlık faturalı, 100 milyarlık faturasız harcama yaptık. Masraflar çıktığında elimizde kalan tutar 100 milyardı" dedi. 
     
İGDAŞ’ın iki yöneticisi tutuklandı...      ERCAN ARSLAN 

     İGDAŞ'taki yolsuzluk iddialarıyla ilgili İstanbul DGM tarafından sorgulanan eski Genel Müdür Fuat Şengül ile SP İstanbul Milletvekil Ali Oğuz'un oğlu İGDAŞ Pazarlama ve Satış Müdürü İbrahim Müjdat Oğuz tutuklanarak Kartal Cezaevi'ne gönderildi, diğer dört sanık serbest bırakıldı. Aynı iddialar nedeniyle Mehmet Taşdiken, Tufan Mengi ve Lonca A.Ş'nin sahibi Ahmet Hamdi Pınarcık ise aranıyor. 
     



 GÜNCEL 



















</TEXT>
</DOC>
