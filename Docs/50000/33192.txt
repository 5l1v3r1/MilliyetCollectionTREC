<DOC>
<DOCNO> 33192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/yazar/bila.html </URL>
<DATE> 2001/07/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Tayyip Erdoğan'ın liderliği 
</HEADLINE>
<TEXT>

     Anayasa Mahkemesi'nin Tayyip Erdoğan'ın yasağının kaldırılması sonucunu da doğuran kararı, siyaset dünyasında da önemli sonuçlar doğuracak. 
     Yeni parti ve liderlik konusunda Anayasa Mahkemesi'nin kararını bekleyen yenilikçiler, bir anlamda liderlerine de kavuşmuş oldular. Kuruluş çalışmaları tamamlanmış görünen yeni partinin liderliğine en güçlü aday Tayyip Erdoğan. Erdoğan'ın liderliği ve genel başkanlığı, bu cephede peşinen kabul ve ilan edilmiş görünüyor. 
     Tayyip Erdoğan, büyük olasılıkla Abdullah Gül, Bülent Arınç, Abdüllatif Şener gibi yenilikçi hareketin önde gelen isimleriyle hızla yola koyulacaktır. 
     Erdoğan'ın genel başkanlığı için hukuki bir engel kalmayışı, "Erdoğan'ın liderliği" konusunda yeni tartışmaları gündeme getirecektir. 
     Erdoğan'ın İstanbul Büyükşehir Belediye Başkanı iken siyasi yasaklı olmasına neden olan söylemi, genel başkanlığı sırasında sürdürüp sürdürmeyeceği en önemli merak konusudur. Laiklik anlayışı, "Müslümanım diyen laikim diyemez" diyecek kadar sert olan, siyasette referansının Kuran olduğunu söyleyen Erdoğan'ın, yenilikçi hareketin vermeye çalıştığı "yeni görünüm ve mesajlar"la tam olarak örtüşüp örtüşmeyeceği de bir diğer önemli alandır. 
     Abdullah Gül ve Abdüllatif Şener gibi isimler, izleyecekleri politikayı tanımlarken, "Türkiye gerçekleriyle uyumlu, din figürlerini öne çıkarmayan, dinci damgası yemeyecek, Atatürk'ün gösterdiği çağdaş uygarlık hedefiyle örtüşen, hatta onu aşan" bir çerçeve çizmişlerdir. 
     Tayyip Erdoğan'ın yasaklı oluncaya kadar izlediği çizgi, bu çerçeve içinde kalacak kadar değişecek midir 
     Abdüllatif Şener'in yeni partinin, "tehdit algılamasına neden olacak alanlar"dan uzak duracaklarına ilişkin beyanı, önemli bir ölçüdür. Acaba Erdoğan'ın yaklaşımı bu ölçüye uyacak mıdır 
     Kapatılan Refah ve kapatılan Fazilet partilerine göre radikal sağdan merkeze doğru bir açılım göstermeye çalışan yenilikçi hareket, Erdoğan'ın liderliğinde aynı hedefi güdecek midir 
     Tayyip Erdoğan'ın liderliğindeki hareket, bu çerçevede siyaset yapacaksa, Erbakan ve gelenekçilere göre bir yaşam alanı bulabilir. Aksi halde çekirdek sayılan İslamcı tabana oturacaktır ki, bu da yeni bir yaşam alanı sayılmaz. 
     
     







'Birleştirici' parti 


Top Çankaya'da 


Tayyip Erdoğan'ın liderliği 


Siyasette Tayyip Erdoğan rüzgarı... 


Tayyip ve milletvekilliği 


Misyoner dervişler 


Dolarlı eğitimin iflası 


Onlar da küresel.. 


Hayırlı olsun... 


Ört ki, ölem 


Küresel ısınma alarmı 


Hükümette Rus ruleti 


Afta eşitlik sağlandı mı 


Çaresizliğin fantezileri 


Turist geliyor döviz gelmiyor 


</TEXT>
</DOC>
