<DOC>
<DOCNO> 34214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/guncel/gun04.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bin kişi sloganlarla yürüdü 
</HEADLINE>
<TEXT>
Festival isyana dönüştü 
Tunceli Valisi’nin festival programından bazı müzik gruplarını çıkarması ve açılışta MHP’ye teşekkür edilmesi, halkı ayağa kaldırdı. Yürüyüşe geçen öfkeli kalabalık belediye otobüsünü taşladı 
     GÖKÇER TAHİNCİOĞLU Tunceli 

     Tunceli'de gerçekleştirilen 2. Munzur Doğa ve Kültür Festivali'nin açılışı, Tuncelililer'in protesto gösterilerine sahne oldu. Tunceli Valisi'nin festival programından bazı müzik gruplarını çıkarması ve festival açılışında MHP'ye teşekkür etmesiyle başlayan olaylarda belediye otobüsü taşlandı, DYP Tunceli Milletvekili Kamer Genç kürsüden indirildi. 
     Tuncelili dernekler, siyasi partiler ve Tunceli Belediyesi tarafından organize edilen festivalin ilk gününde, daha önceden açıklanan program değiştirildi. 
     Sanatçılar Koma Amed ile Ozan Rençber, Vali Mustafa Erkal’ın isteği üzerine festival programından çıkarıldı. Bunun üzerine başlayan gerginlik festivale destek veren siyasi partilere yönelik teşekkür konuşmasında iyice arttı. Konuşmada MHP'ye ve Devlet Bahçeli'ye teşekkür edilmesi üzerine halk tepki gösterdi. 
     Dün açılışı yapılan Tunceli Belediyesi Celal Doğan Parkı’na Bahçeli'nin posterinin asılması ve MHP'nin seçim kampanyalarında kullandığı propaganda amaçlı müziklerin çalınması da tepkiyi iyice artırdı. Bunun üzerine yaklaşık 5 bin kişi Cumhuriyet Meydanı'nda toplanarak slogan atmaya başladı. Vali ve belediye başkanının istifasını isteyen kalabalık, üzerinde konuşmaların yapıldığı otobüse doğru yöneldi. Bunun üzerine, otobüste bulunan sanatçılar halkı yatıştırmaya çalıştı. Bu sırada konuşma yapmak için otobüse çıkan Genç, pet şişe atılarak protesto edilince otobüsten inmek zorunda kaldı. 
     Olaylar üzerine festivalin ilk gün programının iptal edildiği açıklandı, ancak bir süre sonra yetkililer, tepkilerin daha da artmaması için programın süreceğini bildirdi. 
     



 GÜNCEL 


















</TEXT>
</DOC>
