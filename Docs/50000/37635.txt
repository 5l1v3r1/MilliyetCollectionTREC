<DOC>
<DOCNO> 37635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sonspo14.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifo Mehmet sevgisi yaşama döndürdü 
</HEADLINE>
<TEXT>

     Jübilesinin gelirlerini Eğitim Gönüllüleri Vakfı'na bağışlayarak binlerce çocuğun eğitimine katkıda bulunan Beşiktaş'ın ''Şifo'' lakaplı efsane kaptanı Mehmet Özdilek, İzmir'de trafik kazası sonucunda beyin travması geçiren çocuk hayranını ziyaret etti. 
     İzmir'e gelişinde, İzmir Beşiktaşlılar Derneği Başkanı Emin Önal tarafından karşılanan Mehmet Özdilek, trafik kazası sonucu yatağa bağlanan küçük hayranı Ali Rıza Baldemir'in Limontepe'deki evini ziyaret etti. 
     Özdilek, mahalleye girişi sırasında yüzlerce çocuk hayranı tarafından sevgi gösterileriyle karşılandı. Baldemir ailesinin evine hayranlarının alkışları arasına giren Mehmet Özdilek, küçük Ali Rıza'ya 10 numaralı jübile formasını verdi. 
     Şerif Baldemir, oğlu Ali Rıza'nın ailede başka Beşiktaşlı olmamasına karşın tutku derecesinde Beşiktaş taraftarı olduğunu, kazadan sonra yaşama bağlanmasına bu sevginin önemli rolünün olduğunu söyledi. Şerif Baldemir, ''Oğlum, koma halinde eve geldiğinde annesine kısık bir sesle 10 dedi. Biz bunun hayranı olduğu Şifo Mehmet'in forma numarası olduğunu düşündük. Dün sabah da, bana Baba bugün Şifo gelecek dedi. Şifo Mehmet'e ilgisinden dolayı çok teşekkür ediyorum''dedi. 
     Ali Rıza'nın durumuyla ilgili haberleri basından izlediğini belirten Mehmet Özdilek, ''Ali Rıza'nın yüzündeki ışıltı herşeye değer. Kendisine telefonla, jübilemden sonra ziyaret edeceğimi bildirmiştim. O da bana ben gelene kadar daha iyi olacağına söz vermişti. Öğrendiğim kadarıyla her geçen gün daha iyiye gidiyor. Dostluğumuz, Ali Rıza ile bir ömür boyu sürecek'' diye konuştu. 
     İzmir'de alkollü olduğu öne sürülen bir sürücünün aracının çarpması sonucu 29 Haziran'da beyin travması geçiren, Ali Rıza Baldemir 4 gün komada kaldıktan sonra 15 gün yoğun bakım ünitesinde tedavi gördü. Beyninde oluşan ödem sonucu ayağa kalkamayan Ali Rıza Baldemir, babasının Beşiktaş'ı ve Özdilek'i anlatması sonucu yaşama dönmüştü. 






</TEXT>
</DOC>
