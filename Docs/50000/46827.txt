<DOC>
<DOCNO> 46827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun15.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, Bin Ladin görüntüleri hakkında medyaya baskı yapıyor 
</HEADLINE>
<TEXT>

     İngiltere Başbakanı Tony Blair'in, TV kanallarının yöneticileriyle Başbakanlık konutunda biraraya gelerek, terörist Usame bin Ladin'in görüntülerinin yayını konusunda tavsiyelerde bulunacağı bildirildi. 
     Blair'in, bin Ladin'in, Katar'daki El Cezire TV'sinde yayınlanan ve dünya basınına yayılan görüntülerine yer verilmesinden, bu görüntülerin gizli mesajlar içeriyor olabileceği kuşkusuyla rahatsız olduğu kaydediliyor. 
     Başbakanlık sözcüsü, Blair'in bu konuda ciddi kaygıları olduğunu belirtirken, ''Başbakan bu konuyu yayıncılarla görüşmenin ve önümüzdeki günlerde ortaya çıkacak kasetler konusunda bir karara varmanın gereğine inanıyor. Bu kasetlerin gizli mesajlar içerebileceği gibi, propaganda yapmak üzere kullanıldığı da açıktır'' dedi. 
     Sözcü, basınla yapıcı bir toplantı yapılabileceğini ümit ettiğini kaydederken, toplantının ne zaman yapılacağı ve kimlerin katılacağı konusuna ise açıklık getirmedi. 
     Mail on Sunday gazetesi ise Blair'in halihazırda BBC'ye konuyla ilgili bir emir verdiğini ve bin Ladin'in video görüntülerini yayınlamamalarını istediğini ve bunun da kurumla arasında tartışma çıkmasına yol açtığını öne sürerken, BCC sözcüsü ise Başbakanlık ile aralarında böyle bir tartışma geçmediğini açıkladı. 
     Sözcü, kendilerine de toplantı daveti yapıldığını belirtirken, ''şu ana kadar yaşanmış bir kavga falan yok. Önümüzdeki günlerde herkesle birlikte gideceğiz ve Başbakan'ın neler dediğine bakacağız'' diye konuştu. 
     Sözcü, BBC'nin, bin Ladin'in görüntülerinden çok kısa bölümlere yer verdiğini, genellikle bu bölümleri bin Ladin'in sesinden yayınlamadığını ve bin Ladin'in iddialarının hiçbirinin doğruluğunun kanıtlanmadığını her seferinde tekrar ettiğini de kaydetti. 
     ITN TV kanalı da Başbakan'dan davet aldıklarını, katılıp katılmamak konusunda düşünmekte olduklarını açıkladı. 
     Blair'in, Batı dünyasındaki tüm TV'lere bu konuda hassas davranılması çağrısı yaptığı da açıklandı. 
     






</TEXT>
</DOC>
