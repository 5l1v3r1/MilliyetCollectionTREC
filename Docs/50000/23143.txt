<DOC>
<DOCNO> 23143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun13.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürücü tropik fırtınaya İsrail adı verildi 
</HEADLINE>
<TEXT>

     İntifada'ya gösterdiği sert tepkinin dünya kamuoyunda yarattığı olumsuz imajdan büyük rahatsızlık duyan İsrail, bu kez beklenmedik bir cepheden darbe aldı. 
     Birleşmiş Milletler Fırtınaları İsimlendirme Komitesi BMFİK tarafından Güneydoğu Pasifik'te bu yıl gerçekleşmesi beklenen öldürücü tropikal bir fırtınaya ''İsrail'' adı verildi. Olay, İsrail'de büyük tepki yaratırken, Jerusalem Post Gazetesi'ne göre, kitlesel ölümlere ve büyük yıkımlara yol açan fırtınaya ''İsrail'' adı verilmesi, ABD'deki Yahudi Örgütleri tarafından da protesto edildi ve fırtınanın isminin değiştirilmesi için girişimler başlatıldı. 2001 yılında beklenen diğer bir tropikal fırtınaya ''Adolph'' adını vermesi BMFİK'e tepkiyi daha da artırdı. 
     Jerusalem Post Gazetesi'nin görüştüğü BMFİK Başkanı Max Mayfield ise, İsrail adının bir rahatsızlık yaratacağını düşünmediklerini belirterek, ''Bu dünyada 4 milyar kişi yaşıyor ve bana bu isimden rahatsızlık ifade eden tek kişi sizsiniz. İsrail güzel bir İspanyol ismidir'' dedi. Mayfield, Adolph isiminin ise listelerinde Almanca yazılımı ile yer almadığını belirterek, ''Dünyada Adolph isminde pek çok iyi insan var'' şeklinde konuştu. 
     ABD'deki Yahudi liderlerden Abraham Foxman ise olayı ''Büyük bir sorumsuzluk ve duyarsızlık'' olarak nitelendirerek, ''Niye aynı fırtınaya Jesus İsa adı vermemişler. O da güzel bir İspanyol ismidir. Jesus Filipinleri vurdu denilmesi kuşkusuz pek çok kişiyi mutsuz ederdi'' dedi. 
     Diğer bir Yahudi lider Efraim Zuralt da, olayın açık bir anti-semitizm olduğunu belirtti. Zuralt, Güneydoğu Pasifik'teki Müslüman ülkelerin İsrail adı verilen fırtınadan etkilenmesinden endişe ettikleri belirterek, bu durumda ortaya hiç de hoş olmayan bir durumun çıkacağını ve bu ismin mutlaka değiştirilmesi gerektiğini söyledi. BMFİK yetkilileri ise, ismin değiştirilmesinin bürokratik nedenlerle mümkün olmadığını belirttiler. 2001 yılında beklenen diğer fırtınalara da Çad ve Ürdün isimleri verildiğini, bunda herhangi bir art niyet olmadığını söylediler. 







</TEXT>
</DOC>
