<DOC>
<DOCNO> 3586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/dunya/dun03.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düşmanlık ettiniz' 
</HEADLINE>
<TEXT>

     Ankara Milliyet 

     Dışişleri Bakanı İsmail Cem, Fransa Meclisi'nin "Ermeni soykırımı" iddialarını yasalaştırması karşısında "Türkiye'nin meşru müdafaa hakkını kullanacağını" belirterek, "Biz Fransız halkını hedef almayız ve almayacağız" dedi. Cem, TBMM Genel Kurulu'nda söz alarak, Türkiye tarafından yapılan girişimleri anlattı. 
     "Biz Fransız halkını hedef almayız ve almayacağız" diyen Cem, şöyle devam etti "Türkiye kendisine kötülük edeni unutacak değildir. Ama bu kötülüğün karşılığını akıl çerçevesinde kararlılıkla verecektir Türkiye... Yaptıkları hareket Fransa özelliğindeki bir ülkede son derece tehlikelidir. Fransa'da geçmişte Türk diplomatları şehit edilmiştir. Fransa tekin memleket değildir. Çünkü bütün Avrupa'da Türk düşmanlığının, Müslüman düşmanlığının en yoğun olduğu ülkedir Fransa...'' 
     İsmail Cem, Fransa'da 300 bine yakın Türk vatandaşının yaşadığını belirterek, olası bir Ermeni terörü karşısında bu insanların can güvenliğinden Fransız Hükümeti'nin sorumlu olacağını kaydetti. 
     Cem, konuşmasını şöyle sürdürdü 
     "Türkiye olarak biz meşru müdafaa hakkımızı kullanacağız ve kullanmaktayız. Meşru müdafaa hakkı, yani Türkiye'nin devlet düzeyinde aldığı, ekonomik düzeyde kararlar... Bunları alırken, elbette bize böyle hemen düşmanlık sergileyebilmiş parlamentoların insafına, savunmamızın en önemli alanlarını itimat etmeyeceğiz. Elbette biz ekonomik büyümemizin, haberleşme sistemlerimizin en önemli unsurlarını bize düşmanlık edenlerin, bu düşmanlığa mani olmayanların yarın öbür gün ne yapacağını kestiremediklerimizin insafına ve tercihine bırakmayacağız." 
     İsmail Cem, "Bu davada haklı taraf biziz. Vicdanen haklıyız, tarih bakımından haklıyız. Biz hiçbir zaman bu haklılığımız görülmedi diye, kimilerinin beklediği yanlışa düşmeyecek kadar da akıllı bir milletiz. Türkiye'nin hakkını da Türkiyenin hukukunu da kimselere yedirmeyiz" diye konuştu. 
     Türkiye'ye düşmanlık politikası gütmekten, Türkiye'ye karşı düşmanlık hareketlerinin yapılmasına mani olmamaktan kimsenin bir şey kazanmadığını anlatan Cem, sözlerini şöyle tamamladı 
     "Biz Fransa'dan, bu yanlışı yapanların doğru yola getirmesini bu yanlıştan ders çıkarmasını, geleceğe yönelik bir siyah lekenin iki ülke arasında genişlememesini istiyoruz. 
     Türkiye olarak biz kendimize, tarihimize güvenmekteyiz. Öyle Eski tarih, şimdikileri ilzam etmez laflarını kabul etmiyoruz. Biz bin yıllık tarihimizin en iyi tarafıyla da, iyi olmayan tarafıyla da sahibiyiz." 
     
Erivan İran'dan cephe açıyorCenk BAŞLAMIŞ - MOSKOVA 
     Ermenistan, "Ermeni soykırımı" iddialarının Avrupa ülkelerinden sonra İran'da da kabul edilmesi için girişimlerde bulunuyor. 
     Aşırı milliyetçi Ermeni Taşnaksutyun Partisi Ermeni Devrimci Federasyonu yöneticilerinden Hrant Markaryan, Tahran'da İran Dışişleri Bakanlığı'nda Avrupa ülkeleri ve ABD ile ilişkilerden sorumlu bölümün başkanı Ali Ahani ile görüştü. Taşnaksutyun Tahran temsilcisi Albert Acemyan'ın da katıldığı görüşmede ağırlıklı olarak "soykırım" iddiaları ele alındı. 
     Ermeni basınında yer alan haberlere göre, İranlı diplomat Ahani, konuyla ilgili olarak Avrupa ülkelerinde yaşanan gelişmeleri çok yakından izlediklerini ve bundan sonra da izlemeye devam edeceklerini açıkladı. Bir süredir İran Meclisi gündeminde de "soykırım" iddialarıyla ilgili bir tasarının bulunduğu biliniyor. Ahani, Ermenistan'ın siyasi ve ekonomik alanlarda güçlenmesinin bölgedeki barış ve istikrara katkıda bulunacağını söyledi. Görüşmede, iki ülke arasındaki askeri işbirliği konusu da ele alındı. Soykırım konusunun gündemde tutulması için ısrarla çaba gösteren Ermeni partilerinin başında gelen aşırı milliyetçi Taşnaksutyun, 1994 yılında bir süre yasaklanmıştı. 
     


 DÜNYA 














</TEXT>
</DOC>
