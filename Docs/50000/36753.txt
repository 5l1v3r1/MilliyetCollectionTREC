<DOC>
<DOCNO> 36753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sonspo11.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İsrailli yıldızı Revivo ile coşuyor 
</HEADLINE>
<TEXT>

     Fenerbahçe'nin 2000-2001 futbol sezonunda şampiyon olmasında büyük pay sahibi olan ve attığı 14 golle takımının en golcü oyuncusu unvanını alan Haim Michael Revivo, 2001-2002 sezonuna da hızlı başladı. 
     Samsunspor ile dün yapılan yeni sezonun ilk maçında 3 gol atarak sarı-lacivertli formayla ilk kez ''hat trick'' yapan Revivo, geçen sezonun son maçında yine Samsunspor'a, bu kez deplasmanda 2 gol birdenatmış ve takımının şampiyonluk ipini göğüslemesini sağlamıştı. 
     Geçen sezon forvet oyuncuları 11 gollü Rapaiç, 10 gollü Andersson ve 9 gollü Serhat'ı, attığı 14 golle geride bırakmayı başaran İsrailli futbolcu, Samsunspor karşısında kaydettiği 3 golle, yeni sezonda da gollerini sürdüreceğinin sinyallerini verdi. 
     Revivo, ligde oynadığı son 3 maçta da rakip fileleri havalandırmayı başardı. 
     Geçen sezonunun 33. haftasındaki Bursaspor ve 34. haftadaki Samsunspor maçlarında 2'şer gol atan Revivo, yeni sezonun ilk haftasında da 3 gol kaydederek, son 3 lig maçında takımı adına toplam 7 gole imza attı. 







</TEXT>
</DOC>
