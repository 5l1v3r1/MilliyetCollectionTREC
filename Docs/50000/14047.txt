<DOC>
<DOCNO> 14047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/spor/ygskol.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkıyla kazandı 
</HEADLINE>
<TEXT>

     DOĞAN KOLOĞLU 

     Galatasaray, rakibe göre oyun kurma becerisi en üst düzeydeki Türk takımıdır. Nitekim dün doksan dakika orta alandaki saha dağılımı ve dayanışmalı pres ile Beşiktaş’ı ummadığı bir şaşkınlığa boğan futbolu ortaya koydu. Özellikle Suat oyundan çıkana kadar Ümit, Okan başta olmak üzere takımın orta alan çalışma biçimi rakibe nefes aldırtmadı. Üstelik iyice yorgun olmaları gereken oyuncular ikinci yarı rüzgar faktörüne rağmen oyundan düşmediler. İlginçtir, Galatasaray en bariz gol fırsatlarını ikinci yarının hemen başında yakaladı. İlkinde Jardel inanılmaz bir fırsatı kaçırdı, ardından Serkan da çabukluğu yetmediği ve topu süremediği için pozisyonu harcadı. 
     Beşiktaş ne olursa olsun gol atmak için defansta mantıksız bir riske girdi. Ona rağmen istediği fırsatları yaratamadı. Beşiktaş maça yanlış başladı. Bu takımda Münch oynamaz. Oyunda kaldığı süre içinde ne ileride etkili oldu, ne yaratıcı bir pas verdi. Sadece duran toplara klasik ortalar yapmanın dışında sorumluluk üstlenmedi. Daum takımdan önce onu çıkararak akıllı bir değişiklik yaptı. Ardından Mehmet’i takıma mecburen sokarak koşuşan futbolculara bir organizasyon ortamı sağlamak istedi. Yani koşanlara bir beyin eklemek düşüncesindeydi. Ne yazık ki, Mehmet de bekleneni vermedi. 
     Beşiktaş’ta koşma var. Ancak fizik mücadele teknik ile bütünleşmiyor. Çok sinirli oynadılar. Hatta hakem Ali Eren’e çok daha önce kart göstermemekle yanlış yaptı. Beşiktaş’ta Nouma ile Ahmet bir kez bile paslaşmadı. Nouma, Fatih ile Emre arasında her zamanki gibi fizik gücüyle direnirken çok etkisiz kaldı. Bu kadar çaresiz futbolu rakiplerinin cesur oynamasındandı. O da bundan hırslanıp üst üste iki faulu bir arada yapınca hakem kırmızı kartı gösterdi. Fatih dün kanatları çok iyi kullandı. Galatasaray’da Capone - Emre ikilisi çabukluğu sağlayarak hatasız oynadılar. Takımda kötü isim yoktu. Sakatlıklar yeni oyunculara bir moral kaynağı olmuş gibi. Galatasaray en sıkıntılı gününde maç kazanma ustalığını gösterirken tribünler doksan dakika onları destekledi. 
     


 SPOR 



























</TEXT>
</DOC>
