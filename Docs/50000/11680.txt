<DOC>
<DOCNO> 11680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/soneko07.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Odalar Birliği'nden hazırlanan programa şartlı destek 
</HEADLINE>
<TEXT>

     Türkiye Odalar Borslar Birliği Başkanı Fuat Miras, hazırlıkları sürdürülen yeni ekonomik programa şartlı destek verdi. 
     Miras, enflasyonu düşürmeyi üretim, istihdam ve ihracatı artırmayı hedeflemeyen bir programa destek vermeyeceklerini peşinen ilan ederken, ''Odalar Birliği'nin görüşlerini dikkat alarak yapılacak bir programa elimizi değil, gövdemizi taşın altına koyarak destek vereceğiz'' dedi. 
     Odalar Birliği'ne bağlı 300 oda ve borsa başkanının katıldığı, ''TOBB Başkanlar Toplantısı'' Sheraton Oteli'nde başladı. Toplantının açılışında bir konuşma yapan TOBB Başkanı Miras, Türkiye'de yaşanan ekonomik krizin Cumhuriyet tarihinde ender görülen bir desteğe rağmen uygulanan programın, parasal ayağını temsil eden bankacılıkta yaşanan kriz sonucunda çökmesine yolaçtığını vurguladı. Enflasyonun, toplumu içten kemiren fakirliğe yol açan gelir dağılımını bozan bir numaralı halk düşmanı olduğunu belirten Miras, Miras, yangın yerine dönen Türkiye'nin bir an önce bu ekonomik kaostan kurtulması için bugün öneriler üretileceğini ve bu toplantının sonuçlarının hükümetin önüne konularak, kamuoyunun bilgisine sunulacağını vurgularken, ''ancak bir kere daha altını çizerek söylüyorum, enflasyonu düşürmeyi üretim, istihdam ve ihracatı artırmayı hedeflemeyen bir programa destek vermeyeceğimizi peşinen ilan ediyorum'' diye konuştu. 




</TEXT>
</DOC>
