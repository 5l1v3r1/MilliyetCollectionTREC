<DOC>
<DOCNO> 36327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/siyaset/siy06.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
HUKUKÇULARA GÖRE ulusal güvenlik gerilimi 
</HEADLINE>
<TEXT>

     Güç gösterisi 
     Prof. Dr. İbrahim Kaboğlu Demokratik açıdan konunun tartışılması son derece yararlıdır. Fakat tartışmayı yapan aktörler doğru değil. Hükümette yer alan bir kişi olan Yılmaz, ulusal güvenliği siyasi zeminde tartışmak yerine, parti kongresinde tartışmaya açmıştır. Asker de MGK’da görüşmek yerine bir partinin yöneticisiymiş gibi yanıt vermiştir. Anayasal zemin hazır olduğu halde, her iki taraf kamuoyunun önünde tartışarak, güç gösterisinde bulunmuştur. Tartışma Türkiye’yi kimin yönettiği noktasına getirilmeye çalışılmıştır. Asker - sivil ilişkisi yaşanan sorunları rasyonalize etmeye değil, tırmandırmaya neden oluyor. Askerlerin daha soğukkanlı davranmasında yarar var. 
     
     Tartışmak zedelemez 
     Prof. Dr. Üstün Ergüder Türkiye’de askerin değişik bir konumu var. Bu konum zaman zaman bu tür çağrılara, açıklamalara cevaz veriyor. Ancak çok sık olursa, bunu demokrasi açısından doğru bulmuyorum. Bu nedenle bu tür beyanatların her dakika böyle sağda solda uçuşmaması lazım. Elbette demokratik ülkelerde her şey tartışılabilmeli ama bu tür tartışmalar siyasi zeminlerde geriye dönük değil, ileriye dönük olmalı. Ayrıca ulusal güvenlik kavramını gelişen dünyaya göre yeniden tartışabilmeliyiz, tartışmak ülkeyi güvensiz duruma düşürmek anlamına gelmiyor. Türkiye, komşu ülkelerle ilişkilerini tekrar gözden geçirmek zorunda. Milli güvenlik kavramının sınırlarının genişletilmesini ise çok doğru bulmuyorum. 
     
     Amerikanvari güvenlik 
     Prof. Dr. Ahmet Sözen Türkiye’de hangi konular askerin yetkisi alanına giriyor, bu açık değil. Demokratik toplumlarda askerin bu konularda çok beyanat vermesi beklenmiyor. Türkiye’deki ulusal güvenlik kavramının tanımı biraz Amerikanvari ülkenin iç ve dış düşmanlara karşı korunması’ deniliyor. Burada düşman’ tehlike’ olabilir. Ayrıca diğer ülkelerle bağlantılı olması için "ulusal" demeye de gerek yok. Çünkü ulusal güvenlik kavramının içeriği son derece geniştir. İçine çevre de girer. Ulusal güvenlik kavramı komşu ülkelerle birlikte düşünülmeli. 
     
     Avrupa’ya mesaj 
     Doç. Dr. Fatih Tayfur Mesut Yılmaz Avrupa’ya şu mesajı verdi Türkiye’ye Avrupa’nın yolunu açacak olan parti ANAP’tır. Yani anahtar bende.’ Avrupa’dan gelecek olan desteği de içerideki siyasete yansıtmak istedi. İç siyaset açısından yeni oluşuma gidecek olan oyları da kesme isteği söz konusu olabilir. Askerin ise halktan aldığı bir gücü var. Dünyanın her yerinde ulusal güvenlik askerle çok bağlantılı bir mesele. Askerin tepkide bulunması ilk defa olan bir şey değil. Askerin kendi mesleği ile iç içe olması gerekir ama siyasetçilerin kendi işlerini yapamamalarından kaynaklanan bir huzursuzluk içerisinde olduklarını da düşünebilirsiniz. 
     
     Demokratik olamadık 
     Prof. Dr. İl Han Özay Asker siyaset yapamaz bir anayasa kuralıdır. Ancak burada bu tartışma sürecini başlatan da asker değildir. İthamda bulunduğunuz bir kurumun kendisini savunmasından daha doğal ne olabilir. Ayrıca demokratik toplumlarda asker - siyasetçi ilişkisi ile Türkiye’yi karşılaştırmak da mümkün değil. Çünkü Türkiye demokratik bir ülke değil. Örgütlenme, sendika vs. gibi hakları olmayan bir ülkede demokrasiden nasıl söz edebilirsiniz. Dolayısıyla Türkiye’de bunlar olurken, önce bunu tartışmak çok anlamlı değil. 
     



 SİYASET 















</TEXT>
</DOC>
