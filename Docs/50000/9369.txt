<DOC>
<DOCNO> 9369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/soneko06.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze ve meyve fiyatları da dalgalanıyor 
</HEADLINE>
<TEXT>

     Ekonomik krizin yarattığı istikrarsızlık sebze-meyve fiyatlarında da dalgalanmalara neden oldu. 
     Üretim bölgelerinde, son iki günde fiyatlar yüzde 25 ile yüzde 100 arasında değişen oranlarda artış gösterdi. 
     Adana Büyükşehir Belediyesi Vedat Dalokay Hali'nde iki gün öncesine kadar inişe geçen sebze-meyve fiyatları tekrar yükselmeye başladı. Kurban Bayramı'nın yaklaşması nedeniyle talebin artması, hale giren mal miktarını da nispeten artırdı ve buna bağlı olarak fiyatlar tırmanışa geçti. 
     Kabzımallar Odası Başkanı Ali Batman,Türkiye genelini sarsan ekonomik krizin sebze-meyve komisyoncularını da vurduğunu söyledi. 
     Halde günlük 2 bin tona yakın olan satışın son günlerde 200 tona kadar düştüğünü belirten Batman, ''Halkın alım gücü iyice daralınca sebze-meyveye talep de azaldı'' dedi. 
     Batman, hale giren mal miktarı azalmasına rağmen iki gün öncesine kadar fiyatların yükselmediğini ifade ederek, şöyle konuştu 
     'Komisyoncular mal almaya çekiniyor, çünkü ellerinde kalmaya başladı. Esnafın dışardan mal getirme gücü de yok. Kooperatifler esnafa kredi vermeyi durdurdu. Nakit sıkıntısı had safhaya ulaştı. Komisyoncular ziyan olmaması için ellerindeki malı zararına satıyor.'' 
     Halde bulunan 224 dükkandan 50-60'ının kapandığını kaydeden Batman, ''Sebze-meyve fiyatları da geçen yılki fiyatların altında seyrediyor. Sadece narenciyede yükselme var. Bunun nedeni de bu yıl üretilen narenciyenin geçen yılın 3'de birine dahi ulaşamamasıdır'' diye konuştu. 
     Batman, son iki günde fiyatlarda oluşan yükselişi de yeterli görmediklerini belirterek, ''Antalya'da 300 bin lira olan domates Adana'da 250 bin liradan satılıyor'' dedi. Batman, krize bir an önce çare bulunması ve piyasanın normal seyrine dönmesi gerektiğini belirterek, aksi takdirde haldeki işyerlerinin kepenklerinin ard arda ineceğini ifade etti. 
     Bu arada, halde son 2 günün zam rekortmeni sivribiber oldu. Kilosu 15 gün önce 130 bin lira, iki gün önce 380 bin lira olan sivribiber iki gün içinde 700 bin liraya yükseldi. 150 bin lira olan domatesin fiyatı 250 bin, 250 bin lira olan salatalık ise 400 bin liraya yükseldi. 




</TEXT>
</DOC>
