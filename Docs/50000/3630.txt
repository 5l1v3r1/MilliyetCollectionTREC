<DOC>
<DOCNO> 3630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/siyaset/siy07.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa yeniden pazarlık masasında 
</HEADLINE>
<TEXT>
Özkan devrede 
     ANKARA Milliyet 

     Anayasa Mahkemesi'nin parti kapatmanın zorlaştırılmaması gerektiği yönündeki açıklaması üzerine Genel Kurul gündeminde beklemeye alınan Anayasa değişikliği paketi üzerinde yeniden uzlaşma arayışları başladı. 
     Başbakan Bülent Ecevit, bu kez yeni formül üzerinde uzlaşma sağlanabilmesi için temasları yürütmek üzere Başbakan Yardımcısı Hüsamettin Özkan'ı görevlendirdi. Hükümet, hem mahkemenin hem de FP'nin çekincesini ortadan kaldıracak bir formül ararken, mahkemenin kapatma kararını 3'te 2 yerine 5'te 3 çoğunlukla alması gündeme geldi. 
     Hükümet ortakları arasında kabul gören bu formüle FP'nin desteği alınabilirse Anayasa Değişikliği paketi yeniden gündeme getirilecek. 
     FP'liler ise, mahkemenin isteği doğrultusunda 3'te 2 çoğunluktan vazgeçilirse, Avrupa İnsan Hakları Mahkemesi'nin parti kapatmaya ilişkin kriterlerinin dikkate alınmasını, şiddet ve teröre bulaşmayan partilerin kapatılmamasına ilişkin hükmün getirilmesini istiyor. 
     Anayasa Komisyonu Başkanı Turhan Tayan, "Paket bizden çıktı. Artık Genel Kurul'da" diyerek teklifin komisyona geri çekilerek mi, Genel Kurul'da önergelerle mi değiştirileceği noktasının netlik kazanmadığını bildirdi. 
     MHP, teknik düzenleme gerektiğinden teklifin Anayasa Komisyonu'na çekilerek değişikliklerin burada enine boyuna tartışılarak yapılmasını istiyor. 
     


 SİYASET 

















</TEXT>
</DOC>
