<DOC>
<DOCNO> 33110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sontur14.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kira sınırlaması kalktı, ilk icra İhlas Finans'a... 
</HEADLINE>
<TEXT>

     Anayasa Mahkemesi'nce kiraların bu yıl yüzde 10 oranında artırılmasını öngören düzenlemenin iptal edilmesine neden olan Adana'daki bina, icra kanalıyla boşaltıldı. 
     Turhan Beriker Bulvarı Ziya Algan İşhanı'daki İhlas Finans Kurumu Adana Şubesi'nin hizmet verdiği yerin sahibi Hüseyin Sağır, avukatı Reşat İpekbayrak kanalıyla, 31.12.2000 tarihinde sona eren sözleşmenin yenilenmesi ve kira bedelinin saptanması için 2. Sulh Hukuk Mahkemesi dava açmıştı. 
     Mal sahibi Hüseyin Sağır'ın, kira bedelinin 2001 yılı için 42 milyar liraya çıkartılmasını talep etmesi üzerine, kiracı İhlas Finans Kurumu yetkilileri ise yasa gereği olan yüzde 10 artışı yaparak 8 milyar 234 milyon liraya çıkartabileceklerini bildirmişlerdi. 
     Bunun üzerine, Avukat Reşat İpekbayrak dava açmış, Anayasa Mahkemesi de Adana 2. Sulh Hukuk Mahkemesi'nin, ''söz konusu düzenlemenin, Anayasa'nın sözleşme özgürlüğü ilkesine aykırı olduğu gerekçesi ve iptali istemiyle'' yaptığı başvuruyu kabul etmişti. 
     Avukat Reşat İpekbayrak, İhlas Finans Kurumu'nun 2001 yılı için taahhüt ettiği 8 milyar 234 milyon lirayı bile ödemediğini belirterek ''Biz de firmanın mallarına el koydurtarak haciz yoluyla binayı boşalttık'' dedi. 
     
     






</TEXT>
</DOC>
