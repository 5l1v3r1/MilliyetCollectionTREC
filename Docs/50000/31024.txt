<DOC>
<DOCNO> 31024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/soneko10.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmciler coştu "IMF'yi boşverin turizm Türkiye'ye yeter" 
</HEADLINE>
<TEXT>

     Türkiye Seyahat Acentaları Birliği Başkanı Başaran Ulusoy, ''IMF ve Dünya Bankası'nın ekonomiye el atmasına gerek yok. Turizm, Türkiye için yeter'' dedi. 
     TÜRSAB İzmir Bölgesel Yürütme Kurulu toplantısı, Çeşme Sheraton Oteli'nde yapıldı. Ulusoy, toplantıda, yurtdışına çıkışlarda 50 dolar vergi alınması uygulamasının ''Türk turizmine ihanet ve Türk halkına hakaret'' olduğunu ileri sürerek, konuyla ilgili 17 Temmuz'da Devlet Bakanı Kemal Derviş ile görüşeceğini belirtti. 
     Bu verginin Tütün Yasası kadar önemli olduğunu, Cumhurbaşkanı Sezer'den destek beklediklerini ifade eden Ulusoy, şöyle devam etti 
     ''Türkiye ekonomisine IMF ve Dünya Bankası'nın ekonomiye el atmasına gerek yok. Turizm Türkiye için yeter. Turizm sektörünün önünün açılması halinde sorunlar çözülür.'' 
     Ulusoy, seyahat acentalarının KOBİ Küçük ve Orta Ölçekli İşletmeler kapsamına alınmasını da isteyerek, Başbakan Bülent Ecevit'i Çeşme'ye davet etti. Çeşme Kaymakamı Mehmet Baygül ile Belediye Başkanı Faik Tütüncüoğlu'nun da katıldığı toplantıda, TÜRSAB İzmir Bölgesel Yürütme Kurulu üyeleri, bugüne kadar yaptıkları faaliyetleri anlattılar. 
     
     






</TEXT>
</DOC>
