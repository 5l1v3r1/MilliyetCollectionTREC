<DOC>
<DOCNO> 18837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo04.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, 10 bin kişilik yeni tribünü Galatasaray maçına yetiştiriyor 
</HEADLINE>
<TEXT>

     Fenerbahçe Şükrü Saracoğlu Stadı'nda yapımı son aşamasına gelen kale arkası tribünü, 6 Mayıs'ta Galatasaray ile yapılacak derbi maçta seyirciye açılacak. 
     Yapımına 8 ay önce başlanan tribünde inşaat yüzde 85 seviyesine geldi. Seyirciye daha önce açılması planlanan tribün, yaşanan ekonomik krizin etkisiyle, 20 gün gecikmeyle tamamlanacak. Fenerbahçe Kulübü İnşaat Emlak Müdürü ve Teknik Uygulama Sorumlusu Uluç Özgül, inşaatta son aşamaya geldiklerini, tribünün Galatasaray maçında taraftara açılacağını bildirdi. 
     Yaklaşık 10 bin seyirci kapasiteli kale arkası tribününe şimdilik koltuk konulmayacağını ve geçici bir çözüme gideleceğini, sezon sonunda üstünün kapatılmasının ardından koltuk düzenine geçileceğini belirten Özgül, ''Tribün hemen hemen hazır. Elektrik tesisatları çekildi. İç bölümde büfeler oluşturuluyor. Tuvaletler ise hazır, sadece musluklar takılacak'' dedi. 
     Tribünde temizlik çalışmalarına başlayacaklarını, dış kısımda ise çevre düzenlemesi yapılacağını ifade eden Uluç Özgül, Galatasaray maçından itibaren, 32 bin olan Fenerbahçe Şükrü Saracoğlu Stadı'nın seyirci kapasitesinin 42 bine çıkacağını söyledi. 
     
     
     







</TEXT>
</DOC>
