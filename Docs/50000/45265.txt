<DOC>
<DOCNO> 45265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/soneko17.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Standard Poors "Türkiye'nin notunun üzerindeki olumsuz baskı azaldı" 
</HEADLINE>
<TEXT>

     Ünlü kredi derecelendirme reyting 
     kuruluşu Standard and Poor's, IMF destekli programın yolunda gitmesi nedeniyle, Türkiye'nin kredi notu üzerindeki olumsuz baskının hafiflediğini bildirdi. 
     Standard and Poor's'un, ABD'deki terörist saldırıların, Türkiye ekonomisine muhtemel etkileri üzerine yaptığı analizden derlediği bilgiye göre, Türkiye'nin artan stratejik önemi nedeniyle, özellikle AB'den mali ve siyasi destek alması da söz konusu. 
     S And P'nin analizine göre, Türkiye ekonomisinin dış etkenlerden daha önemli sorunu ise ''kamunun iç borçlanma gereği ve maliyetini azaltarak, borçlanmanın sürdürülebilir bir düzeye oturtulabilmesi'' olarak görülüyor. 
     Türkiye'nin, 11 Eylül'deki saldırı öncesine kadar, IMF destekli program çerçevesinde gelişme kaydettiğinin vurgulandığı analizde, saldırı sonrasında, dış piyasalardan borçlanma ihtimalinin belirsizleştiği kaydedildi. 
     
     Mali-siyasi destek 
     Analizde, IMF destekli programın yolunda gitmesi nedeniyle, Türkiye'nin kredi notu üzerindeki olumsuz baskının ''hafiflediği'' belirtilirken, ''şu andaki krizde, NATO üyesi olan Türkiye, artan stratejik önemi nedeniyle, özellikle Avrupa Birliği'nden mali ve siyasi destek alabalir'' ifadesi kullanıldı. 
     Analizde, Türk yetkililerin, Washington'da IMF ile 2002 programını görüştüğü belirtilerek, program üzerinde çok fazla bir manevra imkanının olmadığı, fakat Türkiye'nin, gelecek yılki 5 milyar dolarlık IMF kredisinin geri ödemesini ertelettirebileceği belirtildi. 
     Bu arada analizde, ABD'deki terörist saldırıların, Türkiye'nin turizm gelirlerini olumsuz etkilemesinin muhtemel olduğunu, ancak terörist saldırılardan en çok etkilenecek ülkenin Türkiye olmadığını vurgulandı. 
     Türkiye'ye B - notu veren S and P, ekonomik görünümü de ''olumsuz'' da tutuyor. 
     






</TEXT>
</DOC>
