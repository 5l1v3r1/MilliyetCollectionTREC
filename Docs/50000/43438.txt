<DOC>
<DOCNO> 43438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko22.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı "Devletin borcunu ödememesi ekonomiyi olumsuz etkiliyor" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, kamunun taahhüt alacaklarını geciktirmesinin, piyasaları kilitlediğini bildirdi. 
     Yıldırım, yaptığı yazılı açıklamada, müteahhitlerin ve devletle iş yapan çeşitli özel sektör firmalarının, kamu kurum ve kuruluşlarından alacaklarını zamamında tahsil edemediklerini, bunun ekonomiyi olumsuz yönde etkilediğini kaydetti. 
     Özellikle sağlık sektöründe mal ve hizmet teslim edildiği halde karşılığının tahsisat yokluğu gerekçesiyle zamanında alınamadığını belirten Yıldırım, factoring firmalarının belli bir komisyon karşılığı hastanelerden olan alacakları tahsile yöneldiklerini bildirdi. 
     İTO Başkanı, devletin satın aldığı mal ve hizmet bedellerinin zamanında hak sahiplerine ödenmemesinin sakıncalarını şöyle sıraladı 
     ''Nasıl olsa hak edişini zamanında tahsil edemeyeceğini düşünen müteahhit, ihalelere, fiyata muhtemel tahsilat tarihine kadarki enflasyon farkını da ilave edip girmekte, böylece devlet pahalı mal almış olmaktadır. Zamanında ödeme yapmak için çeşitli yolsuzluk yolları açılmaktadır. Bu yola gitmeyen firmalar haksız rekabete maruz kalmaktadır.'' Piyasanın zaten bir likidite sıkıntısı ve talep yetersizliği ile karşı karşıya olduğuna işaret eden Yıldırım, alacağını devletten zamanında alamayan firmanın kendi borcunu da ödeyemediğine dikkat çekti. Bu durumun ya firmanın kapısına kilit vurmasına ya da işadamının oluşturduğu evi dahi satmasına yol açtığını vurgulayan Yıldırım, devleten alacakların factoring yoluyla tahsil edilmesinin acı olduğunu kaydetti. 







</TEXT>
</DOC>
