<DOC>
<DOCNO> 43480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur14.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-ABD ortak uyuşturucu operasyonu 
</HEADLINE>
<TEXT>

     Türkiye ve ABD polisinin ortaklaşa düzenlediği ve "Trans Atlantik" adı verilen uyuşturucu operasyonunda, 4 kilo 760 gram afyon sakızı ile 46 gram Afgan esrarı ele geçirildi. Olayla ilgili İstanbul’da 1, Los Angeles’te 2 kişi yakalandı. 
     İstanbul Narkotik Şube Müdürlüğü’nden yapılan açıklamaya göre, Afganistan’dan ve İran’dan getirildiği belirlenen bir miktar uyuşturucunun, Bahçelievler Yenibosna’da bir depoda saklandığı öğrenildi. 
     Depoya düzenlenen baskında, kadın montlarının astarları içerisine saklanmış ve ABD’ye gönderilmesi planlanan 2 kilo 100 gram afyon sakızı ele geçirildi.Uyuşturucunun sahibi İran asıllı Amerikan vatandaşı Mehirdat Amini yakalanarak gözaltına alınırken, Amini’nin Ataköy’deki kaldığı evde yapılan aramada 2 kilo 660 gram afyon sakızı ile 46 gram Afgan esrarı bulundu.Amini’nin sorgusu sonucu Afganistan’dan ve İran’dan getirilen uyuşturucuların, ABD’ye götürülmesinin planlandığı anlaşıldı.Bunun üzerine, uyuşturucunun alıcılarının yakalanabilmesi amacıyla Emniyet Genel Müdürlüğü tarafından ABD’nin uyuşturucuyla mücadele birimi DEA ile irtibata geçildi. 
     "Trans Atlantik" adı verilen operasyon kapsamında, "Kontrollü teslimat" yönteminin uygulanması kararlaştırılırken, bir miktar uyuşturucu "Kurye" polisler aracılığıyla ABD’ye gönderildi.Kadın montlarına zulalı uyuşturucuyu teslim almaya gelen 2 kişi, Los Angeles’te DEA tarafından yakalandı. 
     İstanbul Narkotik Şube Müdürlüğü yetkilileri, operasyonun ABD’ye düzenlenen terör saldırısından 2 gün önce gerçekleştirildiğini, saldırıdan sonra operasyonun devamı konusunda bilgi alamadıklarını kaydettiler.İstanbul’da yakalanan Mehirdat Amini de sorgusunun tamamlanmasından sonra sevk edildiği İstanbul DGM’de tutuklanarak cezaevine konuldu.Bu arada, olayla ilgili kimlikleri tespit edilen 2 kişinin de arandığı bildirildi. 
     







</TEXT>
</DOC>
