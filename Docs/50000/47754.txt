<DOC>
<DOCNO> 47754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur08.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer Pakistan'a gidiyor 
</HEADLINE>
<TEXT>

     Cumhurbaşkanı Ahmet Necdet Sezer, destek amacıyla, Pakistan’a gidecek. 
     Sezer, 25-26 Ekim tarihlerinde Pakistan İslam Cumhuriyeti’ne resmi bir ziyarette bulunacak. Cumhurbaşkanlığı Basın Merkezi’nden yapılan açıklamaya göre, Sezer, ziyareti sırasında Pakistan Cumhurbaşkanı Pervez Müşerref ile görüşmelerde bulunacak. 
     Görüşmelerde dost ve kardeş iki ülke arasındaki ikili ilişkiler ve işbirliği konuları ile bölgesel ve uluslararası gelişmeler ele alınacak. Sezer’in, Afganistan’a yönelik harekat nedeniyle zor günler yaşayan Pakistan’a Türkiye’nin desteğini ileteceği belirtiliyor. 
     Sezer’e bu ziyaretinde, Devlet Bakanı Şükrü Sina Gürel eşlik edecek. Pakistan’ı, Türkiye’den son olarak Devlet Bakanı Gürel hükümetin özel temsilcisi sıfatıyla ziyaret etmiş ve Başbakan Bülent Ecevit’in dayanışma mesajını Müşerref’e iletmişti. 
     






</TEXT>
</DOC>
