<DOC>
<DOCNO> 21159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/soneko02.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV artışı yarın uygulamaya giriyor 
</HEADLINE>
<TEXT>

     Katma Değer Vergisi'nde KDV yüzde 17'lik genel oran ile lüks tüketim mallarına uygulanan yüzde 25'lik oran, yarından itibaren 1 puan artıyor. 
     KDV artışına ilişkin Bakanlar Kurulu Kararı, 10 Mayıs tarihli Resmi Gazete'de yayımlanmıştı. Kararla, halen KDV'de yüzde 17 olan genel oran yarından itibaren yüzde 18, 1.600 cc'yi geçmeyen otomobiller ile lüks tüketim mallarına uygulanan yüzde 25'lik oran da yüzde 26 olarak uygulanmaya başlanacak. Halen vergi oranlarını yüzde 40'a kadar yükseltme yetkisine sahip olan Bakanlar Kurulu, yüzde 8, yüzde 1 ve yüzde 40'lık dilimde ise herhangi bir değişikliğe gitmedi. Maliye Bakanlığı, genel oran ile lüks tüketim mallarına uygulanan KDV'deki 1 puanlık artıştan 400 trilyon lira dolayında bir hasılat bekliyor. 







</TEXT>
</DOC>
