<DOC>
<DOCNO> 7029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sondun14.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da Sevgililer Günü'nü protesto eden grup restorana saldırdı 
</HEADLINE>
<TEXT>

     Sevgililer Günü kutlamalarına karşı çıkan Hindu muhafazakarlar, başkent Yeni Delhi'de bir restorana saldırdı. 
     Shih Sena partisi mensubu olduğu sanılan kişilerin, başkentin işlek kesimindeki Connaught Place'de bulunan Wimpy restoranına sloganlar atarak, girdiği belirtildi. 
     Bu kişilerin restoranda saksıları parçaladığı, sandalyeleri devirdiği ve müşterilerin tepsilerini ortalığa saçtığı, korkan müşterilerin restoranı terk ettiği kaydedildi. 
     Polisin olay yerine gelmesi üzerine göstericilerin dağıldığı ve gözaltına alınan olmadığı bildirildi. Görgü tanıkları, restoranı basan kişilerin ''çok yaşa Shiv Sena'' diye slogan attıklarını söylediler. Hindistan toplumunda Batı kültürünün etkisinin artmasına karşı çıkan Shiv Sena partisi, Hindistan'da yabancı olarak düşündüğü Hıristiyan ve Müslümanlar aleyhine kampanyalar başlatmıştı. Parti Başkanı Bal Thackeray, Sevgililer Günü kutlamaları sırasında parti mensuplarından eğlence yerleri dışında gösteriler yapmasını istemişti. Aşırı dincilerin Sevgililer Günü kutlamalarına yönelik tehditleri nedeniyle Lucknow üniversitesinde dersler iptal edilmiş, birçok şehirdeki güvenlik önlemleri artırılmıştı. 




</TEXT>
</DOC>
