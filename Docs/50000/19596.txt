<DOC>
<DOCNO> 19596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur17.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank eski yöneticileri hakim önüne çıktı 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Etibank'ın eski sahibi Dinç Bilgin ile bankanın eskiyönetim kurulu üyeleri ve diğer yöneticilerinden oluşan 13 sanığın, ''4389 sayılı Bankalar Kanunu'na muhalefet ettikleri'' gerekçesiyle 3'er yıla kadar hapis cezası istemiyle yargılanmalarına başlandı. 
     İstanbul 2. Asliye Ceza Mahkemesi'ndeki duruşmaya, tutuksuz sanıklar Zafer Mutlu, Ercan Arıklı, İsmail Hakkı Karakaya, Cahit Demir ve Ramazan Başak katıldı. Dava kapsamında tutuksuz olarak yargılanan diğer sanıklardan Dinç Bilgin, Şükrü Karahasanoğlu, Zeki Ünal, Sudi Apak, Ahmet Peker, Hüseyin Vural Beyazıt, Şakir Gülsever ve Metin Aytülün ise duruşmaya gelmedi. 
     Kimlik tespitlerinin ardından sorguları yapılan sanıklardan Zafer Mutlu, bankanın basınla ilişkilerini düzenlemek için Etibank A.Ş'de bir süre Yönetim Kurulu üyeliği yaptığını belirterek, soruşturma aşamasında konuya ilişkin Cumhuriyet Savcısı'na verdiği ifadesini tekrar ettiğini bildirdi. 
     Sanık Ercan Arıklı da, bankacılığın uzmanlık alanına girmediğini belirterek, savcıya verdiği ifadesini tekrar ettiğini söyledi. 
     Etibank'ın eski Genel Müdür Yardımcısı sanık Cahit Demir de, hakkındaki suçlamaları kabul etmeyerek, ''Davanın açılmasına neden olan raporu hazırlayan yeminli murakıplar, daha sonra benim açımdan dosyaya bir düzeltme yazısı göndermiştir'' dedi. 
     Davanın açılmasına neden olan yeminli murakıpların hazırladığı raporda hata olduğunu tespit ettiğini anlatan sanık Ramazan Başak da, bu murakıplar ile bağlı bulundukları kurumun başkan ve başkan yardımcısıyla görüşme yaptığını ve bu kişilerin hata olduğunu kabul ettiklerini ileri sürdü. 
     Bu girişimleri sonucu aynı murakıpların başka bir çalışma yaptığını ve kendisinin gerek kayıt dışı, gerekse yanlış muhasebeleştirme konusunda sorumlu olmadığının ortaya çıktığını anlatan Başak, şöyle konuştu 
     ''Hazırladıkları yazı, savcılığa ulaşmadan dava açıldı. Bu nedenle yazı daha sonra dosyaya girdi. O yazıda, bu davadaki sanıklardan 7-8 kişinin aslında sorumluklarının bulunmadığı bildiriliyor. Sanıkların arasında bulunmayan bir kişinin de sorumlu olduğu anlatılıyor.'' 
     Sanıklardan İsmail Hakkı Karakaya da, savcılıkta verdiği ifadesini tekrar ettiğini belirterek, 3 sayfalık yazılı savunmasını mahkemeye sundu. 
     
     






</TEXT>
</DOC>
