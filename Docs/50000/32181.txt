<DOC>
<DOCNO> 32181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/soneko08.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, global bir krize dönecek mi Uzmanlara göre hayır... 
</HEADLINE>
<TEXT>

     Arjantin'deki ekonomik kriz ve borçlarını ödeyemeyeceği kaygısının, Türkiye de dahil, gelişen piyasaları olumsuz etkilemesi abartılı bulunuyor. 
     Uzmanlara göre, Arjantin kaygısı nedeniyle bu kez global çapta bir mali kriz çıkması tehlikesi, daha önceki zamanlara kıyasla daha zayıf. Asya'da mali krizin patlak verdiği 1996'da mali kaos tüm dünyaya yayılmıştı. Rusya rubleyi devalüe edip, borç ödemelerini durdurunca aynı şey 1998'de de yaşanmıştı. 
     Uzmanlar, ''Arjantin'deki ekonomik krizin son aylarda çok sansasyonel hale getirildiği, bu krizin potansiyel zararının daha önceki krizlere kıyasla çok daha az olduğu'' kanısındalar. 
     Nitekim, uluslararası yatırım kuruluşu Merrill Lynch'in raporunda da, ''gelişen piyasalara bakılırken çok fazla genelleme yapanın hatalı olduğu inancındayız, aslında, Meksika ve Güney Kore gibi birkaç önemli ülke zaten ciddi durgunluk dönemlerini atlattı ve kredibilite kalitelerini yeniden yükseltme yolundalar'' denildi. 
     Şikago'daki yatırım şirketi Griffin, Kubik, Stephens Thompson'ın baş ekonomisti Brian Wesbury'ye göre, Arjantin'ndeki ekonomik krizin durumu Asya'dakinden farklı, çünkü, Arjantin'de durgunluk yıllardır, devalüasyon ve borç ödemelerinde sorun aylardır konuşuluyor, Asya'da ise tüm bunlar aniden, üst üste belirmişti. 
     Bank of America'nın döviz stratejisti Guillermo Estebanez de, ''Arjantin'in büyük sorun olduğunu herkes biliyor, fakat, bu, dizginlenebilir ya da dizginlenmiş bir sorun'' dedi. 
     Mali piyasalar uzmanlarına göre, geçmişteki krizlerde beliren dünyanın başka alanlarına yayılma işaretleri bu kez görünmüyor. Mesela, Eylül 1998'deki Rusya mali krizinde, Rus Hazine tahvil 30 yıl vadeli Amerikan Hazine tahvilleri arasındaki getiri farkı çok açılınca, yatırımcımlar daha likit yatırım araçlarına yönelmişti. Ancak, bu kez, tahvil ve bonoların getirileri arasındaki farklar o denli açılmadığından, yatırımcılar, ellerindeki tahvilleri ve hisse senetlerini kolayca satıp, başkalarını alabiliyor. 
     
     ABD Bankaları kar bile edebilir 
     Arjantin'e milyarlarca dolarlık borç vermiş öndegelen Amerikan bankalarının kredi riskinin çok daha büyük olmadığı, hatta, yerel bankalardaki mevduat hesaplarının çözülüp, yabancı bankalara yönelinmesiyle, ABD'li bankaların Arjantin'deki gerginlikten kar bile edebilecekleri konuşuluyor. 
     Analistlere göre, bu ülkede döviz kurlarındaki dalgalanmalar, bankaların döviz alış-satış gelirlerini artırabilir. Arjantin'e daha büyük miktarlarda kredi açmış İspanyol bankalarının daha büyük risk altında olduğu söyleniyor. 






</TEXT>
</DOC>
