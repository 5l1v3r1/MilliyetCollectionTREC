<DOC>
<DOCNO> 16103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo04.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada Beşiktaş-Fenerbahçe derbisi öncesi taraflar iddialı 
</HEADLINE>
<TEXT>

     Erkekler Basketbol Birinci Ligi son haftasında yarın ezeli rakipler Beşiktaş ile Fenerbahçe karşı karşıya gelecek. 
     Beşiktaş ile Fenerbahçe arasındaki karşılaşma, Süleyman Seba Spor Salonu'nda saat 16.00'da başlayacak. 
     Ligin ilk yarısında 2 takım arasında Haldun Alagaş Spor Salonu'nda yapılan maçı Fenerbahçe 77-73 kazanmıştı. 
     
     Beşiktaş cephesi 
     Beşiktaş Antrenörü Ahmet Kandemir, ligin ilk yarısında Fenerbahçe ile yapılan maça çok sayıda siyah-beyazlı taraftarın geldiğini, ancak bu maçı kazanamadıklarını belirterek, ''Yarınki maçı taraftarımız için kazanacağız'' dedi. 
     Kandemir, Fenerbahçe'nin sıralamadaki yerini daha önceden garantilediğini ifade ederek, ''Bizim açımızdan kolay bir maç olmayacak. Ezeli rekabette her zaman mücadele vardır. Fenerbahçe ile ligin ilk yarısında yaptığımız maça 2 bin kadar taraftarımız gelmişti. 
     Ancak bu maçı kaybetmiş ve taraftarlarımızı üzmüştük. Rakibimizi yarın yenerek taraftarlarımızı sevindirmek istiyoruz. Fenerbahçe karşısına tam kadro çıkacağız'' diye konuştu. 
     
     Fenerbahçe cephesi 
     Fenerbahçe Menajeri Remzi Dilli ise ligde ilk yarıda Beşiktaş'ı yendiklerini ve yine kazanmak istediklerini söyledi. 
     Dilli, büyük maçlarda iyi mücadele etmeye çalıştıklarını vurgulayarak, ''Beşiktaş karşısında da elimizden geleni yapacağız. Rövanşı vermek istemiyoruz. Yarınki maçın da centilmence geçeceğine inanıyorum. Cömert'in dışında eksik oyuncumuz bulunmuyor'' dedi. 




</TEXT>
</DOC>
