<DOC>
<DOCNO> 40015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur02.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten kaçan bir HADEP'li havalandırma boşluğuna düşerek öldü 
</HEADLINE>
<TEXT>

     ''1 Eylül Dünya Barış Günü'' nedeniyle HADEP'in Ankara'da gerçekleştireceği ''kitlesel basın açıklaması''na katılmak üzere HADEP Zeytinburnu İlçe Teşkilatı önünde toplanan gruba polis müdahale etti. Polisten kaçarken çıktıkları HADEP binasında havalandırma boşluğuna düşen 2 kişiden 1'i öldü, diğeri ağır yaralandı 
     Yeşiltepe Mahallesi 75. Sokak'taki HADEP ilçe binasının önüne gelen bir grup, burada kısa süren bir oturma eylemi yaparak caddeyi trafiğe kapattı. 
     Gruptakiler, HADEP'in bugün düzenleyeceği ve Ankara Valiliği'nce yasaklanan açık hava toplantısına katılmak amacıyla Başkent'e gitmek üzere, buradaki otobüslere binmek istediler. 
     Bu sırada olay yerinde önlem alan güvenlik güçleri, göstericilere müdahale etti. 
     Bunun üzerine polisten kaçmak isteyen küçük bir grup, HADEP ilçe binasına girdi. Polisin takip ettiği bu kişilerden 2'si, 5 katlı binanın havalandırma boşluğuna düştü. 
     Olayda, kimliği henüz belirlenemeyen bir kişi hayatını kaybederken, Yaşar Özdurak 19 adlı kişi de ağır yaralandı. Özdurak, Haseki Hastanesi'ne kaldırılarak tedavi altına alındı. 
     Polis yetkilileri, aralarında kadınların da bulunduğu yaklaşık 40 kişinin gözlem altına alındığını kaydettiler. 






</TEXT>
</DOC>
