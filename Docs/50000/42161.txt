<DOC>
<DOCNO> 42161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/soneko09.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası 500 milyon dolarlık yoksulluk kredisini onayladı 
</HEADLINE>
<TEXT>

     Dünya Bankası, Sosyal Riskin azaltılması SRMP projesi kapsamında Türkiye'ye yönelik 500 milyon dolarlık krediyi onayladı. 
     Krediye ilişkin Anlaşmalar, bugün Ankara'da imzalanıyor. Söz konusu kredi, Ekonomik Programın uygulamalarından olumsuz etkilenebilecek düşük gelirli kesimlere, sosyal açılardan destek sağlamaya dönük kullandırılacak. Krediye ilişkin açıklamalar, Dünya Bankası ve Hazine Müsteşarlığı tarafından eş zamanlı yapıldı. Hazine Müsteşarlığı'ndan yapılan açıklamada, SRMP'nin hazırlık çalışmalarında kullanılmak üzere, Japon Hükümeti tarafından Dünya Bankası aracılığıyla 580 bin dolar tutarında hibe sağlanmasına ilişkin anlaşmanın da, 13 Ağustos 2001 tarihinde imzalanarak yürürlüğe girdiği hatırlatıldı. Hibe'nin, sosyal yardım politikasının geliştirilmesi, yoksulluğun izlenmesine yönelik bir sistemin oluşturulması da dahil olmak üzere, sosyal yardım alanında kurumsal yapının güçlendirilmesine dönük, SRMP'nin hazırlıkları kapsamında kullanılmaya başlandığı, hibe yönetiminin Sosyal Yardımlaşma ve Dayanışmayı Teşvik Fonu SYDTF ve Dünya Bankası tarafından ortaklaşa gerçekleştirilmekte olduğu vurgulandı 
     Hazine açıklamasında, Sosyal Riskin azaltılması proje kapsamında Dünya Bankası'ndan 500 milyon ABD doları tutarında kredi sağlanmasına ilişkin çalışmaların da tamamlandığı vurgulanırken, bu desteğin ana faaliyet alanları şöyle 
     'Yoksul ailelere, SYDTF aracılığı ile yapılacak 100 milyon dolar tutarındaki hızlı kullanım bölümü, 
     SYDTF ve Sosyal Hizmetler ve Çoçuk Esirgeme Kurumu Genel Müdürlüğü'nün güçlendirilmesi, nüfusun en yoksul bölümü için çoçukların okula devam etmesi ve temel sağlık hizmetlerinden yararlanması koşuluna bağlanan şartlı nakit transferleri, Yoksullara yönelik gelir ve istihdam yaratan alt projeler oluşturulması, iş eğitimleri ve SHÇEK'in halk merkezleri ağının geliştirilmesine yönelik yerel insiyatiflerin oluşturulması, Devlet İstatistik Enstitüsü Başkanlığı'nın kurumsal gelişimi ile yoksul kesimlere yönelik veri tabanı oluşturulması.'' 
     Öte yandan, krediye ilişkin 3 Ağustos 2001 tarihinde Ankara'da tamamlanan müzakereler sonucunda, üzerinde mutabakata varılan anlaşmalar ve ekleri, Dünya Bankası Yönetim Kurulu'nda görüşülerek onaylandı. Söz konusu belgeler, Hazine Müsteşarı Faik Öztrak ile Dünya Bankası Türkiye Direktörü Ajay Chhibber tarafından, bugün Hazine Müsteşarlığı'nda düzenlenecek törenle imzalanacak. İmza törenine ayrıca, Devlet Bakanları Kemal Derviş ve Hasan Gemici ile Japonya'nın Ankara Büyükelçisi Shigeo Takenaka katılacak. 







</TEXT>
</DOC>
