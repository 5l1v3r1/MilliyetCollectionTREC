<DOC>
<DOCNO> 37326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/guncel/gun02.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceza kesilirken araçtan inmeyin 
</HEADLINE>
<TEXT>

İçişleri Bakanlığı'nın 81 valiliğe gönderdiği genelgeye göre artık trafik polisi durdurduğunda aracınızdan inip ekip otosuna gitmek zorunda değilsiniz 
     ANKARA Milliyet 

     İçişleri Bakanı Rüştü Kazım Yücelen, valiliklere gönderdiği trafik genelgesinde, trafik polislerinin çalışma şekillerini yeniden belirledi. Buna göre, trafik polisleri ekip araçlarında değil, kontrol ettikleri araçların başında ceza uygulaması yapacak. Yücelen'in imzasıyla 81 il valiliğine gönderilen genelgede özetle şu konulara dikkat çekildi 
     Kendisine ceza uygulanacak sürücüler ekip otosuna gönderilmeyecek. Ceza makbuzu kesilmesi, zabıt tutulması işlemleri her türlü güvenlik önlemi alınmak suretiyle durdurulan ve denetime tabi tutulan aracın yanında tamamlanacak. 
     Trafik birimlerinin başarılı olup olmadıkları, kontrol edilen araç sayısı ya da ceza uygulanan sürücü sayısına göre değil, sorumluluk bölgelerindeki trafik kazaları ve meydana gelen hasar, ölüm ve yaralanmalara göre belirlenecek. 
     
     Kontroller uyarı amaçlı 
     Trafik zabıtası tarafından yapılacak kontroller, kural ihlallerinin sık yapıldığı yerlerde sadece sürücülere ceza kesme yönünde değil, kural ihlali yapılmadan bunu önlemeye yönelik uyarıcı ve eğitici nitelikte olacak. 
     Otoyollarda kesinlikle sabit kontrol yapılmayacak. Kontroller seyir halinde ve ihbarlı olarak yapılacak, kural ihlali yapan sürücüler turnike çıkışlarında bekleyen çevirme ekibine bildirilecek. 
     



 GÜNCEL 














</TEXT>
</DOC>
