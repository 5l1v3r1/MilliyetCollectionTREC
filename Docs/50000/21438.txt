<DOC>
<DOCNO> 21438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/dunya/adun.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SİNSİ PLAN 
</HEADLINE>
<TEXT>

Saddam, İncirlik’ten kalkan Amerikan uçaklarından en az birini düşürüp pilotunu esir alarak yeni bir kriz yaratmayı amaçlıyor. Giderek artan uçaksavar tehdidi ABD ordusunu kaygılandırıyor 
     YASEMİN ÇONGAR Washington 

     ABD’nin Irak’ın kuzeyindeki ve güneyindeki uçuşa yasak bölgeleri denetleyen jetleri, Bağdat’ın artan tehdidi altında. Başkan George W. Bush’un göreve gelmesinden kısa süre sonra onayladığı Irak’a yönelik sınırlı hava operasyonunun üzerinden tam üç ay geçti ve ABD’li diplomatlara göre, bu üç ay zarfında Irak’ın tehditleri artarak sürdü. 
     Washington bu tehdidin, Irak lideri Saddam Hüseyin’in, Irak ordusuna, bir Amerikan uçağını düşürerek, pilotunu esir almaları yönünde talimat vermiş olmasından kaynakladığını belirtiyorlar. 
     
Çin’i örnek alıyor      ABD dışişleri kaynakları, Saddam Hüseyin’in "Bir Amerikalı askeri, savaş esiri durumuna düşürmek ve bu sayede Washington’u, kendisiyle muhatap olmaya zorlamak istediği" görüşündeler. Irak liderinin, ABD jeti düşürecek olan askerlere para ödülü vereceğini açıkladığı ve son dönemde uçuşa yasak bölgelerdeki radar sistemlerini güçlendirdiği de belirtiliyor. 
     Bir ABD’li diplomat, bu gelişmeleri yorumlarken, "Çin’in Hainan adasına zorunlu iniş yapan Amerikan uçağının, Washington’u nasıl zor duruma soktuğunu Saddam da gördü. Şimdi aynı senaryoyu kendi topraklarında yeniden yaratmak istiyor" dedi. 
     
Askerler kaygılı      Irak radarlarının artan tehdidi, uçuşa yasak bölgeyi denetleyen Amerikan hava kuvvetlerinde kaygı yaratıyor. Bir süre önce, bazı Amerikalı komutanların Washington’a "Operasyonu durduralım" tavsiyesinde bulunduğu yönünde haberler var. 
     Ancak Savunma Bakanlığı Pentagon kaynakları, uçuşa yasak bölge denetimlerinden vazgeçilmesinin söz konusu olmadığını, komutanların tavsiyesinin de "uçuş sayısının sınırlandırılması ve artan tehdide karşı güvenlik önlemlerinin de pekiştirilmesinin" ötesine geçmediğini belirtiyorlar. 
     



 DÜNYA 











</TEXT>
</DOC>
