<DOC>
<DOCNO> 38993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur22.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük imalathaneden dev holdinge 
</HEADLINE>
<TEXT>

     Garih'in yönetim kurulu başkanı ve kurucu üyelerinden olduğu Alarko Holding'in de ilginç bir öyküsü bulunuyor. 
     Alarko, 20 bin liralık sermaye ile kollektif bir şirket olarak 1954 yılında kurulurken, apartman kalorferleri tesisi ve ısı sanayi mütahitliği ile başladığı faliyetini 1956 yılında Tophane Caddesi'nde kurduğu atolyesi ve sonra Rami'deki küçük fabrikası ile sürdürdü. 
     Yıllara göre çok önemli sayılan Sümerbank Malatya Bez Fabrikası ilave Dokuma Tesisi ve Merkez Bankası Banknot Matbasının klima satrallerinin tamamını yerli malzemeler kullanarak gerçekleştirdi. Bunları zaman içinde birçok klima santrallerinin tesisi izledi. 
     Şirket, 1963 yılında 3 milyon sermayeli, Alarko Sanayi Ticaret Anonim Şirketi adını aldı. Aynı yıl Türkiye Sınai Kalkınma Bankası kredisi ile Rami'deki 14 bin metrekarelik arsa üzerine kurulan fabrikada ısıtma, klima-pompa ve brülör tesisatı için gerekli araç ve gereçlerin imalatına başladı. Türkiye'de sinai tesis yapımını gerçekleştiren ilk şirketlerden biri olan Alarko, şirket sermayesinin yanı sıra halkın tasarruflarını da biraraya getirerek yatırıma yöneltmek amacıyla 1973 yılında 65 milyon lira sermayeli halka açık bir holding haline geldi. 
     İki kişilik kadrosu ile 1954 yılında apartman kalorferleri tesisatçılığı ile Türk sanayi dünyasına ilk adımı atan Alarko Holding, bugün direk ve dolaylı olarak iş imkanı yarattığı 6 bini aşkın mühendis, teknisyen, beyaz yakalı personel ve işçisiyle anahtar teslimi komple tesis taahhüdünden turizme, ağır makine sanayinden konut yapımına, su ürünlerinden enerji üretimine kadar çok geniş bir alanda faliyetlerini sürdürüyor. 
     

</TEXT>
</DOC>
