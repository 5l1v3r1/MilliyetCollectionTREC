<DOC>
<DOCNO> 11197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sonspo07.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-PSG maçının biletleri kapış kapış 
</HEADLINE>
<TEXT>

     Fransa'da yayınlanan L'Equipe gazetesi, bu akşamki maçta, Avrupa Şampiyonlar Ligi'nden elenen Paris Saint Germain PSG takımından, artık iyi bir futbol oynayıp turnuvayı bitirmesinden başka birşey beklenmediğini bildirdi. 
     ''Bu iş artık bitsin'' başlığıyla verilen haberde, sezona bol para harcayarak ve büyük umutlarla giren PSG için İspanyol takımı karşısında aldığı 4-3'lük yenilgiden sonra artık herşeyin bittiği hatırlatılarak, Fransız takımının bir galibiyetle turnuvayı kapatıp, daha fazla gülünç olmanın önüne geçmekten başka seçeneği olmadığı belirtildi. 
     Fransız gazetesi, Rumen Teknik Direktör Mircea Lucescu'nun verdiği özel demece dayanarak, Gençlerbirliği maçında olanlardan sonra Hagi'nin bu akşamki maçta yer almayacağını bildirdi. Lucescu, dün akşam yaptığı basın toplantısında, maç kadrosunun bu sabah belli olacağını söylemişti. 
     Galatasaray-PSG maçını, 44 yaşındaki Portekizli hakem Vitor Manuel Melo Pereira yönetirken, yardımcılıklarını yine aynı ülkeden Carlos Manuel Ferreira Matos ve Jose Manuel Silva Cardinal yapacak. Maçın 4'üncü hakemliğini ise Jose Joao Mendes Pratas üstlenecek. 
     FIFA korkartını 1992 yılında alan hakem, ülkesinde telekomünikasyon uzmanı olarak görev yapıyor. 
     Maçın UEFA gözlemciliğini, Finlandiyalı Pertti Alaja yaparken, hakem gözlemcisi olarak Rumen Ion Craciunescu tayin edildi. Maçın yapılacağı Parc Des Princes Stadı'nın kapasitesi 48.527 kişi. Bu maçta en ucuz bilet 120 Frank, en pahalı bilet ise 620 frank olarak belirlendi. 
     PSG takımında, Afrika'daki milli maçlarda oynayan futbolcuların pazartesi Paris'e döndükleri belirtilerken, PSG'nin yıldız oyuncusu Anelka'nın da sakatlığı dolayısıyla maçta forma giymesi beklenmiyor. PSG maçı için Türkiye'den 45 gazeteci ve 150 civarında taraftar Paris'e gelirken, Avrupa'nın birçok ülkesinden gelecek Türk işçilerin de bu akşamki maçta Galatasaray'ı yalnız bırakmaması bekleniyor. 
     Toplam 150 gazetecinin akredite olduğu maçı, Fransa'nın şifreli olarak Canal-Plus kanalı yayınlayacak. PSG'nin geçen hafta İspanyol takımıyla yaptığı maçı, 7.5 milyon futbolsever izlemişti. 




</TEXT>
</DOC>
