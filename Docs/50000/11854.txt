<DOC>
<DOCNO> 11854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sontur20.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte belgelerle 15 milyar lira nema alan muhasebeci gözaltında 
</HEADLINE>
<TEXT>

     İzmir'de, muhasebe servisinde çalıştığı firmalardaki personelin nemalarını sahte evrak düzenleyerek alan Melih Demirözer, polis tarafından yakalandı. 
     Alınan bilgiye göre, Asayiş Şube Müdürlüğü Yankesicilik Dolandırıcılık Bürosu ekipleri, Ziraat Bankası Bölge Müdürlüğünün, Karşıyaka, Bayraklı, Bornova ve Alsancak şubelerinden sahte belgelerle 2000 yılı içinde 15 milyar lira tutarında nema alındığı şikayeti üzerine inceleme başlattı. Ekipler, çalışanları adına sahte evrak düzenleyen ve 7 ayrı şirketin muhasebe servislerinde bir süre çalıştığı belirlenen Melih Demirözer'i gözaltına aldı. 
     Demirözer, sorgusunda şirketlerde çalıştığı dönemlerde, firmanın ve çalışanlarının nema dokümanlarından örnekler aldığını ve grafik işiyle uğraşan Melih Savgener aracılığıyla, sahte belge ve noter kaşesi düzenleyerek, 15 milyar lira nema bedelini tahsil ettiğini söyledi. 
     Demirözer ile birlikte çok sayıda sahte evrak ve noter kaşesi ele geçirilirken, olaya adı karışan Melih Savgener'in ise arandığı öğrenildi. Bu arada Melih Demirözer'in, 2001 yılında da bir şirketin çalışanları adına 3 milyar lira nema ödemesi için Ziraat Bankası'nın Yenişehir Şubesi'ne başvurduğu da ortaya çıktı. 




</TEXT>
</DOC>
