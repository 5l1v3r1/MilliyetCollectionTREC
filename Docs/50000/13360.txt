<DOC>
<DOCNO> 13360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/guncel/gun08.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem sigortasına ilgi neden yetersiz 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Zorunlu Deprem Sigortası için devletin verdiği süre dün tamamlandı. Bugünden itibaren olası bir depremde konutunu sigorta yaptırmayanlara, yardımda bulunulmayacak. Devlet 2 milyon poliçe bastırdı, ancak 791 bin kişi sigorta yaptırdı. Vatandaşın devlete güvenmediği ve sigortanın iyi anlatılmadığı eleştirileri geldi. Deprem sigortasına beklenenden az ilgi gösterilmesinin nedenleri konusunda görüşler şöyle 
     
     Cahit Nomer Doğal Afet Sigortaları Kur. 
Aylarca uyardık 
     Doğal Afet Sigortaları Kurumu Yönetim Kurulu üyesi Cahit Nomer Devlet, 27 Mart’tan sonra, sigorta yaptırmayanlara yardımda bulunmayacak. Şu an bir ceza yok. Ancak, 27 Mart’tan sonra da yaptırılabilir. Vatandaşlarımız işin bilincinde değiller. Aylarca 'evinizi sigorta yaptırın’ diye söyledik. Sanki yarın deprem olacak ve devletten yardım alamayacaklarmış gibi, sigorta şirketleri önünde kuyruklar oluşturuyorlar. Son günlerde 100 bin poliçe satıldı. Dün itibarıyla Türkiye’de toplam 791 bin kişi sigorta yaptırdı. Doğal Afet Sigortaları Kurumu DASK , sigorta şirketlerine satmaları için 2 milyon poliçe verdi. DASK yurtdışından 540 milyon dolarlık teminat satın aldı. 
     
     Çetin Alanya RAY Sigorta Gn. Md. 
Devlet doğru düşündü 
     Bu sigorta beklenmedik bir deprem felaketi sonucunda, devleti bütçede kaynağı olmayan çok büyük, belki de milyarlarca dolara varabilecek ödemelerden kurtarıyor. Devlet, "Bir ev sahibi olabilmiş, köy hariç diğer yerleşim merkezlerinde, bir insanın evine gelecek zararı en fazla 20 milyara kadar sigorta yoluyla karşılayalım" dedi. Bu doğru bir düşünce. Yıllık prim yüksek değil, ödenebilir. Deprem sigortası iyi anlatılamadı. Olası bir depremde hasarı karşılayacak para, yurtdışı birinci sınıf firmalardan gelecek. Depremsiz her yıl geçtikçe bu fondaki paralarda büyüyecek. Bu fon devlet dışında olan DASK tarafından yapıldı. DASK Yönetim Kurulu’nda Ahmet Mete Işıkara bile var. Güvenilmesi gerekiyor. 
     
     Mehmet Sevim TÜKODER Başkanı 
Açıklık yok 
     Apartopar bir uygulama başlatıldı. Deprem sigortası ile ilgili zorunlu uygulamadan önce, altyapının oluşturulması gerekiyordu. Vatandaşa zorunlu sigorta getiriyorsanız koşulları tamamlamalısınız. Daha önce de fonlar kuruldu ve vatandaşın devlete güveni sarsıldı. Devlet 17 Ağustos’ta sınıfta kaldığını gösterdi. Sigorta boyutundan önce depremle ilgili toplanan paraların açıklanması gerekiyor. Halkın güvenmemesindeki neden bu. Bu konuda toplum doğru bilgilendirilmeli ve açık olunmalı. Kaynakların nasıl kullanılacağı, sigorta fonundaki paranın nasıl değerlendirileceği, hasarın ne zaman ve nasıl ödeneceği bilinmeli. Sigorta yaptırmayana ceza verilmesi de doğru değil. 
     
     Akif Güneş Doğanlar Sigorta 
Halk güvenmedi 
     Sigorta limiti 20 milyar lira olarak belirlenmiş. Sınır yükseltilmeliydi. Bu deprem bölgelerine göre değişiyor. Vatandaş, "devlet bu fonu da kötü kullanacak’ diyor. Vatandaş korkmakta haklı. Bugüne kadar bir çok fon yanlış kullanıldı. Zorunlu deprem sigortası gecikmiş bir sigortadır. Daha net bir şekilde hazırlanmalıydı. Sigortanın depremle sınırlı tutulması iyi değil. Sel ve yer kaymasını da kapsamalıydı. 
     


 GÜNCEL 


















</TEXT>
</DOC>
