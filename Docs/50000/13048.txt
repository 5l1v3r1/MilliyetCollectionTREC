<DOC>
<DOCNO> 13048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/dunya/dun01.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nakavt operasyonu 
</HEADLINE>
<TEXT>

Makedon birlikleri Arnavut gerillalara karşı tank ve helikopter desteğinde operasyona girişti. Balkanlar’da gerilim tırmanıyor 
     DIŞ Haberler Servİsİ 

     Makedonya’da ordu birlikleri, ülkenin ikinci büyük kenti Kalkandelen Tetovo yakınlarındaki tepelere mevzilenen ayrılıkçı Arnavut gerillalara karşı "nakavt operasyonu" başlattı. Makedon İçişleri Bakanlığı sözcüsü Stevo Pendarovski "Gerçek savaş başladı" derken şimdiye kadarki en şiddetli çatışmaların meydana geldiği belirtilen dünkü operasyonda Makedon askerleri Arnavut gerillaların elindeki Gayre köyüne girdi. Yoğun çatışmalar Kalkadelen’i hayalet şehir görünümüne soktu. 
     Nakavt operasyonuna 2 helikopter, 15’den fazla tank ve zırhlı araç katıldı ve ilk kez piyade birlikleri gerilla mevzilerine karşı yürüyüşe geçti. Çarpışmalarda top, ağır makineli tüfek ve havan toplarının kullanıldığı bildirildi. Makedonya ordusu tepelerdeki birkaç yüz Arnavut militanı yakalamak veya etkisiz hale getirmek istiyor. 
     
Etkili direniş      Arnavutlara karşı uzun menzilli silahlarla uzaktan ateş açmanın sonuç vemediğini gören Makedon ordusu taktik değiştirerek militanların üzerine yürüdü. Ukrayna’dan alınan 2 adet Mi - 8 helikopteri Arnavut mevzilerini bombaladı, ardından 250 kadar Makedon piyadesi 15 kadar tank, zırhlı araç ve topçu bataryası eşliğinde tepelere doğru tırmandı. 
     İlk gelen haberlerde, operasyon sonucu sadece bir polis ile 4 sivilin yaralandığı belirtildi. Hızlı yer değiştiren Arnavut militanlar makineli tüfek ve havan toplarıyla Makedon askerlerine karşı etkili bir direniş gösteriyor. Sınır kasabası Graçani ile Şardağı eteklerinin de bombalandığı haber veriliyor. 
     
5 SORU 5 CEVAP1 Arnavutlar ne istiyor 
     İki milyonluk Makedonya’nın üçte birini oluşturan Arnavutlar, hükümetlerin kendilerine ikinci sınıf vatandaş muamelesi yaptığını iddia ederek daha çok hak talep ediyor. Aşırı milliyetçi bir grup ise "Büyük Arnavutluk" hayali peşinde. 
     
2 Gerillaların güçleri ne 
     Arnavut gerillaların sayısı en fazla 800 kişi olarak tahmin ediliyor. Ancak son derece iyi silahlanmışlar. Üstün hareket yeteneğine sahip militanlar arazinin dağlık yapısından da yararlanıyor. 
     
3 Halk gerillaları destekliyor mu 
     Üsküp yönetiminin sert tutumu Arnavut azınlık içindeki gerilla sempatizanlarının sayısını artırıyor. En büyük şikayetleri yoksulluk, cahillik ve insan hakları ihlalleri. 
     
4 Makedon ordusunun durumu ne 
     Yeterli silah ve donanıma sahip olmayan Makedon ordusu eğitim yönünden de çok zayıf. Ordu, gerilla savaşına karşı tamamen hazırlıksız. 
     
5 NATO ne yapabilir 
     Kosova ile Makedonya arasındaki tampon bölgeyi daha sıkı denetleyebilir. 
     Soruna siyasi çözüm bulunmasını isteyen ittifak şimdilik uydu ve keşif uçaklarıyla çekilen fotoğraflarla Makedonya’ya istihbarat desteği veriyor. 
     


 DÜNYA 










</TEXT>
</DOC>
