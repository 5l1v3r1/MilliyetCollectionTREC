<DOC>
<DOCNO> 31004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sondun08.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de Wagner'in eserlerini çalan orkestra yuhalandı... 
</HEADLINE>
<TEXT>

     Ünlü Alman besteci Richard Wagner'in eseri, İsrail'in kurulduğu 1948'den bu yana ilk kez dün gece Kudüs'te ''yuhalamalar eşliğinde'' icra edildi. 
     Kudüs'teki festivalin başlamasından aylar önce İsrail'de başlayan Wagner tartışması, dün gece, dünyaca ünlü İsrail kökenli orkestra şefi Daniel Barenboim yönetiminde Berlin Staatskapelle Orkestrası'nın ''Tristan ve Isolde'' operasından bir parça çalındığı sırada skandala dönüştü. 
     Wagner'in bir Kelt efsanesine dayanan Ortaçağ romansından esinlenerek bestelediği operanın ilk notalarının duyulmasıyla, Wagner'i Nazizm ile bir tutan izleyiciler orkestrayı yuhalamaya başladı. İzleyicilerden birinin Almanca, Nazilerin söylediği söze atıfta bulunarak, ''Juden raus'' Yahudiler dışarı diye bağırmasının ardından yuhalamalar artınca, şef Barenboim izleyicileri sakin olmaya davet etti, ancak o sırada başka bir seyirci ''Kampları unutma'' ve ''Halkını hatırla'' diye bağırdı. Barenboim, Festival programında yer alan Schumann ve Stravinsky'nin eserlerinin icrasından sonra Wagner çalınmasına karar verdiğini seyircilere açıklayarak, ''Wagner'in çalınması kararı ne orkestranın, ne de festival yönetiminin kararıdır, bu sizinle benim aramda bir şeydir, bunun sorumluluğu da bana aittir'' dedi. 
     İsrail'de Mayıs'tan bu yana Wagner tartışmaları sürüyordu. İsrail parlamentosu Knesset, festivalde, Hitler'in Nazi doktrininin öncülerinden kabul edilen ünlü Alman besteci Richard Wagner'in eserlerinin icra edilip edilmemesi konusunu tartışmaya açmasının ardından, Barenboim'e Wagner eserlerini icra etmemesi yönünde telkinlerde bulunulmuş, orkestra şefi Barenboim, ''Wagner'in adını zulümlerle bağdaştıranları onun müziğini dinlemeye zorlayamayız, ama Wagner dinlerken bu duyguyu hissetmeyenleri de onun müziğinden mahrum bırakamayız'' demişti. Barenboim, ''Wagner'in, döneminin başka büyük adamları gibi, bir Yahudi düşmanı olduğu biliniyor, ama İsrail'de sorun yaratan şey Wagner'in Nazizm ile bir tutulmasıdır ki, Nazizim, Wagner'in yaşadığı dönemden çok sonra ortaya çıkan bir akımdır'' diye konuşmuştu. 
     1813-1883 yılları arasında yaşayan ve 1850'de kaleme aldığı ''Müzikte Yahudilik'' başlıklı yazısında açıkça Yahudilere saldırıda bulunan Wagner'in eserlerinin İsrail radyolarından çalınması yıllarca yasaklanmıştı. 







</TEXT>
</DOC>
