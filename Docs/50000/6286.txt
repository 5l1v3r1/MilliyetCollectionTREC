<DOC>
<DOCNO> 6286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun23.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'deki çatışmalarda 28 yaralı 
</HEADLINE>
<TEXT>

     Batı Şeria ve Gazze'de bugün meydana gelen çatışmalarda, toplam 28 Filistinli ve bir Fransız foto muhabiri yaralandı. 
     Filistin kaynaklarından alınan bilgiye göre, Batı Şeria'da Ramallah kasabasında İsrail askerlerinin açtığı ateşle bacağından vurulan Gamma ajansı foto muhabiri Laurent Van Derstock ameliyata alındı. 
     Ramallah yakınlarındaki El Bireh'te çıkan çatışmalarda, 24 Filistinli yaralandı. Filistinlilerden sekizinin gerçek mermilerle, diğerlerinin plastik kurşunlarla yaralandığı belirtildi. 
     Gazze şeridinde de 4 Filistinli çatışmalarda yaralandı. Kuzeydeki Karni bölgesinde 3, orta kesimlerdeki Deyr el Balah'ta 1 Filistinli, İsrail askerlerinin kurşunlarına hedef oldu. 
     Çatışmaların, aralarında El Fetih ile Hamas ve İslami Cihad'ın da bulunduğu 13 Filistin örgütünün çağrısıyla başlayan ''öfke günü'' gösterileri sırasında patlak verdiği kaydedildi. 
     Bu arada, aşırı dinci İslami Cihad örgütü, İsrail'e karşı ilan ettiği cihadda ''terör dengesi''ni oluşturmak için bombalı eylemlere devam edeceği sözü verdi. 
     Örgütün liderlerin Abdullah El Sami, Gazze'deki gösteride yaptığı konuşmada, ''İsrail'e karşı cihadın hiçbir zaman durmayacağını, düşmanın kalbine bombalı saldırılar düzenlenmeye devam edileceğini'' belirterek, ''Şaron hazır ol'' dedi. Öte yandan, BM İnsan Hakları Komisyonu'nun görevlendirdiği üç uzman, Filistin topraklarında insan hakları ihlallerini soruşturmak üzere yarın çalışmalara başlıyor. Cenevre'de BM tarafından yapılan açıklamaya göre, üç kişilik heyet Gazze, Kudüs, Ramallah, El Halil, Beytüllahim ve Beyt Cala'da 18 Şubat'a dek incelemelerde bulunacak. İsrail hükümeti, BM komisyonuyla işbirliği yapmayacağını açıklamıştı. 




</TEXT>
</DOC>
