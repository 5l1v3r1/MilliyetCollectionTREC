<DOC>
<DOCNO> 44681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun20.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör Filistin davasına da zarar verdi... Nasıl mı 
</HEADLINE>
<TEXT>

     ABD'nin en saygın gazetelerinden New York Times, ABD Başkanı George Bush yönetiminin, 11 Eylül'deki saldırılardan önce Filistin devletinin kurulmasına destek verdiğini açıklamaya hazırlandığını ileri sürdü. 
     New York Times'ın bugünkü sayısında yayımlanan haberde, Dışişleri Bakanı Colin Powell'ın Cumhuriyetçi yönetim olarak ilk defa, New York ve Washington'da düzenlenen saldırılar nedeniyle ertelenen BM Genel Kurulu'nda yapacağı konuşmada, Filistin devletinin kurulması fikrine destek verdiklerini açıklamayı planladığını belirtti. 
     Gazete, Bush'un halen Ortadoğu krizinin çözülmesi için çok güçlü bir bildirge yayımlamayı düşündüğü, ancak zamanının henüz kararlaştırmadığını yazdı. 
     Haberde, 11 Eylül'deki saldırıların bir numaralı sorumlusu olarak gösterilen Usame Bin Ladin ve Afganistan'daki Taliban yönetimine karşı Arap ülkelerinin desteğini kazanmaya çalışan Bush yönetiminin, Ortadoğu sorununa müdahale konusuna büyük önem verdiği de kaydedildi. 
     Bush yönetiminin Clinton yönetimine göre Arap-İsrail çatışmalarına çözüm bulmak için daha az gayret gösterdiği belirtilen haberde, Powell'ın, Ortadoğu'da Amerika'nın rolünü artırarak, aralarında kapsamlı görüşmelerin de bulunduğu teklifleri taraflara sunmaya hazırlandığı bildirildi. 
     New York Times, Dışişleri Bakanlığı'ndan bazı yetkililerin Powell'ın tekliflerle ilgili konuşmasını bir an önce, özellikle de ABD'nin Afganistan'a olası askeri operasyonundan önce yapmasını tartıştıklarını da yazdı. 
     Gazete ayrıca, Amerikalı yetkililerin Ortadoğu'ya yeni bir özel temsilci atanıp atanmaması konusunu görüştüklerini bildirdi. 
     






</TEXT>
</DOC>
