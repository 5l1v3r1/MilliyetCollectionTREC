<DOC>
<DOCNO> 49155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur16.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Köykent benim 30 yıllık hayalimdi" 
</HEADLINE>
<TEXT>

     Başbakan Bülent Ecevit, köykent projelerinin kendisinin 30 yıllık hayali olduğunu belirterek, ''Bu kadar büyük eserin, 9 köye zor sığdırılacak kadar kapsamlı bir kalkınma ürününün nasıl başarılabilindiğini düşünenler, soranlar olabilir. Bunu sağlayan devletin gücüdür, halkın gücüdür, köylünün gücüdür'' dedi. 
     Ecevit, 2 Eylül 2000 tarihinde yapımına başlanan, Ordu ili Mesudiye ilçesindeki Çavdar ve Yöresi Köykent Projesi'nin gerçekleştirildiği Dayılı Köyü'ne eşi ve DSP Genel Başkan Yardımcısı Rahşan Ecevit ve Dünya Bankası Türkiye Temsilcisi Ajay Chhibber'la birlikte gelerek, incelemelerde bulundu. 
     Buraya helikopterle gelen Ecevit ilk olarak, Başbakanlık Müsteşar Yardımcısı Selçuk Polat'dan projeye ilişkin birifing aldı. Daha sonra vatandaşlara hitap eden Ecevit, projeye emeği geçenlere teşekkür etti. 
     Ecevit, Mesudiye ve çevresinin bugün köykent projesini ve bir yıldan kısa sürede tamamlanan tesisleri konuştuğunu ifade etti. Bundan büyük kıvanç duyduğunu kaydeden Ecevit, ''Köykent benim 30 yıllık hayalimdi. Mesudiye ilçesinde halkımızın katkısıyla, gayretiyle canlılık kazandırılmış oldu'' dedi. 
     Bunun bir başlangıç olduğunu ifade eden Ecevit, Mesudiye'de olup bitenlerin Anadolu'nun tüm yörelerinde uygulanmaya başlayınca, pek çok ilin köylerinden kendilerine benzer projelerin gerçekleştirilmesi için çağrılar geldiğini kaydetti. 
     Başbakan Ecevit, bundan 30 yıl öncesine kadar köykent projesinin gerçekleşemeyecek hayal gibi görüldüğünü anlatarak, sözlerini şöyle sürdürdü 
     ''Oysa bu hayal şimdi gerçek oldu. Bu kadar büyük eserin 9 köye zor sığdırılacak kadar kapsamlı bir kalkınma ürününün nasıl başarılabilindiğini düşünenler, soranlar olabilir, belki Bunun iki yanıtı var. Bunu sağlayan devletin gücüdür, halkın gücüdür, köylünün gücüdür. 
     Eşgüdüm içinde çalışılacak olursa Türkiye'nin, Türk ulusunun başaramayacağı şey yoktur. Gelirken, Mesudiye'yi yolda gördük ve kıvanç duydum, gözlerim yaşardı. Bütün Türkiye'de benzer çalışmaları gerçekleştirmek içten bile değildir. Bugün köy ve kent, Mesudiye'nin bu yöresinde birleşmeye başlıyor. Köylü ve kentli birleşmeye başlıyor. 
     Mesudiye'de gençlere ve çocuklara sağlanan olanaklardan birçok kentlerde bile yararlanılmıyor, bugün. Yani bazı bakımlardan yalnız kentleşmekle kalmadı, bu yöre aynı zamanda birçok kentimizi de geride bıraktı. Bu eser, başka eserlere örnek olacaktır. Köykent aslında, köylerin değil, köylülerin gücünü birleştirme projesidir. Bunda, Mesudiyelilerin vereceği ilhamla başka bütün yörelerimizde benzer atılımları gerçekleştireceğiz. 
     Hiç unutmam, bundan yıllar önce, bir köye gittiğimizde onlarla sohbet ediyorduk. Bir yaşlı köylü dedi ki Beyim, bu devlet bizim yakamızdan kalksın. Biz bir günde bu devleti kalkındırırız. Buna inanıyorum, köylüye inanıyorum, milletimize ve devletimize inanıyorum.'' Ecevit, daha sonra, proje kapsamındaki ağaç ürünlerinin işlendiği bir fabrikayı törenle açtı. 
     






</TEXT>
</DOC>
