<DOC>
<DOCNO> 24140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur10.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum Valisi depremde yaşadıklarını anlattı... 
</HEADLINE>
<TEXT>

     Erzurum Valisi Derya Kadıoğlu, dün meydana gelen deprem anında, sarsıntı ve sesin fazla olması nedeniyle aletsel büyüklüğünün en az 6 olacağını zannettiğini belirterek, ''Ama büyüklüğün 4.6 olduğunu öğrendim ve rahatladım'' dedi. 
     Vali Kadıoğlu, dün 16.15'de meydana gelen ve merkez üssü Erzurum- Pasinler olan 4.6 büyüklüğündeki deprem anında yaşadıklarını, anlattı. 
     Deprem anında meydana gelen sarsıntı ve sesin çok fazla olması nedeniyle, depremin büyüklüğünün fazla olmasından endişe duyduğunu anlatan Kadıoğlu, ''Sarsıntı ve ses sonrası depremin büyüklüğünün en az 6 olabileceği kanısına vardım. Hasarın çok olabileceği o an beni korkuttu. Ancak daha sonra aldığımız büyüklük ölçüsü bizi rahatlattı ve ucuz kurtulduk'' dedi. 
     Depremde meydana gelen hasarın tespiti için oluşuturulan komisyonun çalışmalarına başladığını bildiren Kadıoğlu, hasar tespit ekiplerinin, başta Pasinler olmak üzere Tekman, Karayazı ve Köprüköy'de çalışmalar yaptığını belirtti. 
     Pasinler'de 4, Köprüköy'de 3, Tekman ilçesinde de 6 köyde hasar meydana geldiğini kaydeden Kadıoğlu, Karayazı ilçe merkezinde de hasarbelirlendiğini söyledi. 
     Pasinler ilçesinde hasar gören köylere dün akşam çadır dağıtıldığını bildiren Kadıoğlu, Tekman ilçesine de bugün çadır dağıtılacağını bildirdi. 
     Kadıoğlu, depremzedelere gıda yardımı da gönderildiğini sözlerine ekledi. 
     







</TEXT>
</DOC>
