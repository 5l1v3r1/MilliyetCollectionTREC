<DOC>
<DOCNO> 25462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/guncel/gun04.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
7 CASA şehidine sigortadan 10 milyar 
</HEADLINE>
<TEXT>

11 milyon lira prim ödeyen 7 askerin yakınlarına, tazminatları verildi... 
     ANKARA Milliyet 

     Türk Silahlı Kuvvetleri TSK Mehmetçik Vakfı Genel Müdürü Emekli Tümgeneral Atilla Özkan, CASA cazalarında şehit olan ve AXA OYAK Sigorta kapsamında bulunan üçü erbaş yedi askerin ailelerine 10’ar milyar lira tazminat ödendiğini söyledi. 
     Özkan, Vakıf ve AXA OYAK’ın, çok az prime karşılık yüksek teminatlı bir sigorta ürünü geliştirdiğini, buna göre, 18 aylık askerliğe başlayan bir erin her türlü ölüm ve kaza sonucu maluliyet teminatını kapsayan poliçeyi seçmesi durumunda, bir defada 11 milyon lira prim ödeyeceğini dile getirdi. 
     Askerin vefatı veya sakat kalması durumunda sakatlık derecesine göre 10 milyar liradan başlayan tazminat alacağını kaydeden Özkan, vakıf tarafından yapılan yardımın da süreceğini belirtti. 
     Özkan, vakfın sivil kaynaklardan elde ettiği bağışların, 2000’de, bir önceki yıla göre yüzde 31, gayrimenkul bağışların da yüzde 25 azaldığını dile getirdi. Özkan, vakfa sivil kaynaklardan sağlanan bağışların, doğal felaketler ve ekonomik kriz yüzünden azaldığını söyledi. Kurulduğu günden bu yana vakıf tarafından, şehit olan ya da ölen 12 binin üzerinde erbaş ve erin yakınına, 5 bin 500 kadar gaziye, bunların öğrenim gören 2 bin 550 çocuğuna, toplam 11 trilyon lira destek sağlandığını kaydeden Özkan, aylık ortalama 500 - 520 milyar lira kaynağın da hak sahiplerine ödendiğini dile getirdi. Özkan, Silahlı Kuvvetler tarafından vakfa yapılan bağışlarınsa yüzde 56 arttığını belirtti. 
     



 GÜNCEL 



























</TEXT>
</DOC>
