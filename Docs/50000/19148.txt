<DOC>
<DOCNO> 19148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sondun01.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tanklarla Filistin'e girdi...1 ölü 15 yaralı 
</HEADLINE>
<TEXT>

     İsrail tank ve buldozerlerinin bugün erken saatlerde Mısır sınırı yakınındaki Refah mülteci kampından Filistin'in kontrolündeki bölgeye girerek en az 10 evi yıktığı, açılan ateşte 1 kişinin öldüğü, 15 kişinin de yaralandığı bildirildi. 
     Filistin güvenlik komutanlarından Tuğgeneral Abdülrezak El Meceyde, İsrail tanklarının operasyona destek vermek amacıyla ateş açtıklarını belirtti. Meceyde, İsrail'in bu saldırısını tehlikeli bir tırmanma olarak niteledi. 
     Hastane yetkilileri, olaylarda 17 yaşındaki bir Filistinlinin öldüğünü, en az 15 Filistinlinin de yaralandığını kaydetti. 
     İsrail'e ait buldozerlerin çiftlik arazilerini ve seraları ezdiklerini belirten görgü tanıkları, Filistinlilerin ise tanksavar füzelerle İsrail askerlerine karşılık verdiklerini ifade etti. 
     Buna karşılık İsrail askeri sözcüsü bu konudaki haberlerin incelenmekte olduğunu ancak bir İsrail işgalinin söz konusu olmadığını kaydetti. 






</TEXT>
</DOC>
