<DOC>
<DOCNO> 2856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/ekonomi/eko06.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konuştum, hain ilan edildim 
</HEADLINE>
<TEXT>

Türk Telekom Genel Müdürü İbrahim Hakkı Alptürk, özelleştirme konusunda konuşmayacağını belirterek, 'Konuşunca hain ilan ediyorsunuz' dedi 
     MİLLİYET Ankara 

     Türk Telekom Genel Müdürü İbrahim Hakkı Alptürk, kuruluşun 2000 yılındaki gerçek karının 1 katrilyon lira olduğunu, 2001 yılında 1.2 katrilyon lira kar hedeflendiğini açıkladı. T. Telekom Özelleştirme Komisyonu'ndan daha önce çekildiğini söyleyen Alptürk, özelleştirme konusunda konuşmayacağını belirterek, "Konuşunca beni hain ilan ediyorsunuz" dedi. 
     Alptürk, dün düzenlediği basın toplantısı ile T. Telekom'un 2000 yılı faaliyet sonuçları ve 2001 hedefleri konusunda bilgi verdi. T. Telekom'un geçen yılı 410 trilyon lira net karla kapattığını belirten Alptürk, bütçeye ve kuruluşlara yapılan kesintiler de dikkate alındığında gerçek karın 1 katrilyon lira olduğunu bildirdi. 
     
     Roaming maliyeti düşürdü 
     Geçen yıl T. Telekom özelleştirmesi konusunda bürokratların konuşmaması gerektiğini belirterek, geçen yılki sürecin bu nedenle kesintiye uğradığını ifade eden Alptürk, T. Telekom Özelleştirme Komisyonu toplantılarına yoğun iş temposu ve tesadüfler nedeniyle katılmadığını kaydetti. 
     T. Telekom'un özelleştirilmesi kararına saygı duyduğunu ve kararın uygulanması gerektiğini bildiren Alptürk, "Umarım Türkiye'nin yararına olur" dedi. Alptürk, GSM 1800 cep telefonu şebekesinin yatırımındaki gecikmenin ihaleden sonra ortaya çıkan şirket kurma zorunluluğu, roaming cep telefonu operatörlerinin birbirlerinin şebekelerini kullanması yasağının kalkması ve pazarlamadaki belirsizlikten kaynaklandığını söyledi. Roaming yasağının kalkmasının yatırım maliyetini çok büyük ölçüde düşürdüğünü belirten Alptürk, cep telefonu yatırımında, T. Telekom'un yüzde 33.5 payının satılacak olması nedeniyle üç - beş yıl sonrasını ipotek altına sokacak kararlar almaktan kaçındıklarını vurguladı. 
     
     'Aysel' tartışması 
     Aldıkları GSM 1800 lisansının 425 milyon dolar tutan KDV'sinin T. Telekom'a bağlı olarak kurulan şirket tarafından ödeneceğini ve bu şirketin sermayesinin 3 milyar doların üzerinde olacağını açıklayan Alptürk, T. Telekom'un cep telefonu şebekesinin adının "Ay Cell" olarak seçildiğini anımsattı. Alptürk, isimdeki "Ay" seçilirken, MHP'nin bayrağında yer alan "ay"dan mı esinlenildiği sorusu üzerine, "Bunu şiddetle reddediyorum. Logomuzdaki ay, Türk bayrağındaki aydır" dedi. Alptürk ismin okunuşunun kadın ismi olduğunun anımsatılması üzerine, "Bu isim ve logo tamamen profesyonelce bir reklam ve tanıtım şirketi tarafından seçildi. Çok şirin ve cici bir isim. Büyük de ilgi gördü" diye konuştu. 
     
Türk Telekom'un hedefleri      UYDU Türkiye 3. uydusunu da fırlattı. Türksat 2 - A ile Türkiye dünyanın 3 uyduya sahip ender ülkelerinden biri haline geldi. Uzaydaki iki uydunun yerine 2004 - 2007 yıllarında yenilerinin atılması gerekiyor. Aslında piyasadan gelen talep dikkate alındığında 10 uyduya ihtiyaç var. 
     TELEFON Abone sayısı 18 milyon 350 bine ulaştı. Bu sayı ile TT dünyanın 13. büyük telekom operatörü oldu. 76 bin yeni ankesör kuruyoruz. 
     INTERNET Internete bağlanmak kolaylaştırıldı. Avrupa ve Amerika'ya 155 megabit'lik iki yeni hat daha ilave ediliyor. Internete bağlanmak daha da kolaylaşacak. 
     KABLO TV Abone sayısı 874 bini aştı. 250 bin yeni aboneye daha ulaşılacak. Kablo televizyon olan il sayısının 20'den 80'e çıkarılması kararlaştırıldı. Yeni illerdeki şebeke de, "gelir paylaşımı" yöntemiyle özel sektör tarafından yapılacak. Yakında ihaleler açılıyor. Kablo televizyonlarda yer alan kanallara ilişkin kamuoyu araştırması yapılıyor. Abonelerin beğenmediği kanallar sistemden çıkarılacak. 
     SANAL MAĞAZA Telekom elektronik ticarete giriyor. Internette alışveriş merkezi açılacak. İlk etapta bu merkezde telekart satışı yapılacak. 
     TEK FATURA Bir aboneye telefon için ayrı, kablo televizyon için ayrı fatura gönderilmeyecek. Bütün hizmetlerin tek faturada toplanması için çalışma yapılıyor. 
     MÜŞTERİ TEMSİLCİLİĞİ Telekom'dan büyük boyutlarda hizmet alan müşteriler için kurum bünyesinde müşteri temsilcileri atanacak. Sözkonusu şirketleri Telekom'daki bütün işlerini bu temsilciler takip edecek. 
     EVE SERVİS 65 yaşın üzerindeki vatandaşlar telefon, kablo televizyon nakil tesis işlemlerini evlerinden çıkmadan yapacak. Bu vatandaşların bir telefon etmesi yeterli olacak. 
     
Rakamlarla T.Telekom 2000 net karı 491 trilyon 2001 net kar hedefi 604 trilyon 2000 yatırım 420 milyon dolar Personel sayısı 71.929 Sabit telefon hat abonesi 18.350      
     


 EKONOMİ 














</TEXT>
</DOC>
