<DOC>
<DOCNO> 36224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sondun12.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'un Türkiye ziyareti İsrail basınını ikiye böldü 
</HEADLINE>
<TEXT>

     İsrail Başbakanı Ariel Şaron ile Başbakan Bülent Ecevit'in dün Ankara'da kameralar önünde yaptıkları ''söz düellosu'', İsrail'de tartışmalara yol açtı. 
     Ecevit'in tutumu, İsrail'de Şaron'un politikalarının doğruluğu konusundaki tartışmayı alevlendirerek, Post gazetesi, ''Türk Başbakanı görüşmeme politikası nedeniyle Şaron'a çattı'' başlıklı haberinde, Ecevit'in basın toplantısı sırasında Şaron'a ''kırıcı bir saldırıda bulunduğunu'' öne sürerek, Ecevit'in ''diplomatik olmayan sözlerinin'' pek çok gözlemciyi şaşkına çevirdiğini yazdı. 
     Haberde, Ankara'daki gözlemcilerin, Ecevit'in sert tutumunun ''Müslüman ülkelere bir jest olduğu, Mısır'ın İsrail'e çattığı gibi Türkiye'nin de İsrail'e karşı sert olabileceğini gösterme amacı taşıdığı'' yorumunu yaptıkları belirtildi. 
     Jerusalem Post radyosu da, ''Şaron'un kameralar önünde bir süre önce Beyaz Saray'da hissettiğine benzer bir aşağılanma hissettiğini belirterek, Ecevit'in Şaron'u zor durumda bıraktığı'' yorumunu yaptı. 
     Türkler uyardı 
     Ha'aretz gazetesi, taraf tutmamaya özen gösterdiği haberinde, Ecevit'in İsrail ile Filistin arasındaki çatışmanın sürmesi ve görüşmelerin başlamaması halinde, bunun iki ülke ilişkilerini tehlikeye atacağı uyarısında bulunduğunu yazdı. 
     İki liderin de ortak basın toplantısında görüş ayrılıklarını gizlemeye gerek duymadığı belirtilen haberde, Şaron'un daha sonra Türk yetkililerle yaptığı görüşmeleri ''mükemmel ve son derece sıcak'' olarak nitelemesine karşın, bir Türk yetkilinin, ''Şaron bütün önerilerimizi reddetti. İki ülke arasında şimdiye dek yapılan en zor görüşmeydi'' yolundaki sözleri aktarıldı. 
     Haberde Şaron'un, Ecevit'in ''Ankara'da Filistin lideri Yaser Arafat ile görüşmesi'' önerisini de kesin bir dille reddettiği belirtildi. 
     Yediot Ahronot gazetesi ''Özel ilişkiler tehlikede'' başlıklı haberinde, Ecevit'in kameralar önünde Şaron'a açıkça, ''İsrail-Filistin sorununun devam etmesinin, Türk halkının tepkisini artırarak iki ülke ilişkilerini bozabileceği'' uyarısında bulunduğunu yazdı. 
     Haberde, Şaron'un, Ecevit'in sözlerine karşın görüşmelerin zor geçmediğini ileri sürdüğü ve durumu ''Ben seleflerim gibi görüş ayrılığı olduğu zaman başımı eğmem, açıkça görüşlerimi söylerim'' diyerek açıkladığı da kaydedildi. 
     Ecevit'i dinlemek gerekiyor 
     Yediot Ahronot gazetesinde eski Dışişleri Bakanlığı Müsteşarı AlonLiel imzasıyla yayınlanan yorumda ise, ''Ecevit'in Şaron'a dün dostça bir ricada bulunduğu, bunun pek çok Avrupa ve Ortadoğu liderinin sözlerinden çok daha önemli olduğu ve bu nedenle dinlenmesi gerektiği'' belirtildi. 
     Liel, ''Fazla gelen ziyaret'' başlıklı yorumunda, Şaron'un Ankara'yı ziyaret etme kararının yanlış olduğunu belirterek, ''İslam dünyasıyla ilişkilerimiz son derece hassas bir dönemden geçerken, Ankara'ya İsrailli yetkililer tarafından yapılan üst üste ziyaretler ve son olarak Şaron'un ziyaretiyle Türk-İsrail ilişkilerine kaldıramayacağı kadar yüklendik'' değerlendirmesini yaptı. 
     Türkiye ile ilişkilerin, ''şu anda Yahudi ve Müslümanların işbirliği yapabilecekleri, birbirlerine değer verebilecekleri, hatta birbirlerini sevebileceklerinin en başarılı kanıtı olduğunu'' vurgulayan Liel, iki ülke arasındaki ilişkileri ''eşsiz, istikrarlı ve derin'' olarak niteledi. 
     Türkiye'nin İsrail ile ilişkileri nedeniyle Arap dünyasından gelen sert eleştirileri cesaretle susturduğunu belirten Liel, ''Ancak Filistinlilerle çatışmaların tırmanması ve Şaron'un ziyareti bu eleştirileri canlandırdı. Türkiye'ye bu eleştirileri susturması için yardımcı olmamız gerekiyor'' dedi. 
     Türkiye'nin son bir yıldır İsrail ile ilişkilerinde sabır gösterdiğini belirten Liel, yorumunu şu uyarıyla bitirdi 
     ''Eğer Türkiye, İsrail'in barış konusunda ciddi olmadığı sonucuna varırsa dostluğunu kaybederiz ve bu, şu andaki koşullarda bu diplomatik bir felaket olur.'' 
     Şaron gazetecilere niye kızdı 
     Ma'ariv gazetesi ise, dün Şaron'un, dünyada İsrail başbakanını açıkça konuk etmeye razı olan tek Müslüman ülke olan Türkiye'de bulunduğunu belirterek, ''Ancak Şaron, bunu Tapınak Tepesi'nin Yahudilerle olan bağlantısının altını çizmek için kullandı'' ifadesini kullandı. 
     Haberde, dünkü basın toplantısı sırasında bir Türk gazetecinin ''Arafat'ı suçluyorsunuz, ama Haremüşşerif'i ziyaretiniz gösterilerin başlamasına yol açmadı mı '' yolundaki sorusu üzerine Şaron'un, tercümanına eğilerek ve gazeteciyi işaret ederek şunları söylediği belirtildi 
     ''Lütfen sor... Tapınak Tepesi mi demek istiyor Ondan açık bir cevap istiyorum. Tevrat'ta geçen yerden mi bahsediyor 2000 yıldır Hıristiyan dünyasının da buraya Tapınak Tepesi dediğini bilmiyor mu Tapınak Tepesi, Yahudilerin en kutsal mekanıdır ve her Yahudinin burayı ziyaret etmeye hakkı vardır.'' 
     
     






</TEXT>
</DOC>
