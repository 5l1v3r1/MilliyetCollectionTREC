<DOC>
<DOCNO> 35702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sondun14.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban Hıristiyanlık propagandası yüzünden 4 Alman'ı tutukladı 
</HEADLINE>
<TEXT>

     Afganistan'da iktidarda bulunan Taliban yönetiminin Hıristiyanlık propagandası yaptıkları gerekçesiyle tutukladığı 8 yabancının durumunun iyi olduğu açıklandı. 
     ''İyiliği Teşvik ve Kötülüğü Engelleme Bakanı'' Selim Hakkani, tutukluların durumunun iyi olduğunu, onlara günde 3 öğün iyi yemek verdiklerini ve onları güzel bir odada tuttuklarını söyledi. 
     Tutuklanan 8 yabancının milliyetlerini ve adlarını açıklayan Hakkani'nin verdiği bilgiye göre, tutuklananların 4'ü Alman George Taubmann, Margrit Stebnar, Kati Jelinek ve Silke Duerrkopf , 2'si Avustralyalı Peter Bunch ve Diana Thomas , 2'si Amerikalı Dana Curry ve Nicole Barnardhollon . Selim Hakkani, ayrıca soruşturma bitinceye kadar bu kişilerin cezaevinde kalmaya devam edeceğini söyledi. Taliban yönetimi, Hıristiyanlık propagandası yaptığı iddiasıyla ''Shelter Now International'' adlı yardım örgütünü dün kapatmış ve bu örgütte çalışan 8'i yabancı 16'sı Afgan 24 kişiyi tutuklamıştı. Taliban yönetimi, geçen yıl, bir Müslümanı bir başka dine geçiren ya da bu eyleme karışanların ölüm cezasıyla cezalandırılacağını açıklamıştı. 







</TEXT>
</DOC>
