<DOC>
<DOCNO> 39209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sondun07.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Halk Kurtuluş Cephesi intikam yemini etti 
</HEADLINE>
<TEXT>

     Filistin Halk Kurtuluş Cephesi FHKC , örgüt lideri Ebu Ali Mustafa'nın öldürülmesinin intikamını alacağını bildirdi. 
     Marksist FHKC politbüro üyesi ve sözcüsü Mahir El-Tahir, gerçek adı Mustafa Zibri olan Ali Mustafa'nın İsrail'in füze saldırısında öldürülmesini kınadı ve liderlerinin öldürülmesine rağmen örgütün İsrail'e karşı askeri saldırılarını artıracağını söyledi. 
     ''İsrail'in Ali Mustafa'yı öldürdüğü için ağır bedel ödeyeceğini''ifade eden El-Tahir, Batı Şeria'daki Ramallah kentinde FHKC karargahına İsrail helikopterinden atılan 2 füzenin isabet ettiğini doğruladı. 
     İsrail de FHKC liderini öldürdüğünü doğruladı. 
     Radyodan yayınlanan askeri bildiride, ''Ebu Ali Mustafa'nın ortadan kaldırılması için FHKC karargahına karşı operasyon düzenlendiği'' belirtildi. 
     Bildiride, FHKC lideri Mustafa'nın ''daha önce verdiği sözlere rağmen terörist faaliyetlerini sürdürdüğü ve İsrail'e karşı girişilen birçok saldırının sorumlusu olduğu'' iddia edildi. Öte yandan, Arafat'ın sözcüsü Nebil Aburdeneh, geçen yıl örgüt liderliğini George Habbaş'dan devralan Ali Mustafa'nın öldürülmesinin ''çok tehlikeli'' olduğunu söyledi. 
     Filistinli bakan Saib Erekat da İsrail'in bu saldırıyla ''kırmızı hattı'' geçtiğini söyleyerek, ''Mustafa'nın çok önemli bir Filistinli siyasi lider olduğunu ve bu devlet teröründen İsrail hükümetini sorumlu tuttuklarını'' belirtti. 
     Filistin güvenlik kaynakları, Ali Mustafa'nın karargahda bulunduğu sırada İsrail helikopterinin düzenlediği füze saldırısında öldürüldüğünü açıklamıştı. 
     Bazı Filistinli kaynaklar ise Ali Mustafa'nın, Filistin Devlet Başkanı Yaser Arafat'ın karargahı yakınında bulunan FHKC karargahının ikinci katına üç tank mermisi isabet etmesi sonucu öldüğünü belirttiler. 
     FHKC, Yaser Arafat'ın El Fetih'i ve Nayef Havatme'nin Filistin Demokratik Kurtuluş Cephesi ile FKÖ'yü oluşturan 3 büyük gruptan biri. 
     
     







</TEXT>
</DOC>
