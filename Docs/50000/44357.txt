<DOC>
<DOCNO> 44357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun03.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristler, İncirlik'te ABD eski Savunma Bakanı'nı vuracakmış.. 
</HEADLINE>
<TEXT>

     ABD'nin saygın gazetelerinden The Washington Post, teröristlerin, geçen Aralık ayında Adana'nın İncirlik beldesindeki Türk-ABD Ortak Savunma Tesisleri'ni ziyareti sırasında ABD eski Savunma Bakanı William Cohen'e saldırı planı yaptığını ileri sürdü. 
     Gazete, ABD Savunma Bakanlığı kaynaklarına dayanarak verdiği haberde, ABD eski Başkanı Bill Clinton döneminin Savunma Bakanı Cohen'in, Aralık 2000 tarihinde İncirlik tesislerine düzenleyeceği ziyareti, ''terörist saldırı tehdidi'' nedeniyle iptal ettiğini bildirdi. 
     The Washington Post, 11 Eylül terörist saldırılarının ardından yapılan aramalarda, Detroit'te tutuklanan 3 kişide, Adana'daki İncirlik tesislerinin ayrıntılı planlarının bulunduğunu hatırlattı. 
     Amerikan Federal Soruşturma Bürosu FBI, Detroit'te, Suudi asıllı terörist Usame bin Ladin ile bağlantısı olan bir kişiyi ararken, sahte kimlik ve pasaport sahibi üç kişiyi, ellerinde İncirlik planlarıyla tutuklamıştı. 
     The Washington Post, FBI'ın tutukladığı kişilerde, İncirlik tesisleri planlarının yanı sıra günlük planların yapıldığı bir ajanda içinde, ''Amerikan Savunma Bakanı'' olarak bir not düşüldüğünü de belirtti. 
     Gazeteye konuşan Clinton dönemi savunma kaynakları, ''Cohen, geçen Aralık ayında İncirlik'e düzenleyeceği ziyareti, kendisine yönelik tehdide ilişkin güvenilir bilgiler üzerine iptal etmişti'' dediler. 
     






</TEXT>
</DOC>
