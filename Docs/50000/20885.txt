<DOC>
<DOCNO> 20885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sonspo08.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ile Gaziantep yarın 30. randevuda karşılaşacak 
</HEADLINE>
<TEXT>

     Trabzonspor ile Gaziantepspor yarın yapacakları maçla birlikte Birinci Futbol Ligi'nde 30. kez karşı karşıya gelecekler. 
     Bugüne dek 2 takım arasında yapılan 29 maçta, bordo-mavili takımın, rakibi karşısında 16-6 üstünlüğü bulunurken, 7 karşılaşmada ise taraflar sahadan beraberlikle ayrıldı. 
     Trabzonspor, söz konusu maçlarda 53 gol atarken, kendi kalesinde 22 gol gördü. 
     
     Trabzonspor deplasmanda zorlanıyor 
     Trabzonspor, Gaziantepspor ile deplasmanda yaptığı maçlarda, kendi evinde gösterdiği performansı gösteremedi. Kamil Ocak Stadı'nda yapılan 14 maçın, 5'inde Gaziantepspor, 4'ünde ise Trabzonspor galip gelirken, 5 karşılaşma ise beraberlikle sonuçlandı. 
     Trabzonspor, deplasmandaki maçlarda 12 gol atarken kalesinde ise 13 gol gördü. 
     Trabzonspor, bu sezon rakibiyle ligde kendi sahasında yaptığı karşılaşmayı 3-1 kazandı. Bordo-mavililer, Türkiye Kupası'nda da Gaziantepspor'u deplasmanda yine aynı sonuçla yenerek, rakibini kupaya veda ettirmişti. 
     2 takım arasındaki maçlarda en farklı skorlu galibiyetleri ise Trabzonspor, 1996-97 ve 1981-82 sezonlarında 5-0, 1992-93 sezonlarında da 6-2'lik sonuçlarla elde etti. 






</TEXT>
</DOC>
