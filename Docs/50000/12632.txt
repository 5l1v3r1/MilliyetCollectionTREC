<DOC>
<DOCNO> 12632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/guncel/gun20.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Eyüp’te iki intihar 
     Eyüp, Alibeyköy Mihrimah Sokak’ta oturan Önder Eren, evinde kendini astı. Eşi tarafından terk edilen Eren’in, bu yüzden bunalıma girmiş olabileceği belirtildi. Yine Eyüp’te oturan Doğan Karahan da, kendisini evinin yakınındaki bir ağaca astı. Kemerburgaz Orman İşletme Şefliği’nde çalışan Karahan’ın çocuğunun sağlık problemleri nedeniyle ekonomik sıkıntı içerisinde olduğu kaydedildi. 
     
     İki Kuran, iki gözaltı 
     İzmir Alaybey’de bir nakliye merkezine baskın düzenleyen mali polis, biri Kanuni Sultan Süleyman devrinden kalma iki el yazması Kuranı Kerim ele geçirdi. Olayla ilgili olarak nakliyeci Metin Çıvkın ile Osman Durmaz gözaltına alındı. Sanıkların Kuranları nereden bulduğu araştırılıyor. 
     
     Malki’de çelişen ifadeler 
     İşadamı Nesim Malki’nin Bursa’da öldürülmesi olayıyla ilgili sonradan ortaya çıkan Mücahit Çakal ile Emin Menge hakkında hazırlanan ek iddianamede, iki sanığın, yer gösterme, olay yeri tutanaklarıyla diğer belge ve delillerle çelişen ifadeler verdikleri belirtiliyor. Çakal hakkında idam Menge hakkında ise 21 yıldan az olmamak üzere ağır hapis cezası isteniyor. 
     
     Çöpten bacak çıktı 
     Beyoğlu, General Yazgan Sokak’taki çöpleri toplayan temizlik görevlileri, dün saat 03.00’te çöp arabasına attıkları torbalardan birinde kesik bir bacak buldu. Dedektifler, baldır kısmından koparılmış bacağın 30 - 35 yaşlarında bir kadına ait olduğunu ve 5 gün önce kesildiğini belirledi. 
     
     Polisten Metris’e esrar 
     Metris Cezaevi’ne ziyaret amacıyla gelen polis memuru Sayım Şeker’in üzerini arayan jandarma ekipleri, cüzdanında 10 gram esrar maddesi buldu. Bakırköy İlçe Emniyet Müdürlüğü Asayiş Büro Amirliği’nde görevli olan Şeker, Atışalanı Karakolu’na teslim edildi. Cezaevinde yapılan aramada da bir koğuşta, 9 adet bıçak, 1 adet telefon rehberi ve el yapımı oyun k ğıtları ele geçirildi. 
     
     Falçatayla otobüs kaçırdı 
     İzmir'de Esentepe - Gültepe seferini yapan Ali Dağ yönetimindeki belediye otobüsü yolcularından Okan Bağırgan, bir falçata tehdidiyle aracı durdurtup 30 yolcuyu indirdi. Şoförden Konak yönüne dönmesini isteyen Bağırgan’ı yolcuların ihbarıyla olaya müdahale eden polis etkisiz hale getirdi. 
     
     Oğlunu hortumla dövdü 
     Denizli’nin Kayhan beldesinde oturan Cafer Aycan, ayakkabısını suluboya ile boyayan 6 yaşındaki oğlu Recep Aycan’ı hortumla döverek hastanelik etti. Sol gözü moraran ve kapanan Recep’in muayenesinde, sırtında ve belinde hortum izine rastlandı. Recep’e 15 günlük rapor verildi. Polisin gözaltına aldığı Cafer Aycan’ın ise, evden uzaklaştırma cezası alabileceği belirtildi. 
     
     Bebeği iple boğdular 
     Tokat’ın Reşadiye ilçesinden geçen Kelkit Çayı’ndan kum çıkaran işçiler, bir bebek cesediyle karşılaştı. Olay yerine gelen polis, bebeği otopsi için hastaneye getirdi. Yapılan otopside bebeğin üç aylık olduğu ve dereye atılmadan önce iple boğulduğu ortaya çıktı. Soruşturma sürüyor. 
     
     Berlin’de vampir dehşeti 
     Vampir olduğunu ve kana susadığını belirten genç bir kadın, Berlin’de terör estirdi. Bild gazetesinin haberine göre, Laure E. adlı sarışın kadın, "ava çıktığı" caddede beş kişiyi boyun ve kulaklarından ısırdıktan sonra polis tarafından yakalandı. "Kurbanlarına" saldırırken, "Ben vampirim. Kana susadım" diyen 21 yaşındaki sarışın kadın, psikiyatrik tedaviye alındı. 
     
     Başkan Anter öldü 
     Bodrum Belediye Başkanı CHP’li Emin Anter, bir yıl önce yakalandığı akciğer kanseri nedeniyle tedavi gördüğü Houston kentindeki Teksas Üniversitesi M.D. Anderson Kanser Araştırma Merkezi’nde önceki gece yaşamını yitirdi. Evli ve iki çocuk babası olan Anter, iki dönemdir başkanlık yapıyordu. 
     


 GÜNCEL 




























</TEXT>
</DOC>
