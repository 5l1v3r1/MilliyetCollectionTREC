<DOC>
<DOCNO> 35732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sonspo05.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İskoçya'ya gitti 
</HEADLINE>
<TEXT>

     Fenerbahçe, Glasgow Rangers ile yapacağı Avrupa Şampiyonlar Ligi 3. ön eleme turu ilk maçı için İskoçya'ya gitti. 
     Atatürk Havalimanı Dış Hatlar Terminali'ne otobüsle gelen Fenerbahçeli futbolcular ve yöneticiler, saat 11.00'de THY'ye ait bir uçakla Glasgow'a hareket etti. 
     Fenerbahçe Teknik Direktörü Mustafa Denizli, Fenerbahçe'nin ilk etap için yolculuğunun başladığını belirterek, ''Bitirmek için ilk maçlar son derece önemli. Hedefe ulaşmak için ilk maçta, ikinci maçı daha kolay hale getirecek bir sonuç almalısınız. Biz de bunun için gidiyoruz. Bütün çalışmalarımız bunun üzerine yapıldı. Ümit ediyorum ki, ikinci maç için son derece güzel bir sonuçla Türkiye'ye döneriz'' diye konuştu. Denizli, İskoçya'da izlediği kadarıyla Glasgow Rangers'ın, Türkiye Şampiyonu'ndan son derece çekinen bir takım havasında olduğunu ifade ederek, ''Biz de Glasgow Rangers'in ne kadar güçlü olduğunu biliyoruz. Biz bir şampiyona yakışan herşeyi yapmak zorundayız'' dedi. 
     Kulüp asbaşkanı Uğur Dündar da Glasgow Rangers maçının Fenerbahçe için çok önemli olduğunu belirterek, ''Yeni bir dönemin başlangıcı. Fenerbahçe Avrupa'ya açılıyor'' diye konuştu. Dündar, kriz kasırgasının insanları karamsarlığa sürüklediği Türkiye'de, özellikle futbolseverlerin mutlu olabilecekleri ve tutunabilecekleri tek dal olarak futboldaki uluslararası başarıları gördüklerini ifade ederek, ''Bu nedenle insanlarımızı mutlu edebilmek, krizin yarattığı karamsarlık dalgasını bir an için itebilmek maksadıyla bu maçı en iyi şekilde oynamaya gidiyoruz. Türkiye'ye en iyi skorla dönmek için gidiyoruz'' diye konuştu. 
     Futbol fanatizmine ilişkin bir soru üzerine de Dündar, taraftarlar arasında provokasyonla başlayabilecek bir çatışmanın bir anda toplumsal olaylara dönüşebileceğini vurgulayarak, ''Bu sezon tüm futbol takımı yöneticilerinin, sorumluluk bilinciyle taraftarları dostluğa, kardeşliğe çağıracak, gerginlik atmosferinden uzaklaştırıcı konuşmalar yapmalarını ve tavırlar sergilemelerini bekliyorum'' dedi. Futbolculardan Serhat da Glasgow Rangers'ın, eksikliklerine karşın iyi bir ekip olduğunu bildiklerini belirterek, ''Biz de iyi bir ekibiz. Sonuçta iyi hazırlandık. En iyi şekilde galip gelerek döneceğiz'' diye konuştu. 







</TEXT>
</DOC>
