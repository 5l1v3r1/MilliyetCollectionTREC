<DOC>
<DOCNO> 6361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/guncel/agun.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nakşibendi şeyhi Coşan'ın cenazesine 10 bin kişi katıldı 
</HEADLINE>
<TEXT>
El sürme’ izdihamı 
Esad Coşan, Eyüp Mezarlığı’nda daha önce Adnan Menderes için hazırlanmış olan yere gömüldü... 
     İSTANBUL Milliyet 

     Avustralya'da geçirdiği trafik kazası sonucu hayatını kaybeden Nakşibendi şeyhi Prof. Dr. Esad Coşan ile damadı Prof. Dr. Ali Yücel Uyarel binlerce müridinin katıldığı bir törenle Eyüp Mezarlığı'nda defnedildi. 
     İskenderpaşa cemaatinin lideri Coşan ve Uyarel için Fatih Camii'nde cenaze namazı kılındı. Yenibosna'daki Hayrünnisa Hastanesi'nden alınan cenazeler 400 araçlık bir konvoy eşliğinde Fatih Camii'ne getirilerek musalla taşına konuldu. 
     Daha sonra cami avlusunda toplanan yaklaşık 10 bin kişi, cenaze namazı için saf tuttu. Bu sırada FP Genel Başkanı Recai Kutan Coşan'ın babası Halil Necati Coşan'ın elini öptü. 
     Cuma namazının ardından Fatih Camii imamı Süleyman Pervaneli bir konuşma yaparken, cenaze namazı İskenderpaşa Camii eski imamlarından Mithat Kutlu tarafından kıldırıldı. 
     
Tabuta Kabe örtüsü kondu      Coşan'ın tabutuna yakın olmak isteyen kalabalık, musallanın bulunduğu bölüme doğru ilerlemeye başladı. Coşan'ın tabutunun başına "hoca" olduğunun göstergesi olarak bir sarık ve tabutların üzerine de Kabe örtüsünden bir parça konuldu. Kalabalık anonslarla uyarılırken, bir grubun tabutu ellemek istemesi üzerine izhidam yaşandı. Fırsat bulanlar ise, tabutu öperek yüzlerine sürdü. Sürekli olarak, "Sizleri sakin olmaya davet ediyoruz" anonsları yapıldı. 
     
Tekbirlerle yüründü      Cenaze namazının kılınmasının ardından cenazeler tekbirler eşliğinde cami avlusundan çıkarılarak, Eyüp Mezarlığı'na götürülmek üzere tekbirlerle yola çıkarıldı. Binlerce kişi cenaze arabalarının arkasından Fatih - Edirnekapı - Haliç yolu üzerinden Eyüp Mezarlığı'na kadar yürüdü. 
     
NOTLAR...      Özel güvenlik sağlandı 
     Coşan'ın defnedildiği Eyüp Mezarlığı'nda ise hazırlıklar sabah saatlerinde tamamlandı. Ses düzeninin bile kurulduğu mezarlığa, tarikat üyeleri, çeşitli yerlerden çuvallarla toprak getirdi. Mezarlıktaki güvenlik ise cemaate bağlı Server Holding'e ait özel ekiple sağlandı. 
     Cenazelerin gömülmesi ve duaların okunmasının ardından aile mezarlıktan ayrıldı. Cemaat mensupları ise şeyhleri için geç saatlere kadar mezar başında dua okudu. 
     
Menderes'in yerine Coşan      Esad Coşan'ın toprağa verildiği Eyüp Mezarlığı'ndaki yer, yıllar önce Adnan Menderes ve arkadaşlarının İmralı'dan nakil edilmeleri tartışmalarının başladığı günlerde gündeme geldi. Menderes'in vasiyeti doğrultusunda, cenazelerin Eyüp Sultan'a nakli ağırlık kazanmıştı. . Ancak daha sonra Anıtmezar'da karar kılındı. Eyüp Belediye Başkanı Ahmet Genç, Menderes için belirlenen mezar yerinin, daha sonra Coşan ailesi tarafından satın alındığını söyledi. 
     
Tabut öpmek ne anlama geliyor      Esad Coşan'ın cenazesinde müridleri, tabutunu ellemek ya da öpmek için birbirleriyle yarıştı. Öğretim üyeleri, bu durumu şöyle değerlendirdi 
     Yrd. Doç. Dilaver Gürer Tabuta dokunmak ve öpmek basit bir duygulanma olabilir. Kişi sevdiği birinin tabutuna dokunmak istiyor. Bir diğer grup da tabutu öptüğünde sevap kazandığını, hatta cennete gideceğini sanıyor, buna inanıyor. Her iki nedenle de yapan var. 
     Doç. Dr. Abdülaziz Bayındır Müritleri şeyhlerini öğretmen olarak kabul etse, ortada problem kalmaz. Şeyhlerini kutsallaştırmaları, insan üstü hale getirmelerine neden oluyor. Bu da haliyle şeyhleri dine aykırı konuma sokuyor. 
     Prof. Dr. Hüseyin Hatemi Sadece bir sevgi gösterisi. Bir çok Müslüman'a göre, olmaması doğrudur ama bazı Müslümanlar da sevgi tezahürünü caiz görür. 
     
Küskün Erbakan geldi, ANAP'lılar yoktu      İktidarın rağbet etmediği cenaze törenine önce Kutan geldi. Gürtuna ise son anda yetişti 
     Esad Coşan'ın Fatih Camii'ndeki cenaze törenine "cemaatin" seçimde desteklediği ANAP'lılardan dikkat çeken bir katılım olmazken Coşan ile bir süre önce yolları ayrılan Necmettin Erbakan hazır bulundu. 
     İktidar partilerinden katılımın olmadığı camideki törene ilk gelen FP Genel Başkanı Recai Kutan'dı. Kapatılan RP'nin Genel Başkanı Necmettin Erbakan, cuma namazından hemen önce gelirken stanbul Büyükşehir Belediye Başkanı Ali Müfit Gürtuna, cenaze namazına son anda yetişti. Cenaze namazında Kutan ile Cüppeli Ahmet Hoca yan yana durdu. Esad Coşan'ın babası Necati Coşan, oğlu Nurettin Coşan, ön saflarda yer aldı. Cenazeye, BBP Genel Başkanı Muhsin Yazıcıoğlu, Yeniden Doğuş Partisi eski Genel Başkanı Hasan Celal Güzel de katıldı. 
     
"Sessiz Gemi" şiiriyle uğurlandı      Tarikatın internet adresi "iskenderpasa.com" adresinden sürekli görüntü ve bilgi aktarıldı. 
     Fatih Camii dolduğu için, öğlen namazı olmadan ana kapı kapatıldı. 
     Polisin yanı sıra, Server Holding'e güvenlik hizmeti veren şirketin 25 elemanı da görev yaptı. 
     Protokol için önlerde yer ayrıldı. 
     Tören için Show Müzik'e özel ses düzeni kurduruldu. 
     Törene çelenk gönderen tek kişi, Ehl - i Beyt Vakfı Başkanı Altun oldu. 
     Fatih Camii imamı Süleyman Pervaneli, cenazede yaptığı konuşmada, Coşan'ı Yahya Kemal Beyatlı'nın "Sessiz Gemi" şiiriyle uğurladı. 
     


 GÜNCEL 


















</TEXT>
</DOC>
