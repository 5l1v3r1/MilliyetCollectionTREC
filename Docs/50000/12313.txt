<DOC>
<DOCNO> 12313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/siyaset/siy03.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Programa MGK freni 
</HEADLINE>
<TEXT>

     SERPİL ÇEVİKCAN Ankara 

     Ulusal Program'ın UP siyasi kriterler bölümündeki değişikliğin altında, MHP’nin değil, Milli Güvenlik Kurulu'nun MGK olduğu ileri sürüldü. Bir bakan da, özellikle Kürtçe konusunda "frene bastıranın" MGK olduğunu doğruladı. Kulislere yansıyan bilgilere göre, UP'un siyasal kriterler bölümünün en hassas noktasını oluşturan Kürtçe eğitim ve yayın konusundaki değişiklik süreci, MİT'in 'Askerler Kürtçe yayına karşı değil' yolundaki açıklamasıyla başladı. 
     
     Koalisyonda orta yol 
     Sonra Genelkurmay Başkanlığı'nın "Üniter yapıya zarar verecek her uygulamanın karşısındayız" açıklaması geldi. UP çalışmaları sürerken, MHP'nin Kürtçe yayın - eğitim ve idam konularındaki çekinceleri, Bahçeli tarafından ortaklara iletildi. Son MGK toplantısı öncesinde orta yol bulundu. 'Orta yol'da idam için bağlayıcı olmayan bir ifadelendirme kullanılırken, Kürtçe yayın ve eğitim konusunda 'Kürtçe' ve 'anadil' kavramlarına yer verilmemesi kararlaştırıldı. 
     
     MGK devrede... 
     Çalışmaların tamamlanmasının ardından UP, Bakanlar Kurulu öncesi MGK'da ele alındı. Askeri kanat, Türkiye'nin üniter yapısı ve toprak bütünlüğünü vurgusunu esas alan uyarılarda bulununca, "Resmi ve eğitim dili Türkçe'dir. Bu günlük yaşamda farklı dil, lehçe ve ağız kullanımına engel değildir. Bu serbestlik ayrılıkçı veya bölücü amaçlarla kullanılamaz" ifadesi metnin son haline girdi. 
     
     


 SİYASET 














</TEXT>
</DOC>
