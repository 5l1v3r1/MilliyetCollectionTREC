<DOC>
<DOCNO> 38862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/guncel/gun03.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli Özgür nezarette öldü 
</HEADLINE>
<TEXT>

     AHMET ERTAN Edremit DHA 

     Edremit'te gözaltına alınan lise öğrencisi 16 yaşındaki Özgür Ünal, nezarethanede ölü bulundu. Balıkesir Emniyet Müdürü Kemal İskender, Ünal'ın kendisini kalorifer borusuna astığını öne sürerek, olayla ilgili adli ve idari soruşturma başlatıldığını bildirdi. Kesin ölüm nedeni otopsiyle belirlenecek. 
     
İlginç rastlantı      Balıkesir Emniyet Müdürü İskender, Manisa'da liseli gençlere 1995 yılında işkence yapıldığı dönemde de Manisa Emniyet Müdürlüğü görevinde bulunuyordu. Aslen Manisalı olan liseli bir gencin, İskender'in görev yaptığı Balıkesir'de nezarette ölü bulunması ilginç bir rastlantı olarak değerlendirildi. 
     Edremit Lisesi ikinci sınıf öğrencisi Özgür Ünal, geçen çarşamba akşamı saat 21.00'de ailesinin işlettiği Edremit- Havran karayolundaki Adsan Petrol'deki lokantaya gelen sivil polislerce "Hakkında şikayet var" denilerek gözaltına alındı. Edremit Emniyet Müdürlüğü'ne götürülen Özgür Ünal, nezarethaneye konuldu ve geçen perşembe günü saat 10.00 sıralarında ölü bulundu. 
     Ölüm haberi saat 11.00'de ailesine bildirildi ve Emniyet Müdürlüğü'ne çağrıldı. Gencin cenazesi Ayvalık Devlet Hastanesi'nden istenen ambulansla otopsi için Bursa Adli Tıp Kurumu'na gönderildi. 
     Çevresinde efendiliği ve sessiz yapısıyla tanınan liseli gencin ölümü üzüntü yaratırken, baba Osman Ünal, gelişmeler karşısında sessiz kaldı. Bir yıldır Edremit'te restoran işleten Osman Ünal, ölüm olayının ardından yanına ailesini de alarak apar topar memleketi Manisa'ya döndü. 
     Balıkesir Emniyet Müdür Yardımcısı Çetin Aysun, olayla ilgili incelemelerde bulunmak üzere dün Edremit'e geldi. Edremit'teki yetkililer konuyla ilgili açıklama yapmazken, Kaymakam Hasan Bağcı hiçbir bilgisi olmadığını ve araştıracağını söyledi. Edremit Emniyet Müdürü Ali Rıza Topçu da konuyu incelediklerini, olayla ilgili açıklamayı daha sonra yapacaklarını söylemekle yetindi. 
     Balıkesir Emniyet Müdürü İskender ise Özgür Ünal'ın iki kadına cinsel taciz ve kapkaç iddiasıyla gözaltına alındığını belirterek, "Görevli memurun dalgınlığından yararlanmış, battaniye kenarındaki kumaş şeridini söküp tuvalete giderek, kendisini kalorifer borusuna asmış" dedi. İskender, savcılığın adli soruşturma başlattığını belirterek, "Biz de idari soruşturma açtık. Nöbetçi memuru açığa aldık. Muhakkik tayin ettik" diye konuştu. 
     
     Baba dava açacak 
     Özgür Ünal'ın cesedi, Bursa Adli Tıp Kurumu'nda tamamlanan otopsinin ardından, memleketi Manisa'ya getirildi. Ünal, ikindi namazının ardından Yeni Akhisar Mezarlığı'nda toprağa verildi. 
     Özgür'ün babası Osman Ünal, kışın Edremit'te bir lahmacun lokantası kiraladıklarını, bunun üzerine eşi Hafize, oğlu Özgür ve kızı Özge'yi de alarak Edremit'e yerleştiklerini bildirdi. Osman Ünal, oğlunun gözaltına alınmasını ve ölümünü ise şöyle anlattı 
     "Özgür, benzinlikten Edremit şehir merkezine, benim 45 YZ 219 plakalı mobiletimle gitti. Çarşamba akşamı işyerime iki sivil polis geldi ve Özgür'ü sordular. O sırada Özgür, içeri girdi. Daha sonra polisler, bana 'Sen çekil, belki senden çekinir' dedi. Daha sonra Edremit İlçe Emniyet Müdürlüğü'ne götürdüler. Ben de arkalarından Emniyet Müdürlüğü'ne gittim. Polisler, önce bana 'Oğlun ehliyetsiz, motosiklet kullanıyor. Bu yüzden 54 milyon 200 bin para cezası kesiyoruz, motora el koyuyoruz' dedi. Daha sonra Özgür'ü nezarethaneye aldılar. Polisler daha sonra da 'Oğlun hakkında bir kadına laf attığı şeklinde bir şikayet var. Yarın mahkemeye çıkaracağız. Senin yapacağın bir şey yok' dediler. Bunun üzerine elim kolum bağlı, işyerime döndüm. Bu arada oğlumdan şikayetçi olan bir kadının da postanede çalıştığını öğrendim. Sabah saat 11.00 sıralarında beni yeniden Emniyet Müdürlüğü'ne çağırdılar ve oğlumun intihar ettiğini ifade ettiler. Bir polis, 'Sabah saat 09.00 sıralarında oğlunu nezarethanede gördüm. Mahkemeye çıkarmak için üst kata evrakları almaya çıktım. Saat 10.00 sıralarında yeniden nezarethaneye geldiğimde cesediyle karşılaştım. Özgür gece verdiğimiz battaniyenin kenarındaki şeritleri ip şekline getirip, kendini tuvalette asmış' dedi. Savcılık, otopsi isteyip, istemediğimi sordu. Ben de otopsi yapılmasını istedim. Boynunda morluk vardı, başka bir şey göremedim. Oğluma ne olduğunu bilmiyorum. Bu işin peşini bırakmayacağım, davacı olacağım." 
     



 GÜNCEL 
















</TEXT>
</DOC>
