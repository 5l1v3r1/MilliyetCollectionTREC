<DOC>
<DOCNO> 10402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/dunya/tur.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Kıbrıs ve Hazar temsilcilerine tırpan 
YASEMİN ÇONGAR Washington 
     Bush yönetimi, Beyaz Saray ve Dışişleri bünyesinde uluslararası politikanın yönetimi ve izlenmesine yönelik yeniden yapılanma çalışması kapsamında, Clinton döneminde doğrudan Başkan’a bağlı olarak çalışan bir dizi özel temsilcinin görevini lağvetti. 
     Lağvedilen 55 görev arasında, Türkiye’yi en yakından ilgilendiren iki temsilcilik sayılan, Kıbrıs ve Hazar Havzası Enerji Kaynakları alanındaki yetkili temsilcilikler de yeraldı. 
     Dışişleri Bakanı Colin Powell’ın yönettiği çalışma kapsamında lağvedilmesi önerilen Kıbrıs temsilciliği, son olarak Al Moses tarafından yürütülmekteydi. Hazar Temsilciliği ise, John Wolf’tan sonra Elizabeth Jones tarafından devralınmıştı. 
     
     İlgi azaldı 
     Türk diplomatları, Kıbrıs Temsilciliği’nin lağvedileceğini uzun süredir tahmin ediyor ve bundan memnuniyetlerini gizlemiyorlardı. Ancak Hazar Temsilciliği’nin kaldırılması, "Bakü - Ceyhan’a ilgi azalabilir" diyen Türk diplomatlarında "kötü bir sürpriz" etkisi yaptı. Ancak Bush yönetimi kaynakları, Joens’un görevinin iptalinin, Bakü - Ceyhan’a destekten vazgeçilmesi anlamına gelmediğini vurguluyorlar. 
     Bu arada Bush, BM’nin arabuluculuk çabalarını desteklediğini belirten ilk Kıbrıs raporunu Kongre’ye yolladı. 
     


 DÜNYA 











</TEXT>
</DOC>
