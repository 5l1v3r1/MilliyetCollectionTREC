<DOC>
<DOCNO> 46114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun03.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Terör tehditleri ile ilgilenmeyi bize bırakın" 
</HEADLINE>
<TEXT>

     ABD Başkanı George Walker Bush, Amerikan halkının terörist saldırılardan endişelenmeyi hükümet görevlilerine bırakarak işinin başında olmasını, hükümetin, ABD'yi hedef alan kötü insanlara karşı güvenliği sağlamak için her türlü önlemi almakta olduğunu söyledi. 
     Bush, ABD'nin Afganistan'daki hedeflere askeri operasyonunun başlamasının ardından Washington'a gelen Almanya Başbakanı Gerhard Schröder ile birlikte Beyaz Saray'daki Rose Garden'da basının sorularını yanıtladı. 
     Başkan Bush, Florida'da iki kişide şarbon tespit edilmesinin ardından, artan biyolojik ve kimyasal saldırı endişelerine ilişkin bir soru üzerine, şunları söyledi 
     ''Bu hastalığın postadan geldiği üzerinde duruluyor. Potansiyel biyolojik ve kimyasal saldırılara karşı hassasız. Ancak kimse unutmasın ki, sistem her zaman olduğundan daha iyi çalışıyor. Bütün izleri, bilgileri çok ciddiye alıyoruz. Çünkü kötü insanlar ABD'yi hedef seçti. Hükümet güvenlik için elinden geleni yapıyor. Amerikan halkı, terör için endişelenmeyi hükümet görevlilerine bırakmalı ve işine, günlük yaşamına dönmeli'' diye konuştu. 
     Geçen hafta bazı önemli bilgilere ilişkin ABD Kongresi'ne verilen bilgilerin basına sızdırıldığını söyleyen Bush, Kongre üyelerine ''sorumluluk sahibi'' kişiler olarak davranmaları çağrısında bulundu. 
     Bush, ''Kongre üyeleri eğer yerlerini ciddiye alıyorlarsa, ülkemizin karşı karşıya olduğu tehditleri ciddiye alıyorlarsa bu bilgileri basınla paylaşmamalılar. Bu ciddi bir durum. Herkes sorumlu davranmalı'' dedi. 
     Bilgilerin basına sızdırılmasının ''kabul edilemez'' olduğunu belirten Bush, ''olağanüstü bir dönemde yaşıyoruz. Bilgi sızmasını göze alamayız. Birliklerimizin hayatı tehlikeye atılıyor'' diye konuştu. 
     
     'Adalet istiyoruz' 
     Başkan Bush, 11 Eylül saldırılarının arkasındaki terörist Usame Bin Ladin ve terör örgütü El Kaide ile, bu örgüte yardım eden bütün unsurların peşine düşüleceğini ve ABD'nin istediğinin adalet olduğunu vurguladı. 
     Bush, ''biz çok sabırlı insanlarız. Bir gün, bir ay, bir yıl veya 10 yıl sürse de hedefimizden şaşmayacağız'' dedi. 
     ABD Başkanı, Afgan halkını aç bırakan, insanlara eşit davranmayan ve teröristleri barındıran Taliban yönetiminin de, en az teröristler kadar suçlu olduğunu söyledi. 
     
     Rusya... 
     Başkan Bush, Rusya'ya ilişkin bir soru üzerine, 11 Eylül günü kendisine ayrılan Air Force One uçağındayken, Rusya Devlet Başkanı Vladimir Putin'in, ''askerlerini alarma geçirme'' teklifinde bulunduğunu söyledi. 
     Putin'in Soğuk Savaş'ın bittiğini artık çok iyi anladığını belirten Bush, ''Putin'in azınlık haklarına da saygı göstermesi gerekir. Hükümetinin, azınlıklara karşı tutumuna ilişkin endişelerimi kendisine ilettim. Basına baskı yaparsa ve azınlıklara davranışını sürdürürse ortak bir anlayış bulmamız zor'' diye konuştu. 
     
     Schröder 
     Almanya Başbakanı Schröder de, ziyaretinin, ABD'ye bu trajik saldırı sonrasında dostluğu göstermek bakımından önem taşıdığını söyledi. 
     Teröre karşı kapsamlı bir yaklaşım gerektiğini belirten Schröder, ''özellikle terörizmin fonlarını kurutmak çok önemli. Bu savaşın, diplomatik ve politik yönleri de var. Terörizme karşı savaş, İslam'a karşı değildir, Bin Ladin ve onun arkasındaki zalim rejime karşıdır'' diye konuştu. 
     






</TEXT>
</DOC>
