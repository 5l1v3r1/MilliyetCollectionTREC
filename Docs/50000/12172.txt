<DOC>
<DOCNO> 12172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/siyaset/siy04.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'e "Bal" gibi gol 
</HEADLINE>
<TEXT>

     SALİHA ÇOLAK Ankara 

     Hükümetin krizin ardından ekonomide süper yetkilerle Devlet Bakanlığı'na getirdiği Kemal Derviş'e rağmen, Devlet Bakanı Faruk Bal'ın müdahalesiyle Emlak Konut Genel Kurulu yapıldı ve yönetim tasviye edildi. Emlak Konut Genel Müdürü ve Yönetim Kurulu Başkanı Süleyman Şahin, "hukuksuzluğu" tutanağa geçirdikten sonra, "izin dilekçesini" verip görevinden ayrıldı. 
     
Derviş 'yapmayın' dedi      Derviş tarafından açıklanan "acil önlem" paketi ile dün açıklanan çerçeve program, Emlak Bankası'nın önümüzdeki hafta Ziraat Bankası ile birleştirilmesini öngörüyordu. Buna karşın Emlak Bankası, 1 Şubat'ta Emlak Konut'tan Genel Kurulu'nu yapmasını ve ana sözleşmesini değiştirmesini istedi. 
     Emlak Konut yönetimi genel kurul hazırlığına başlarken şirket yönetimindeki Hazine temsilcisi geçen hafta Hazine'ye genel kurul yapılacağından haberdar olup olmadığını sordu. Bunun üzerine Derviş, yeni yapılanmaya ilişkin çalışmaların tamamlanması açısından genel kurulun yapılmaması yönünde bir yazı gönderdi. Banka, Bakan Faruk Bal'a Derviş'in yazısına ilişkin nasıl bir işlem yapılacağını sordu. Bal'ın, "ertelenmesine gerek yok" talimatı üzerine genel kurul dün yapıldı. 
     
Usulsüzlük tutanağa geçti      Genel Müdür ve Yönetim Kurulu Başkanı sıfatıyla Süleyman Şahin, Divan Başkanlığı yaptığı genel kurulda süreci özetleyerek, genel kurulun usulsüz yapıldığını tutanaklara geçirtti. Şahin eski ana sözleşmenin bu geçiş sürecinde faliyetleri engellemeyeceğini savundu. 
     Daha sonra yapılan seçimde eski yönetim kurulundan Ali Alp ve Onur Ayatar yerlerini korurken Mete Arslan, Demir İnal ve Beyhan Sarı yönetime seçildi. Yeniden seçilmeyen Şahin ise izin dilekçesini vererek ayrıldı. Kabul edilen ana sözleşmeye göre daha önce dörtlü kararnameyle atanan genel müdürün de yönetim kurulu tarafından seçilecek olması nedeniyle Emlak Konut'ta tam anlamıyla tasviye anlamına gelen seçim tamamlanmış oldu. Şahin'in emekliliğini isteyeceği öğrenildi. 
     


 SİYASET 













</TEXT>
</DOC>
