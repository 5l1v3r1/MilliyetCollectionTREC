<DOC>
<DOCNO> 22284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sontur08.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Derviş girerse siyasetimize güç katar" 
</HEADLINE>
<TEXT>

     CHP Genel Başkanı Deniz Baykal, ekonomiden sorumlu Devlet Bakanı Kemal Derviş'in siyasete atılacağı yolunda bazı gazetelerde yer alan haberlere ilişkin olarak, ''Demokratik siyasette herkesin siyasal çalışma hakkı vardır. Böyle çalışmalar siyasetimize de güç katar'' dedi. 
     Baykal, Tunceli Dayanışma ve Yardımlaşma Vakfı tarafından Söğütözü Dinlenme Yeri'nde düzenlenen ''10. Anadolu Birliği Aşure Günü''ne katıldı. 
     CHP Genel Başkanı Deniz Baykal, gazetecilerin ''Kamu kesimi toplu iş sözleşmelerinde Türk-İş'in tavrını nasıl değerlendiriyorsunuz ''sorusuna, görüşmelerin bir an önce anlaşmayla sonuçlanmasını bütün toplumun beklediğini belirtti. 
     Bunun, izlenecek ekonomik programın başarısı açısında da şart olduğunu ifade eden Baykal, ''Aynı zamanda çalışanların yaşanmış olan enflasyonun olumsuz etkilerinden kurtarılmaları daha önceki hükümetlerin de temel taahhüdü idi. Bunun gerçekleşmesi açısından yaşanmış olan enflasyonun ücretlere yansıtılması talebi, çok haklı bir taleptir'' dedi. Baykal, bir an önce bu yönde bir çözüm bulunmasını dilediklerini ifade etti. 
     Baykal, bir gazetecinin, ''Kemal Derviş siyasete soyunuyor. Rakip olarak görüyor musunuz '' diye sorması üzerine ise şunları kaydetti 
     ''Demokratik siyasette herkesin siyasal çalışma hakkı vardır. Böyle çalışmalar siyasetimize de güç katar. Siyasetin canlanması, renklenmesi, demokrasimizin anlam kazanması açısından yararlı olur.'' Baykal, ''Solda bütünlük sağlayabilir mi '' sorusuna da, ''Sol bütünleşiyor. O konuda fazla endişede olmayın'' karşılığını verdi. Aşure gününe katılan Tuncelilerle sohbet eden Baykal, kısa bir süre pikniğe gelenlere aşure de dağıttı. 
     







</TEXT>
</DOC>
