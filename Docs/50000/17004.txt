<DOC>
<DOCNO> 17004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/spor/spo15.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

A.Gücü alarmı      DENİZLİSPOR’da Ankaragücü maçının hazırlıkları tam kadro sürerken, Teknik Direktör Yılmaz Vural, futbolcularını rehavete kapılmamaları konusunda uyardı. Tecrübeli hoca, "Fenerbahçe’yi yenen iki ekibin randevusu ilginç geçecek. Gevşersek perişan olabiliriz" diye konuştu. 
     
Ertuğrul buruk      SAMSUNSPOR’un tecrübeli futbolcusu Ertuğrul’u, eski takımı Beşiktaş ile oynayacakları maçın heyecanı sardı. Ertuğrul, "Altı yıl formasını giydiğim Beşiktaş’a karşı hem de İnönü Stadı’nda ilk kez mücadele vereceğim. Ancak profesyonelim ve gol atmak istiyorum" dedi. 
     
Kalpar’ın sevinci      YİMPAŞ Yozgatspor Teknik Direktörü Hüseyin Kalpar, düşme hattından kurtulacakları konusunda haklı çıkmanın gururunu yaşadığını söyledi. Son iki maçta 6 puan aldıklarını vurgulayan Kalpar, "Düşme korkusu yaşamayacağımızı söylemiştik. Bunu da ispatladık. Sözümde durmanın sevincini yaşıyorum" dedi. 
     
Saffet sabırsız      ÇAYKUR Rizespor’un golcü futbolcusu Saffet Akyüz, Galatasaray’ı eli boş göndereceklerini iddia etti. Bonservisinin Sarı - Kırmızılı kulüpte olduğunu hatırlatan Saffet, "Galatasaray’da gerekli şansı bulamadım. Sabırsızlıkla bu maçı bekliyorum. Sahamızda iyi oynuyoruz. Galatasaray’ı devireceğiz" dedi. 
     
Çanakkale’ye ikili teklif      HOLLANDA’NIN dünyaca ünlü takımları PSV Eindhoven ve Ajax, Çanakkale Dardanelspor’un genç oyuncuları Gökhan Zam ile Okan Koç için menajerler aracılığıyla transfer önerisinde bulundu. Genel Menajer Nahit Güzel "Resmi teklif aldık ama iki oyuncumuzu da satmayı düşünmüyoruz. Gökhan 19, Okan da daha 18 yaşında" dedi. 
     
Hakan Şükür’e forma şansı      INTER’DE forma şansı bulamayan Hakan Şükür’ün, Fiorentina karşısında ilk on birde sahaya çıkması bekleniyor. Geçtiğimiz günkü idmanda hafif bir sakatlık geçiren milli oyuncunun, Tardelli’nin sakatlıklar nedeniyle takım kuramaması yüzünden, şansı çoğaldı. 
     
Blatter gelmiyor      FIFA Başkanı Joseph Blatter, Türkiye’ye yapacağı geziyi iptal etti. ENKA Holding Yönetim Kurulu Başkanı Şarık Tara’nın davetlisi olarak bugün İstanbul’a geleceği açıklanan Blatter’in programı değişti. 
     
UEFA’da rövanş günü      UEFA Kupası yarı final rövanş karşılaşmaları bugün oynanacak ve finale yükselen takımlar belirlenecek. Liverpool, rakip sahadaki ilk maçta golsüz kaldığı Barcelona’yı ağırlayacak. İlk turda Gaziantepspor’u eleyen Alaves de 5 - 1 kazandığı maçın rövanşında Kaiserslautern ile deplasmanda karşılaşacak. 
     


 SPOR 

























</TEXT>
</DOC>
