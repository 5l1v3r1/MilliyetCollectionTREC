<DOC>
<DOCNO> 1922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur23.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP milletvekillerinden Ersümer’e destek ziyareti 
</HEADLINE>
<TEXT>

     TBMM Başkanvekili Nejat Erseven ile Devlet Bakanı Rüştü Kazım Yücelen’in de aralarında bulunduğu bir gurup Anap Milletvekili, Enerji ve Tabii Kaynaklar Bakanı Cumhur Ersümer’e destek ziyaretinde bulundu. 
     Ankara’da bulunan 30-35 kadar ANAP’lı milletvekili, bugün Enerji ve Tabii Kaynaklar Bakanı Cumhur Ersümer’i makamında ziyaret ederek yaklaşık 40 dakika süren bir görüşme yaptılar. Görüşmeden ayrı zamanlarda ayrılan milletvekilleri, gazetecilerin sorusu üzerine, ziyaretin "nezaket ziyareti" olduğunu söylediler. 
     Devlet Bakanı Rüştü Kazım Yücelen ise bakanlık çıkışında gazetecilerin sorularını yanıtlarken, Ersümer’e, devam eden beyaz enerji operasyonu çerçevesinde destek vermek için ziyarette bulunduğunu söyledi. 
     TBMM Başkanvekili Nejat Arseven de, "biz sayın bakanımıza ziyarette bulunduk. Genel Merkezin kararı değil. Ankara’da bulunan ANAP’lı milletvekilleri sayın bakanımıza ziyarette bulunduk. Kendisini her bakımdan desteklediğimizi, arkasında bulunduğumuzu ifade ettik" dedi. 
     Netice itibariyle, adliyeye intikal etmiş bir konu olduğuna işaret eden Arseven, şunları kaydetti 
     "Orada siyasetin veya siyasetçinin söyleyebileceği hiç bir şey yok. Ama biz siyaseten bu makamda bulunan ve Anavatan partisinin bir milletvekili olan sayın Cumhur Ersümer’e olan güvenimizi tazelemek için, arkadaşlarımızla beraber ziyaret yaptık. Organize bir şey değil, kendiliğinden gelişmiş, arkadaşlarımızla burada buluştuk." 
     




</TEXT>
</DOC>
