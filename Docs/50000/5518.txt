<DOC>
<DOCNO> 5518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/guncel/gun03.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Turan Genç çok kararlı 
</HEADLINE>
<TEXT>
Açıkgöz polisin hayatı kayacak 
Emniyet Genel Müdürü Turan Genç, yayınladığı genelgeyle görevini çıkarları doğrultusunda kullanan polislerin cezalandırılmasını istedi 
     Haksız Kazanç başlığıyla bir genelge yayınlayan Emniyet Genel Müdürü Turan Genç, görevini kendi çıkarı için kullanan personel hakkında gerekli işlemin derhal yapılmasını, atama ve görevlendirmelerde bu konunun göz önünde bulundurulmasını istedi. Polisin görevinin, her türlü suçla mücadele etmek olduğunu hatırlatarak, bildirisinde şu ifadelere yer verdi 
     "Üstlendiğimiz misyon ile ifa ettiğimiz görevimizin kutsallığına ve oluşturulan olumlu imaja rağmen, sayısı az da olsa bazı personelin, kamusal yetki ve görevlerini maddi çıkarları için kullandıkları veya buna tevessül ettikleri yapılan denetleme ve soruşturma sonuçlarından anlaşılmaktadır. Suç işledikleri tespit edilen personel hakkında, ceza ve disiplin hukuku çerçevesinde gerekli işlemler yapılmakla birlikte, bu kötü örneklerin, güvenilir ve çalışkan personelimizle kamuoyu üzerinde ne denli olumsuz bir etki bıraktığı da bir gerçektir." 
     
     Yakalanana af yok 
     Teşkilata zarar veren personelin takip edileceğini bildiren Turan Genç, "İstihdam ve görevlendirmelerde bu husus dikkate alınacak ve suç işlediklerinin tespiti halinde derhal gerekli işlemler yapılarak kötü niyetli personele fırsat verilmeyecektir" dedi. 
     


 GÜNCEL 





















</TEXT>
</DOC>
