<DOC>
<DOCNO> 21888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/spor/spo04.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen çıkmazı 
</HEADLINE>
<TEXT>

     BORDO - Mavili yönetim, Sergen’den umudunu keserken, Siirt Jetpasporlu Ceyhun’un transferinde ise önemli bir mesafe aldı. Sergen’e son olarak iki yıllığına 1 trilyon 500 milyar liralık teklif götüren yönetim, yıldız futbolcunun bunu tek yıllığına istemesi üzerine sıkıntıya düştü. Yöneticiler, "Yine görüşeceğiz. Ancak Sergen’in söylediği rakama yanaşmamız söz konusu değil" dediler. 
     YÖNETİM, Gençlerbirliği’nden Ümit Özat ile Siirt Jetpa’dan Ceyhun için son girişimlerini yapıyor. Ceyhun için Trabzon Milletvekili Ali Naci Tuncer’in yaptığı temaslar olumlu sonuç verdi. Siirt Jetpa Kulübü Başkanı Takiddin Yarayan, "Trabzonspor ile iki - üç gün içinde söz keseceğiz. Yüzde 90 anlaştık" dedi. Asbaşkan Ömer Gürsoy da, Ümit Özat için, "Transfer bitme aşamasında" diye konuştu. 
     
     Futbol şubesi kaldırılıyor 
     TRABZONSPOR Yönetim Kurulu’nun, haziranda yapılacak genel değerlendirmede futbol şube sorumluluğunun lav edilmesini gündeminin birinci maddesi yapacağı öğrenildi. Serdar Bali’nin sorumlu olduğu şubenin takıma yarar sağlamadığı ifade edildi. Futbol takımı ile yönetim arasındaki köprüyü ise profesyonel bir menajerin oluşturacağı ifade edildi. 
     
     Sambacılara Türkçe dersi 
     TRABZONSPOR, Brezilyalı futbolcuların Türkçe öğrenmesine çalışıyor. Başkan Özkan Sümer, "Bu oyunculara Türkçe dersleri veriyoruz. Görevlendirdiğimiz bir öğretmen Brezilya’da kendilerine Türkçe öğretiyor. Bu ülkeye ve takıma uyumlarını daha da kolaylaştırır. Türkiye’ye geldiklerinde yabancılık çekmemelerini istiyoruz" dedi. 
     
     Tekelioğlu sıkıntılı 
     DENİZLİSPOR maçı hazırlıklarını sürdüren Trabzonspor’da Yanchev’in cezalı, Osman’ın da sakatlığı nedeniyle oynayamayacak oluşu teknik heyeti sıkıntıya soktu. Teknik Direktör Sadi Tekelioğlu, sakatlığı süren Gökdeniz’in maça yetiştirilmesi talimatını verdi. Öte yandan dün Belçika’ya giden Başkan Özkan Sümer’in, Hollanda, Avusturya ve Almanya’da da kamp yeri bakacağı bildirildi. 
     



 SPOR 





























</TEXT>
</DOC>
