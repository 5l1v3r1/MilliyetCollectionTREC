<DOC>
<DOCNO> 5327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/son/sondun01.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan Parlamentosu'ndan Fransa'ya karşı bildiri 
</HEADLINE>
<TEXT>

     Azerbaycan Parlamentosu, Fransa Cumhurbaşkanı Jacques Chirac'ın onayladığı sözde Ermeni soykırım yasa tasarısını eleştiren ortak bir bildiriyi kabul etti. 
     Azerbaycan Milli Meclisi'nin bugün yapılan oturumunda ele alınan soykırım yasa tasarısının eleştirildiği bildiride, şu ifadelere yer verildi 
     ''Fransa Meclisi'nde kabul edilen uydurma soykırım tasarısı, bu ülkenin Minsk Grubu eşbaşkanlığı görevindeki tarafsızlığına gölge düşürücü niteliktedir. Tasarı, Ermenistan'ın Azerbaycan toprakları üzerindeki arazi iddialarına zemin hazırlamıştır.'' 
     Azerbaycan ile Türk dünyasının, sözde soykırım tasarısının kabulü nedeniyle büyük rahatsızlık duyduğu dile getirilen bildiride, Ermeniler'in tarih boyu Türk toplumuna karşı soykırım hareketlerine dikkat çekildi. 
     Bildiride, Ermenistan'ın Azerbaycan topraklarını işgaline yer verildi ve kabul edilen tasarının, tarihi gerçekleri hiçbir biçimde yansıtmadığının altı çizildi. 
     Azerbaycan Milli Meclisi Başkanı Murtuz Aleskerov, kabul edilen bildirinin Fransa Meclisi başta olmak üzere tüm Avrupa ülkelerinin parlamentolarına gönderileceğini ve bundan sonraki süreçte tasarıyla ilgili gelişmelerin yakından izleneceğini söyledi. 
     Öte yandan, tasarının görüşüldüğü meclis oturumunda söz alan milletvekilleri, Fransa'ya karşı daha sert ve yapıcı bir tutum sergilenmesi konusunda fikir birliğine vardı. Oturumda, kabul edilen sözde soykırım tasarısının, Fransa dışındaki ülkelerin parlamentolarında gündeme alınarak kabul edilmesinden duyulan endişeler dile getirildi. 
     Milletvekilleri ayrıca, Türk diplomasisinin, tasarının önünün alınması için gerçekleşen lobicilik faaliyetlerinde yetersiz kaldığını ve Türk dünyası içinde birlik ve beraberliği güçlü kılacak adımlar atılması gerektiğini vurguladı. 
     Bu arada, oturumda söz alan muhalefet kanadındaki Azerbaycan Halk Cephesi Partisi AHCP Genel Başkan Yardımcısı Milletvekili Ali Kerimov, meclis oturumuna, Fransa'nın Bakü Büyükelçisi'nin davet edilmemesini eleştirerek, Minsk Grubu eşbaşkanlığına Fransa yerine Türkiye'nin getirilmesi taraftarı olduklarını söyledi. 
     Fransa Cumhurbaşkanı Jacques Chirac'ın sözkonusu tasarıyı onaylamasıyla bu ülkenin Minsk Grubu eşbaşkanlığı görevinin bir anlamı kalmadığını ifade eden Kerimov, ''Minsk Grubu içinde Rusya ile birlikte Fransa'nın tarafsızlığına kuşkuyla bakılmaktadır. Grup içinde bir denge oluşması için bu 2 ülkeden birinin eşbaşkanlığı, Türkiye'nin de dikkate alınacağı bir başka Avrupa ülkesiyle değiştirilmeli'' dedi. 
     Azerbaycan'ın, Ermenistan ile arasındaki Yukarı Karabağ sorununun barış yoluyla çözüme kavuşturulması amacıyla Avrupa Güvenlik ve İşbirliği Teşkilatı AGİT bünyesinde oluşturulan Minsk Grubu'nun eşbaşkanlığını Fransa, ABD ve Rusya yapıyor. 
     Fransa'ya karşı daha yapıcı ve sert adımlar atılmasının şart olduğunu belirten Kerimov, ''Azerbaycan'ın sahibi olduğu petrol yataklarında soykırımı kabul eden bir ülkenin hissesi olmamalı'' diye konuştu. 




</TEXT>
</DOC>
