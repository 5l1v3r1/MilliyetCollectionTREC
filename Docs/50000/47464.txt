<DOC>
<DOCNO> 47464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/spo05.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda irticaya darbe 
</HEADLINE>
<TEXT>

Terör ile irticaya karıştıkları gerekçesiyle dava açılan sporcu, antrenör ve kulüplerin haklarının iptali için teşkilat yönetmelik değişikliğine gidiyor 
     NECMİ KEPÇETUTAN 

     GENÇLİK ve Spor Genel Müdürlüğü GSGM , terör ve irtica ile bağlantısı olan sporcu, antrenör, yönetici, kulüp ve tesislere savaş açtı. Özellikle Sidney Olimpiyatları’ndan sonra güreşte yaşanan olaylarla gündeme gelen "sporda irtica" ile ilgili olarak geniş soruşturma yapan teşkilat, yönetmeliklerde değişikliğe giderek, bu konuda daha somut yaptırımlar uygulama kararı aldı. 
     MERKEZ Danışma Kurulu’nun bugün İzmir’deki toplantısında ödül, spor kulüpleri tescil, lisans tescil ve vize, spor federasyonları, antrenör eğitim, federasyon başkanlığı seçim ve sporcu eğitim merkezleri yönetmelikleri değiştirilecek. Terör ve irticai faaliyetlere katıldıkları gerekçesiyle haklarında dava açılan kişi, kulüp ve tesislerin haklarının iptal edilmesi sağlanacak. 
     BU kapsama giren sporcu, antrenör ve yöneticilerin teşkilatla ve sporla olan ilişkisi kesilecek. Antrenör, sporcu ve kulüplerin ödülleri de geri alınabilecek. Gençlik ve Spor Genel Müdürü Kemal Mutlu, "Spor yuvalarının, spor salonlarının irtica ve terörden uzak durmasını sağlamaya çalışıyoruz. Artık bu tip olaylara karışanlara anlayış göstermeyeceğiz" diye konuştu. 
     



 SPOR 
























</TEXT>
</DOC>
