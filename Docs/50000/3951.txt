<DOC>
<DOCNO> 3951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/dunya/dun03.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Ada'nın 'madam'ı 
</HEADLINE>
<TEXT>

     NEVSAL ELEVLİ Londra 

     Ermeni soykırımı" iddiaları, Lordlar Kamarası'nın Ermeni yanlısı üyesi Barones Cox'un çabalarıyla bir kez daha gündeme getirildi. 
     Lordlar Kamarası'nda, "Ermeniler'in 27 Ocak Cumartesi günü yapılacak Yahudi Soykırımını Anma Günü'nde neden resmen yer almadıklarını" soran Barones Cox'a yanıtı hükümetin Lordlar Kamarası'ndaki İçişleri Bakanlığı Sözcüsü Lord Bossam verdi. 
     Yahudi soykırımını anma gününün tarihteki acı olayları bir kez daha hatırlayıp, gelecek adına bunlardan ders almak için düzenlendiğini hatırlatan Lord Bossam, bugünde 1939 yılından itibaren düzenlenen soykırımların anıldığına işaret etti. 
     Lord Bossam, kimsenin tarihte yaşanan acı olayları reddetme çabası içinde olmadığını söyleyerek, "Ancak bugün için önemli olan bütün dünya kamuoyu gibi Türk ve Ermeni toplumlarının da tarihin acılarından ders alabilmeleri ve bu acıları geride bırakıp işbirliği ve dostluklarını geliştirerek bulundukları bölgede barış içinde yaşamalarıdır" dedi. 
     Lord Elton ise konuşması sırasında Barones Cox'a destek verdi. Ermeniler'e uygulandığı öne sürülen soykırımın resmen tanınması gerektiğini savunan Lord Elton, eski Başbakan Winston Churchill'in de Ermeni soykırımının tanınması yolunda görüş bildirdiğini öne sürdü. 
     
Gösteriler      Yahudi Soykırımını Anma Günü'nden önce Ermenilerin bugün İngiltere İçişleri Bakanlığı önünde "hak nöbeti" adı altında gösteri başlatacakları bildiriliyor. 
     Öğle saatlerinde başlayacak gösterilerin gece yarısına kadar süreceği kaydedilirken, akşam saatlerinde aynı yerde Türk ve Kıbrıslı Türklerin üyesi oldukları derneklerin de benzeri bir gösteri düzenleyecekleri belirtildi. 
     


 DÜNYA 












</TEXT>
</DOC>
