<DOC>
<DOCNO> 42541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/siyaset/asiy.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Kaygılıyım 
</HEADLINE>
<TEXT>

ABD’deki Müslümanlara yönelik saldırılara tepki gösteren Başbakan Ecevit, "Saldırıdan sonra çok şey değişebilir. Bazı konseptlerin yeniden gözden geçirilmesi gerekebilir" dedi 
     ANKARA Milliyet 

     Başbakan Bülent Ecevit, terörist eylemlerin ardından ABD’deki Müslümanlara karşı girişilen saldırılara tepki göstererek, "Bu gelişmelerden çok kaygılıyım. Dünya bir bütünleşmeye giderken böyle yapay ayrılıkların tahrik edilmesi çok sakıncalı" dedi. İspanya Başbakanı Jose Maria Aznar ile görüşmek üzere İstanbul’a giden Ecevit, Esenboğa Havalimanı’nda gazetecilerin sorularına şu yanıtları verdi 
     
     Türk istihbaratının Usame Bin Ladin’de kimyasal silah bulunduğu yolunda ABD’ye uyarısı oldu mu 
     Ecevit Bu detayları bilmiyorum. Fakat, MİT ile CIA’nin yakın ilişkileri var. Yalnız CIA ile değil, pek çok ülke ile bizim istihbarat örgütümüzün çok yararlı görüşmeleri var. Fakat bunların ayrıntılarının hepsi bize gelmez. 
     
     ABD’nin Türkiye’den herhangi bir talebi var mı 
     Ecevit Hayır, şu anda herhangi bir talep gelmedi. 
     
     ABD’den, Türkiye’den, İncirlik dışında Malatya ve Diyarbakır havaalanlarının kullanılması konusunda talep geldiği, Türkiye’nin buna olumlu yanıt verdiği haberleri var. 
     Ecevit Bana böyle bir haber gelmedi. 
     
     Diyarbakır ve Malatya’daki askeri üslerin kullanılması yönünde bir talep gelirse Türkiye’nin yanıtı ne olacaktır 
     Ecevit Söylediğim gibi, varsayımlar üzerinden konuşmam. 
     
     Terörizmin önüne din eklenmesinin sakıncalı olacağını söylediniz. ABD’de Müslüman topluluklara karşı psikolojik baskılardan söz ediliyor, camilere bazı saldırılar oluyor. Gelişmelerden kaygılı mısınız 
     Ecevit Tabii bu gelişmelerden çok kaygılıyım. Şu sırada sinirli, duyarlı durumda insanlar var. Bunların bu tür davranışları sakıncalı sonuçlar verebilir. Ama ben ABD yönetiminin ve özellikle de Sayın Bush’un ve Sayın Tony Blair’in bu davranışlara tepkilerini bekliyorum. 
     
     Çatışmanın bir nükleer çatışmaya dönüşmesinden kaygılı mısınız Şu sırada Türkiye ile ABD arasındaki alışveriş daha ziyade istihbarat anlamında bir işbirliği mi 
     Ecevit Nükleer savaştan Allah bütün dünyayı esirgesin. Ama hiçbir devlet ve sorumlu kurum, bu tür maceralara girmeyi göze alamaz diye düşünüyorum. ABD’nin şu sırada nasıl bir yöntem izleyeceğini bilmiyorum. Herhalde bir savaş sürecini fiilen başlattığı için bir planlama yapacaktır. 
     
     MGK’nın toplanması gündemde mi Ulusal dış tehdit konseptinde bir değişiklik söz konusu mu 
     Ecevit Şu sırada yeni bir MGK toplantısına gereksinme duymuyoruz. Genelkurmay, Dışişleri Bakanlığı, MİT ve başka ilgili kuruluşlar hergün bir araya geliyor. Terörist saldırıdan sonra çok şey değişebilir. Ona göre bazı konseptlerin yeniden değerlendirilmesi, gözden geçirilmesi gerekebilir. Fakat, şu anda öyle bir çalışma yok. 
     



 SİYASET 








</TEXT>
</DOC>
