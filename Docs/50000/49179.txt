<DOC>
<DOCNO> 49179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/guncel/gun01.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
X-35 2020’de Türkiye’de 
</HEADLINE>
<TEXT>

Gelecek 50 yılın savaş uçağı projesine Türkiye 'ikinci seviyede' ortak olacak 
     UTKU ÇAKIRÖZER Ankara 

     Türkiye de ABD ve İngiltere gibi savaş uçaklarını yeni üretilecek Müşterek Saldırı Uçağı Joint Strike Fighter ile değiştirecek. Hava Kuvvetleri'nin elindeki 200'den fazla F - 16 uçağını JSF ile değiştirme kararı alan Genelkurmay Başkanlığı, Türkiye'nin uçağın üretiminde ön safta yer almasını istiyor. JSF üretiminde söz sahibi olmanın bedeli ise 10 yılda 1 milyar dolar ödemek. Hava Kuvvetleri stratejik planlarında 2020 yılında eldeki F16'ların JSF ile değiştirilmesi yer alıyor. Milli Savunma Bakanlığı, bu doğrultuda 1998'den beri JSF programının "prototip" aşamasını yakından takip etti. ABD Hükümeti, Nisan 2000'de Türkiye'yi projenin "tasarım üretim" EMD safhasına katılmaya davet etti. JSF üretimine katılmak isteyen ülkeler, bunu üç seviyede yapabiliyor. İngiltere ve ABD, projenin ana ortakları olarak "Birinci Seviye Katılımcı". Washington, Türkiye'ye "İkinci Seviye Katılımcı" olma önerisini iletti. 
     
     10 yılda 1 milyar dolar 
     Hükümet, JSF üretimine "İkinci Seviye Ortak" olmayı kabul ederse uçağın seri üretimine kadar sürecek 10 yıllık EMD safhasında 1 milyar dolar ödemesi gerekecek. 
     Türkiye, "tasarım - üretim" safhasına katıldığı takdirde uçağın mühendislik tasarımı ve üretiminden pay alabilecek, alacağı uçaklarda özel değişiklik yaptırabilecek ve tüm satışlardan belli bir pay alabilecek. 
     Kaynaklar MSB ve Genelkurmay Başkanlığı'nın JSF projesinin "tasarım - üretim" safhasında "İkinci Seviye Katılımcı" olarak yer almaya sıcak baktığını aktardı. 
     
     Teknik özellikleri 

</TEXT>
</DOC>
