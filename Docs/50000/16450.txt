<DOC>
<DOCNO> 16450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/ekonomi/eko06.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin sepetine Euro’yu da kattı 
</HEADLINE>
<TEXT>

1991’den bu yana sadece ABD dolarına endeksli olan Arjantin pesosu, artık Euro’ya da endeksli hale getirilecek 
     EVRİM ERGİN 

     1991 yılı Nisan ayında Carlos Menem’in iktidarı döneminde Arjantin ekonomi bakanı olan Domingo Cavallo ülkenin para birimi olan Peso’yu ABD dolarına birebir endeksleyerek enflasyonu dört haneli rakamlardan tek haneye çekmeyi başarmıştı. 
     Bu sayede ülkede hızlı bir büyüme sağlanmış ve Arjantin, Latin Amerika’nın üçüncü büyük ekonomisi haline gelmeyi başarmıştı. Ekonomideki durgunluğu düzeltmesi için 1996’da bıraktığı ekonomi yönetimine yeniden atanan Cavallo önceki gün Avrupa Birliği para birimi Euro’nun da para sistemi içerisine dahil edilebilmesi için hazırlık yapıldığını söyledi. Yaklaşık 10 yıldır dolara endeksli olan Arjantin pesosunu artık dolar - euro ortalamasına endeksleneceğini belirten Cavallo böylece pesonun daha istikrarlı hale geleceğini ve Avrupa ile önemli ölçüde ticari ilişkisi bulunan Arjantin’in ihracatta rekabet gücünü artıracağını söyledi. 
     
     Devalüasyon değil 
     Gelecek hafta içerisinde tasarının Kongre’nin gündemine getirileceğini de belirten Cavallo bu durumun bir devalüasyon olmadığını da sözlerine ekledi. 
     Öte yandan şu anda 89 cent civarında bulunan Euro’nun önümüzdeki 12 ay içerisinde bir doların üzerine çıkması bekleniyor. Arjantin’de yaklaşık 33 aydır süren ekonomik durgunluk siyasi ve ekonomik krizlerin doğmasına yol açmıştı. 
     


 EKONOMİ 














</TEXT>
</DOC>
