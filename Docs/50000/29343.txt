<DOC>
<DOCNO> 29343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur14.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP lideri "Siyaset bütün sorunların çözüm aracıdır" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, bütün sorunların çözüm aracı diye tanımladığı siyaset kurumunu zayıflatmak, karalamak ve çirkinleştirmenin demokrasinin altını oymakla eşdeğerde olduğunu söyledi. 
     Bahçeli, MHP Grup toplantısında yaptığı konuşmada, TBMM'nin yasama yılını tamamlamasının, siyasetin de tatile girmesi anlamına gelmediğini kaydetti. Milletvekillerinden, yaz döneminde iki konuda özenli olmalarını isteyen Bahçeli, şöyle konuştu 
     ''Öncelikle her zaman olduğu gibi önümüzdeki ayları bir tatil döneminden çok yeni bir dinlenme ve çalışma dönemi olarak kurgulamamızda sayısız yarar bulunmaktadır. Bazı çevrelerin bilinçli olarak takdim etme çabalarının aksine atılan bütün adımların sahibi Meclisimiz ve Hükümetimizdir. Hem Hükümetimizin programında hem de seçim beyannamemizde yer alan birçok husus, ülke gündeminde uzun süredir yer eden reform talepleri büyük ölçüde hayata geçirilmiş bulunmaktadır.'' 
     Devlet Bahçeli, ekonomi ve siyasetin birbirine müdahil olup olmayacağı alanların çok iyi belirlenip ilkelere bağlanmasının güçlü bir ekonomik ve demokratik sistemin belkemiğini oluşturacağını kaydetti. 
     Anayasa değişikliği yapılması konusunda temel mutabakatın ortaya çıkmasının ''sevindirici bir gelişme'' olduğunu belirten Bahçeli, bunu 1982 Anayasası'nın yürürlüğe girmesinden sonra yapılacak ''en kapsamlı siyasi dönüşüm projesi'' olarak nitelendirdi. 
     "Daha düne kadar çeşitli değişim ve dönüşüm programları hazırlayıp pazarlamaya çalışanların şimdi bunu inkar edip karalama programları geliştirdikleri göze çarpmaktadır'' diyen Bahçeli, şunları kaydetti 
     ''Bilinmelidir ki, şahsi ya da parti çıkarı için her kılığa girebilecek, her değeri istismar edip sahiplenebilecek olanlar ancak Milliyetçi Hareket'in gölgesiyle siyasi mücadele yürütülebilir. Çünkü bizim, siyaseti gölge oyunu zannedenlerle uğraşacak ne zamanımız ne de düşüncemiz bulunmaktadır. Sonuç olarak ifade etmek isterim ki, siyaset kurumu bütün sorunların çözüm aracıdır. Siyaset kurumunu zayıflatmak, karalamak ya da çirkinleştirmek demokrasinin altını oymakla eşdeğerdedir. Bu durumu en iyi takdir etmesi gerekenlerin başındı da siyasetçilerin kendisi gelmektedir. Siyasetçiler bunu takdir edip benimsememeleri durumunda ise kendilerini tasfiye sürecini başlatmış olacaklardır.'' 
     
     
     






</TEXT>
</DOC>
