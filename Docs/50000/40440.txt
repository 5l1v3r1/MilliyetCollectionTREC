<DOC>
<DOCNO> 40440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko11.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, para programı hedeflerini değerlendirdi 
</HEADLINE>
<TEXT>

     Merkez Bankası, 3 Mayıs 2001 ve 31 Temmuz 2001 tarihli niyet mektuplarında belirlenen, Ağustos ayı Merkez Bankası bilançosu temel büyüklüklerine ilişkin hedeflere ulaşıldığını bildirdi. 
     Merkez Bankası, Temmuz-Ağustos dönemi para programı gerçekleşmeleri ve Eylül-Ekim dönemi para programı hedeflerini açıkladı. 
     Net iç varlıklar kaleminin, Ağustos ayı son 5 iş günü ortalamasının 16 katrilyon 437 trilyon lira olarak gerçekleştiği ve 31 Temmuz 2001 tarihli niyet mektubunda performans kriteri olarak belirlenen 17 katrilyon 250 trilyon liralık tavanın altında kaldığı belirtilen açıklamada, şu bilgiler verildi 
     ''3 Mayıs 2001 tarihli niyet mektubunda, Net Uluslararası Rezervler kaleminin, Temmuz-Ağustos döneminde en fazla 2 milyar ABD Doları ile sınırlı kalacak şekilde azalması, performans kriteri olarak belirlenmiştir. Ancak, niyet mektubunda da belirtildiği üzere, bir önceki dönemde kullanılmayan imkan, bir sonraki dönem limitinin yüzde 25'ini geçmemek kaydıyla, bir sonraki döneme aktarılabilmektedir. 
     Bu çerçevede, Haziran ayında kullanılmayan 504 milyon ABD Dolarlık imkandan, Temmuz-Ağustos dönemi limitinin yüzde 25'i olan 500 milyon ABD Dolarlık kısmı, Temmuz-Ağustos dönemine aktarılarak, Temmuz-Ağustos dönemi Net Uluslararası Rezervler azalış limiti, 2.5 milyar ABD Dolarına çıkartılmıştı. Temmuz-Ağustos dönemi Net Uluslararası Rezervler azalışı, hedeflenen 2.5 milyar ABD Dolarlık tutarın altında kalarak, 1 milyar 370 milyon ABD Doları olarak gerçekleşmiştir.'' 
     Açıklamada, para tabanı Ağustos ayı son 5 iş günü ortalamasının, 6 katrilyon 748 trilyon lira olarak gerçekleşerek, 31 Temmuz 2001 tarihli niyet mektubunda belirlenen 7 katrilyon 175 trilyon Türk Liralık gösterge niteliğindeki tavan değerin altında kaldığı da bildirildi. 
     
     Eylül Ekim hedefleri 
     Banka, 3 Mayıs 2001 ve 31 Temmuz 2001 tarihli niyet mektuplarında belirlenen, Eylül-Ekim dönemi para programı hedeflerini de şöyle açıkladı 
     ''Net İç Varlıklar kalemi için performans kriteri olarak belirlenen tavan değeri 21 katrilyon 150 trilyon Türk Lirasıdır. Hesaplama, Ekim ayı son 5 iş günü değerleri ortalaması baz alınarak yapılacaktır. 
     Para Tabanı için gösterge niteliğindeki tavan değeri 7 katrilyon 550 trilyon Türk Lirasıdır. Hesaplama, Ekim ayı son 5 iş günü değerleri ortalaması baz alınarak yapılacaktır. 
     Net Uluslararası Rezervler kalemi için performans kriteri olarak belirlenen, Eylül-Ekim dönemi azalış limiti 2 milyar 600 milyon ABD dolarıdır. Ancak söz konusu 2 milyar 600 milyon dolarlık azalış limiti, Temmuz-Ağustos döneminde kullanılmayan imkandan, Eylül-Ekim dönemi azalış limitinin yüzde 25'i olan 650 milyon ABD Dolarlık kısmının eklenmesi ile 3 milyar 250 milyon ABD dolarına çıkmıştır.'' 






</TEXT>
</DOC>
