<DOC>
<DOCNO> 5951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sonspo05.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporcuların askerliği 33 yaşına kadar ertelenecek 
</HEADLINE>
<TEXT>

     TBMM Milli Savunma Komisyonu’nda, bazı spor dallarındaki profesyonel sporcuların askerliklerinin ertelenmesine ilişkin yasa tasarısı kabul edildi. 
     Tasarıya göre, Türkiye 1. ve 2. futbol liglerindeki takımların profesyonel futbolcularının askerliği 33 yaşına kadar ertelenebilecek. 
     Üç ve daha fazla ligi bulunan diğer spor dallarında en üst iki ligde yer alan takımlar ile en az iki ligi bulunan spor dallarında en üst ligde yer alan takımların, uluslararası kuralların öngördüğü sayıdaki sporcular da aynı haktan yararlanabilecek. 
     Tasarı, bu şartları taşıyan sporculardan bakaya veya yoklama kaçağı olanların, yasanın yürürlüğe girmesinden sonra 3 ay içinde başvurmaları halinde bu haktan yararlanmasını öngörüyor. 
     Milli Savunma Bakanlığı Kanunlar Daire Başkanı Tuğgeneral Yılmaz Hızlı, tasarı konusunda bilgi verirken, futbol dışında 13 profesyonel spor dalı olduğunu belirterek, bu dallarda en fazla iki lig bulunduğunu söyledi. Tuğgeneral Hızlı, "Getirilen bu düzenlemeden yaklaşık 5 bin sporcu yararlanacak" dedi. 
     Tuğgeneral Hızlı, 1999 yılındaki yasa değişikliğiyle olimpiyat oyunları, dünya ve Avrupa şampiyonaları, A Milli Takım’da yer alan sporcular ile 1. Futbol Ligi’ndeki takımların kadrolarında bulunan futbolculara bu hakkın tanındığını kaydetti. 
     




</TEXT>
</DOC>
