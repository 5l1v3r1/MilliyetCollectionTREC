<DOC>
<DOCNO> 36929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur27.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağanak yağış İstanbul' u vurdu 
</HEADLINE>
<TEXT>

     İstanbul'da, yarım saat süren sağanak yağış sonucu yaklaşık 50 ev ve işyerini su bastı. 
     İtfaiye ve İSKİ yetkililerinden alınan bilgiye göre, kentte saat 14.00 sıralarında başlayan ve yaklaşık yarım saat süren yağmur nedeniyle Kadıköy, Üsküdar, Fatih ve Gaziosmanpaşa ilçelerindeki yaklaşık 50 ev ve işyeri su baskınına uğradı. Bu ev ve işyerlerinde su tahliyesi çalışmaları sürüyor. Bazı altgeçit ve caddelerin yağmur suyuyla dolması da trafikte aksamalara yol açtı. Sağanak yağış sırasında ring görevi yapan polis araçları kaza ihtimaline karşı telsiz anonslarıyla uyarıldı ve yağışın sona ermesini park halinde beklemeleri istendi. İstanbul Büyükşehir Belediyesi İtfaiye Daire Başkanı Sabri Yalın, yağmurun yarın öğleden sonraya kadar aralıklı olarak sağanak halinde etkisini sürdüreceği yönünde uyarıldıklarını belirterek, bu nedenle itfaiye birimlerinin teyakkuz halinde bulunduğunu söyledi. İSKİ yetkilileri de yağmurun barajların doluluk oranını olumlu yönde etkilemesini beklediklerini bildirdiler. 






</TEXT>
</DOC>
