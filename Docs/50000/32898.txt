<DOC>
<DOCNO> 32898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur01.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydarpaşa mendireği önünde 2 yolcu vapuru çarpıştı 
</HEADLINE>
<TEXT>

     Haydarpaşa mendireği önünde çarpışan TDİ Şehir Hatları İşletmesi'ne bağlı ''Sedefadası'' ve ''İnkılap'' vapurlarında maddi hasar meydana gelirken, kazada 1 kişi hafif şekilde yaralandı. 
     Saat 21.00'de Kadıköy-Karaköy seferini yapan ''İnkılap'' vapuru ile aynı saatte Eminönü-Kadıköy seferini yapan ''Sedefadası'' vapurları, Haydarpaşa mendirek önünde çarpıştı. 
     Dümen kilitlenmesi sonucu meydana geldiği belirtilen kazada iki gemide maddi hasar oluşurken, yolculardan Gülbahar Ataoğlu 40 çarpışmanın etkisiyle hafif şekilde yaralandı. Bu arada, adı açıklanmayan bir kişi de paniğe kapılarak denize atladı. 
     Kaza üzerine TDİ Şehir Hatları İşletmesi'ne bağlı ''Turan Emeksiz' ve ''Adem Yavuz'' vapurları olay yerine gelerek, çarpışan gemilerdeki yolcuları tahliye ettiler. Gülbahar Ataoğlu karada bekletilen bir ambulansla Haydarpaşa Numune Hastanesi'ne kaldırıldı. Ataoğlu, daha sonra buradan Marmara Üniversitesi Hastanesi'ne sevk edildi. Kaza sırasında denize atlayan ve yüzerek Haydarpaşa mendireğine çıkan yolcu da bir botla kurtarıldı. Çarpışan vapurların su almasının söz konusu olmadığını belirten yetkililer, her iki vapurda da maddi hasar meydana geldiğini kaydettiler. ''Sedefadası'' vapuru olayın ardından Sirkeci İskelesi'ne, ''İnkılap'' vapuru ise Harem'e çekildi. Kazayla ilgili soruşturma sürdürülüyor. 
     







</TEXT>
</DOC>
