<DOC>
<DOCNO> 22500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/siyaset/siy02.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'ta araç havuzu 
</HEADLINE>
<TEXT>

Tasarruf genelgesi tamamlandı. İlk adımı Başbakanlık attı. 40 araçlık taşıt havuzu oluşturuldu. Araçlar "görev emri" formuyla kullanılacak. Gece nöbetçi araç kalacak 
     ANKARA Milliyet 

     Tasarruf tedbirleri çerçevesinde çıkarılan Taşıt Kanunu'nun uygulanmasında ilk adımı Başbakanlık attı. Yayınlanan bir iç genelge ile Başbakanlıkta kullanılmak üzere 40 araçlık bir taşıt havuzu oluşturulduğu kaydedildi. 
     Müsteşar Ahmet Şağar imzasıyla yayımlanan genelge, Başbakanlığa ait taşıtların havuz esasına dayalı olarak kullanılmasını hedefliyor. 
     Genelgeye göre "Başbakanlık havuzuna" 40 araç verilirken, araçların "Taşıt görev emri" formuyla kullanılması sağlanıyor. Mesai saatleri dışında ise çalışanlar için de nöbetçi taşıt bulundurulmasına karar verildi. İşte genelgedeki bazı maddeler 
     Nöbetçi araçlar, saat 20.00'den önce kullanılamayacak. 
     Havuzdaki araçların işletme tamir gibi giderlerinin izlenebilmesi amacıyla söz konusu bilgiler bilgisayar veya kartlara düzenli olarak işlenecek. 
     
Yakıt kontrolü      Araçların kontrol kartlarından kilometre ve sarf ettiği yakıt miktarı oranı aylık olarak tespit edilecek. Limiti aşan akaryakıt sarfiyatının nedeni tespit edilecek, fazla sarfiyat önlenecek. 
     Havuz sistemine alınan tüm araçlara resmi plaka takılacak. 237 sayılı Taşıt Kanunu'nda belirtilen araçlar dışında hiçbir araçta sivil plaka kullanılmayacak. 
     Personel servis araçları sadece Başbakanlık merkez teşkilatı ile devlet bakanlıklarında çalışan kadrolu ve geçici görevli personele tahsis edilecek. 
     Kırmızı plakalı makam araçları ile koruma araçları dışında taşıtların akaryakıt ihtiyaçları hafta içi 08.00 - 17.30 arasında karşılanacak. Araçlara hafta sonu ve tatil günlerinde akaryakıt verilmeyecek. 
     
Dolmuş usulü taşıma      Başbakanlık personelinin ikametgahları ile görev yerlerine geliş ve gidişleri ayrı birer taşıt yerine, toplu araçla sağlanacak. Bu kişilerin ticari taksilerden yararlanmaları halinde ise görev yerleri ile evleri arasındaki mesafelere göre rayiç bedelini geçmemek kaydıyla ödeme yapılacak. 
     
Yücelen tasarrufu bitirdi      Ekonomik krizin ardından alınan tasarruf tedbirleriyle birlikte makam aracı kullanımını terk eden Devlet Bakanı Rüşdü Kazım Yücelen, bu uygulamaya daha fazla dayanamadı. Yücelen, dünkü Bakanlar Kurulu toplantısına makamına ait araçla gelirken, araca sivil plaka takılması dikkati çekti. Yaklaşık bir ay önce, Yücelen dışında Devlet Bakanı Edip Safter Gaydalı ve Turizm Bakanı Erkan Mumcu, makam aracı kullanmama kararı almıştı. Ancak Yücelen, dün Bakanlar Kurulu’na 34 NK 600 plakalı zırhlı Mercedes araçla gelerek kendi yasağını deldi. 
     



 SİYASET 


















</TEXT>
</DOC>
