<DOC>
<DOCNO> 40041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/ekonomi/eko01.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bafra’yı allayıp pullayıp Philip Morris’e satacaklar 
</HEADLINE>
<TEXT>

Hamit Genç’in örgütlediği Bafralı çiftçiler, örnek bir modelle, yüksek kalitede tütün üretti. Bundan sonraki hedef tütünü sektör devlerine pazarlamak 
     AÇIK KOYU SOHBETLER - EYLEM TÜRK 

     Adı Hamit Genç. 53 yaşında. Ne bir siyasi parti üyesi, ne de milletvekili. O, sivil harekete inanmış, hatta memleketi Bafra’da sivil hareketi topyekün başlatmış bir işadamı. 
     Heyecanı içine sığmıyor. Türkiye için farklı hayallere sahip. Sivil toplum bilincinin birgün herkes tarafından anlaşılacağını ümit ediyor. 
     Bafra’nın köylerine bale ve opera getiren, tarımda yeni ufuklar açan, tarihi eser talanıyla savaşan, 20 sivilden oluşan gönüllü bir ekip kuran Genç, Bafra’yı turizmden, tarıma, sağlıktan eğitime uzanan geniş bir alanda 2020’ye hazırlamak için mücadele ediyor. 
     Genç’in en önemli mücadelesi ise tütünde. Bafra’da deneme amacıyla dikimi yapılan Burley tipi tütünün dünya ile rekabet edebilir kaliteye ulaşması için çabalayan Genç, devletin sektörden el çekmesi için uğraşıyor. Bunun için miting düzenleyen Genç, tütün üreticileri kooperatifine de destek veriyor. 
     
     Kamuoyu sizi tütün konusunda verdiğiniz mücadeleden tanıyor. Bu çabalar amacına ulaştı mı 
     Evet. Bafra’da verimi çok yüksek Burley tipi tütün üretilmeye başlandı. Dünya ile rekabet edebilir kalitede. Philip Morris gibi üreticiler bu tütünü alacaktır. Çünkü bunun kalitesinde tütün yok. Büyük şirket yetkilileri gelip tütünümüzü inceledi. Yerlerinde de incelemek için örnek istediler. Biz de tütünü paketleyip şirketlere göndereceğiz. Yeter ki devlet arada olmasın. 
     
     Yani tütün üreticiden satıcıya direkt gitsin... 
     Tabi bu mücadelenin başarıya ulaşması için devletin tütün sektöründen çekilmesi gerek. Çekilmezse, biz tütün değil ot üretiriz. Devlet aradan çekilsin ki ürünümüzü dünya piyasalarında değerlendirelim. Bu nedenle bir süre önce miting düzenledik. 2 bin kişi katıldı. Engellerle karşılaştık. 
     
     Ne gibi engeller 
     Devletin tütün tekeline karşı liberal mitingi organize ettik ve destekledik. Tekel işçileri üzerimize yürüdü. Belediye hoporlörlerinden, Devletçiliğe dönün’ diye yayınlar yapıldı. Bu çalışmaları yılmadan hükümetlere ve basına taşıdık. Şimdi meyvelerini toplamaya başlıyoruz. Amaç marka haline gelmek. 
     
     Ürettiğiniz tütünün kalitesini yükseltmek için neler yapıldı 
     Türk çiftçisi tütün ekmiyor, lahana yaprağı ekiyor. Nasıl olsa satın alınıyor. Vergi senden, benden çıkıyor. Depolarda şu anda 500 bin ton stok, 265 bin ton yeni rekolte bulunuyor. Bafra’da Tütün Ekicileri Kooperatifini, kaliteli tütün üretmek için harekete geçirdik. Toplantılar yapıldı. Üniversite işbirliği ile bunun için model bir köy seçildi. Kooperatif başkanı, Lengerli Köy’ündeki kendi tarlasını denemeye açtı. Bütün köylüler bu model köye gelip nasıl bir üretim yapıldığını öğrenmeye çalışıyor. Yani bu model diğer köylere de örnek oldu. Artık fiyatımız devlet tarafından değil, piyasa tarafından belirlenecek. Ve özel şirketlere satılacak. 
     
     Bafra’daki mücadeleniz sadece tütünde değil. Sivil yapılaşmanın da öncülüğünü yapıyorsunuz Üzerinde çalıştığınız bu Bafra 2020 Vizyonu nedir 
     1967 yılında kurulan Bafra Köy Yolları Birliği, 80 köyün toprak yollarının tamamını stabilize ve asfalt yaptı. Devlet beklenseydi 40 yıl sıra gelmezdi. 2020 Bafra Vizyonu’nun temel çıkış noktasına ve ana felsefesine Bafra Köy Yolları Birliği kaynak oldu. Turizm, eğitim, çevre, şehir planlaması, spor, sanat, gençlik, halkla ilişkiler,insan kaynakları, tarım ve sağlık alanlarında çekirdek yerel gönüllüler ön çalışmalara başladı. 
     
     Neden sivil yapı 
     Biz bu yönetim şeklinde ortada yokuz. Bizi başkaları düşünüyor, yönlendiriyor. Sivil inisiyatifi Bafra’da her alanda uygulamaya koyduk. Önümüzdeki bir ay içinde yüzde 10’luk bir makro planlama yapacağız. Öncelik verdiğimiz konu insan kaynakları. Atıl gücü kullanmak istiyoruz. Organik ürün alanında 36 dağ köy tıbbi üründe pazarlama aşamasına getirildi. İhracat statüsü için uluslararası sertifikasyona müracaat edildi. 
     
     Köye bale getirdi 
     Çalışma hayatına İngilizce öğretmeni olarak başlayen Genç, babasının Bafra’da kurulu işlerinin başına geçerek ticarete atıldı. Beyaz eşya ticareti yapan Genç, 1990’lı yılların başında kendini sosyal faaliyetlere adıyor. 
     "Gördüğüm çarpıklıklar beni, olayların üzerine şiddetle gitmeye zorladı" diyen Genç şöyle devam ediyor "Türk tarih ve kültür varlıklarıyla ilgili yaptığım çalışmaların sonunda Ankara’daki sistemin tomografisini çektim. Bunu gördükten sonra kamu vicdanım müdahil olmamı sağladı. O güne kadar devletin içinde bulunduğu düzene şartlanmış biriydim ben de. Ardından İstanbul’da bir bale gösterisi seyrediyordum ki bunu köylülerin de izlemesi gerektiğini düşündüm. Horonu, folkloru seyreden köylünün baleye de sıcak bakacağını biliyordum. Bale gösterisini gerçekleştirdik. Ve bin kişilik köy gösteriyi izlemek isteyenlerle doldu taştı. O gün köyde tam 15 bin kişi vardı." 
     



 EKONOMİ 
















</TEXT>
</DOC>
