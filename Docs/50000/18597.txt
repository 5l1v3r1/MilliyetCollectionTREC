<DOC>
<DOCNO> 18597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/guncel/gun08.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyon sosyal hayatı bitiriyor mu 
</HEADLINE>
<TEXT>

ÇAPRAZ ATEŞ 
     İHSAN YILMAZ 

     Erzurum’un Yıldıztepe köyüne sekiz ay önce gelen televizyon nedeniyle herkes evine kapandı, komşuluk azaldı, işler aksamaya başladı. Bütün köy televizyona kilitlendi. Bu olay, televizyonun sosyal hayata etkisini tekrar gündeme getirdi. Şehir insanının da sorunu olan bu konuda uzmanlar, "Televizyon sosyal hayatı bitiriyor mu" sorusunun yanıtını aradı. Görüşler şöyle 
     
     Prof. Dr. Mahmut İhsan Özgen M.Ü. İletişim Fak. 
Hür düşünceyi engeller      Televizyon başında fazla zaman geçirmenin serbest ve hür düşünce üretimini engellediğini söyleyebilirim. Ayrıca sosyal hayatı engelliyor. Komşuluk ve aile içi iletişim azalıyor. Bu köylere kadar gitmiş durumda. Kahvelerde de bu böyle. Önceden ailerde çok iyi iletişim vardı. Televizyon küçük popülist hareketlerle bunu dağıttı. Komşu ve akrabalar arasındaki ziyaretler yok denecek kadar azaldı. Bu televizyonun tahribatı oldu. 
     
     Prof. Dr. Sedat Özkan İ. Ü. Tıp Fakültesi 
Ruhsal sağlığa bağlı      İnsanlar ve toplumlar sağlıklı bir ego taşımıyorlarsa objelere bağlı olurlar. Kendine güvenen dengeli, sağlıklı bir kişi teknolojiye tabi olmaz, teknolojiden yararlanır. Televizyonun başından ayrılmayan kişinin, ruhsal yönden sağlıklı olmadığını, doyumsuz, mutsuz, yalnız ve yabancılaşmış olduğunu düşünüyorum. İnsanlar yalnızlıklarını teknolojiyle değil, sosyal ilişkiler kurarak ve paylaşarak giderir. 
     Hiçbir teknolojik gelişme, insan insana iletişimin, paylaşımın sıcaklığını ve doğallığını sağlayamaz. Hiçbir televizyon programı bu anlamda iki insan arasındaki dostça, sevimli sıcak paylaşımın yerine geçemez. Bu nedenle mutluluğu orada aramak yanlış. Teknoloji insanlığa bir katkıdır. 
     Ama insanlığın entelektüel, zihinsel, sosyal gelişmesini azaltmamalı. Bizim toplumdaki çarpık gelişmenin uzantısı olarak okuma alışkanlığının gittikçe azaldığını, televizyon bağımlılığın arttığını görüyorum. 
     
     Murat Saygı Show TV Genel Müdürü 
Görgü artırıyor      Televizyon yüzünden belki insanların sosyal hayatı etkileniyor gibi gözüküyor ama, bir taraftan da insanların hiçbir zaman ulaşamayacağı starlar evlerinin içine kadar ücretsiz olarak geliyor. Bu da büyük bir artı sosyal anlamda. Bir çok kimse Hülya Avşar’ı, ibrahim Tatlıses’i gidip sahnede izlemek için para bulamazken evlerine konuk etme şansı buluyor. Televizyonun bir ülkenin gelişmesinde, görgüsünün artmasında çok büyük katkıları da var. Televizyon tamamen eğlence. Başka türlü mütalaa etmek çok yanlış. Bütün gün işinde yorulmuş, amiriyle kavga etmiş, otobüslerde sıkışmış, saatlerce yolculuk etmiş kişinin tek rahatladığı eğlencesi televizyon. Ayrıca televizyon sosyal hayatı bitiriyor’ demek doğru değil. Bilgisayar ve internet de televizyon kadar etkili. 
     
     Levent Altınay Yapımcı-Senkron TV 
Seçim özgürlüğü var      Televizyon sosyal hayatı kesinlikle bitirmiyor. İnsanların seçme özgürlüğü var. İsterseniz açar televizyon seyredersiniz, isterseniz eşinizle dostunuzla, sinemaya, tiyatroya ya da başka bir sosyal etkinliğe katılırsınız. Mecbur değilsiniz televizyon seyretmeye. Özgürce bir seçim yapıyor insanlar. Eğer insanlar ailelerini dahi ziyaret etmekten acizse, ziyaret yerine oturup televizyon seyrediyorsa ve sosyal hayat öldü’ diye şikayet ediyorsa, o insanlar acizdir. 
     



 GÜNCEL 












</TEXT>
</DOC>
