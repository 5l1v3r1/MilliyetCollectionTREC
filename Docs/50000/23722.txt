<DOC>
<DOCNO> 23722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo17.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş, Azerbaycan ve Makedonya maçların öncesi iddialı 
</HEADLINE>
<TEXT>

     Milli Takımlar Teknik Direktörü Şenol Güneş, A Milli Futbol Takımı'nın 2002 Dünya Kupası Eleme Grubu'nda Azerbaycan ve Makedonya ile Türkiye'de oynayacağı maçları, şartlar ne olursa olsun kazanmak istediklerini söyledi. 
     Şenol Güneş, A Milli Futbol Takımı aday kadrosunun biraraya geleceği Polat Renaissance Otel'de, Menajer Can Çobanoğlu, yardımcıları Ünal Karaman ve Mehmet Kulaksızoğlu ile düzenlediği basın toplantısında, Birinci Futbol Ligi'nde sona eren 2000-2001 sezonunun değerlendirmesini yapıp, Azerbaycan ve Makedonya maçları hakkındaki görüşlerini açıkladı. 
     Konuşmasına, geride kalan 2000-2001 sezonunu değerlendirerek başlayan Güneş, şampiyonluğa ulaşan Fenerbahçe, ikinci sırada yer alan Galatasaray ile üçüncü Gaziantepspor ve Türkiye Kupası'nı kazanan Gençlerbirliği'ni kutlayarak, şöyle konuştu 
     ''Onlara Avrupa kupalarında başarılar diliyorum. Yerel başarılar mutlaka önemlidir. Ama uluslararası başarılar daha önemlidir. O anlamda bu takımlarımızın hepsini zor maçlar bekliyor. Onlara, Allah kolaylık versin diyor ve başarılar diliyorum. 
     
     Futbolcular 2 gün kampa girmeyecek 
     Milli Takım'ın kamp programı ile ilgili de bilgiler veren Güneş, sona eren ligin yoğunluğu içinde kazanan ve kaybeden takımların oyuncularının morallerinin yüksek ya da düşük olmasının milli takıma yansımasını engellemek için, milli futbolcuları çalışmaların ilk iki günü kampa almayacaklarını söyledi. 
     Güneş, bu sürü içinde futbolcuların iki gün içinde fiziksel yorgunluklarını atacaklarını, toparlanacaklarını, işleri olanların işlerini halledeceklerini, ayrıca transferi olan oyuncuların da ön görüşmeler yapma olanağı bulacağını kaydetti. Güneş, çarşamba gününden itibaren ise günde çift antrenmanlarla Azerbaycan maçına hazırlanacaklarını ifade etti. 
     Milli Takım aday kadrosunda yer alan oyuncuların takımlarındaki performanslarından genellikle memnun olduğunu belirten Güneş, şöyle konuştu 
     ''Gayet doğaldır ki lig yarışı içinde zaman zaman oyuncuların sakatlıkları veya cezalı olduğu dönemler bulunuyor. Ancak biz iskelet kadromuzu koruyarak, form grafikleri yükselen oyuncularla kadroyu takviye edip, Azerbaycan maçına çıkacağız. Daha önce hazırlık kamplarına aldığımız bazı oyuncular bu kampta bulunamıyor. Ama bu durum da onların ileride kadroya alınmayacağı anlamına gelmez.'' 
     Güneş, aday kadroda yer alan futbolculardan Hasan Şaş ve Tayfun Korkut'un hafif sakatlıkları bulunduğunu, Ogün, Hakan Ünsal, Mustafa İzzet ve Sergen gibi kadroya almayı düşündüğü oyuncuların ise sakatlıkları nedeniyle aralarında olamadıklarını vurguladı. 
     
     Okan ve Ceyhun ilerde... 
     Şenol Güneş ayrıca, Bursasporlu Okan ve Siirt Jet-Pa Sporlu Ceyhun gibi formda oyuncuları da aday kadronun darlığı nedeniyle milli takıma çağıramadıklarını, ancak ileride kendilerinden faydalanacaklarını ifade etti. 
     
     'Milli takımda dargınlık olmaz' 
     Güneş, şampiyonluk yarışı sırasında sezon içinde bazı futbolcular arasında dargınlıklar meydana gelebileceğini, ancak bunun milli takıma kesinlikle yansımaması gerektiğini vurguladı. Güneş, şöyle devam etti 
     ''Sezon boyunca yoğunluk içinde bulunan ligin oyuncuları arasında zaman zaman olan dalgalanmaların artık bugünden itibaren bitmesini diliyor ve bekliyoruz. Bundan önceki sezona baktığımızda, bu sezon lig yarışının kalİtesi çok üst seviyede olmasa da çok heyecanlı geçti. Bu da bizi mutlu etmiştir. Sevinenler ve üzülenler mutlak olacaktır. Bunlar sporun içinde olan konulardır. Spor bir rekebet, bir yarıştır. Bunu da takımlarımız yapmıştır. Ama bu takımlarda oynayan oyuncularımız öncelikle bu anlayışta olmalıdır ki, bizim oyuncu kadromuz da bu anlamda çok sağlıklıdır. Kendi aralarındaki ilişkiler de oldukça iyidir.'' 
     
     47 yıl sonra gelen şans 
     Şenol Güneş, milli takım oyuncularının Azerbaycan ve Makedonya maçlarına çıkarken, artık lig yarışını ikinci plana itip, 47 yıl sonra Türkiye'nin önüne gelmiş olan Dünya Kupası finallerine katılma hakkını elde etmek için çalışmaları gerektiğini vurguladı. 
     Türkiye'nin 47 yıl sonra eline geçen bu şansı kullanması için olağanüstü çalışacaklarını belirten Güneş, ''Bu konuda oyuncularımız da bugün ve yarın dinlendikten sonra Çarşamba gününden itibaren herşeyiyle milli maçlara motive olacaklardır. Azerbaycan ve Makedonya maçlarını şartlar ne olursa olsun 6 puanla kapatmak istiyoruz ve öyle de olacaktır. Oyuncularımızdan da bu anlamda en üst seviyede mücadele bekliyorum.'' 
     







</TEXT>
</DOC>
