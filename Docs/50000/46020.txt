<DOC>
<DOCNO> 46020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur28.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye karar mekanizmasının içinde yer almalı" 
</HEADLINE>
<TEXT>

     DYP Genel Başkanı Tansu Çiller, uluslararası bir kurgu ile karşı karşıya kalındığını belirterek, Türkiye'nin bu süreçte stratejisini açık şekilde ortaya koyması gerektiğini söyledi. Çiller, ''Yeni stratejik oluşum içinde demokratik ve diplomatik atılımı gerçekleştiremeyen bir Türkiye, böyle bir mücadelenin tüm olumsuzluklarını yüklenecek ama fırsatlarını kaçıracaktır'' görüşünü savundu. 
     Çiller, Parlamento'da düzenlediği basın toplantısında, Afganistan'a yönelik operasyon sonrasındaki gelişmeler konusunda Hükümet'i ''kararsız'' olmakla suçladı. Başbakan Bülent Ecevit'in bugün Meclis'te yapacağı bilgilendirmeden vazgeçmesini eleştiren Çiller, şunları söyledi 
     ''Hükümet, 20 gün mektup yazıp yazmamayı tartıştı, 5 günden beri de Meclis'i bilgilendirip bilgilendirmeyeceğine karar veremedi. 
     Yeni stratejik oluşum içinde bir büyük demokratik ve diplomatik atılımı gerçekleştiremeyen bir Türkiye, böyle bir mücadelenin tüm olumsuzluklarını yüklenecek ama fırsatlarını kaçıracaktır. Bugün ümit ediyorduk ki, bunu Meclis'te ele alalım. Ama iktidar bundan da caymıştır. Oysa bugün iktidar ve muhalefet omuz omuza ülke çıkarları için işbirliği içinde hareket etmeli. Biz böyle bir gücü Meclis'te iktidara verme eğilimindeyken Hükümet, genel görüşme bir yana bilgilendirmeyi bile gündeme getirmemiştir. Meclis'in mutlaka bu meseleyi açık genel görüşme içinde ele alması kaçınılmazdır.'' Türkiye'nin, ''Ben sizin Ortadoğu'ya girmenizi istemiyorum'' diyemeyeceğini, olayın Ortadoğu'ya sıçrayacağı yönünde göstergeler olduğunu ileri süren Çiller, İslamın terör ile bağdaştırılacak bir din olmadığını anlatması gerektiğini söyledi. 
     Çiller, ''Türkiye, asker göndermeli mi '' sorusunu yanıtlarken, ''Türkiye, böyle bir işi yapacaksa, bunu kendi inisiyatifi ve karar mekanizması içinde yerini alarak yapmalıdır. Zorla ve mahcup bir şekilde bir şeylerin içine çekiliyormuş ve ödün veriyormuşçasına değil, teröre karşı net tavrını ve stratejik dengeleri ele alarak yapmalı'' dedi. 
     Türkiye'nin 1920'lerden 1960'lara kadar Afgan ordusunu eğittiğini, bundan sonraki tarihte Rusya ve komünizmin etkili olduğunu belirten Çiller, 1990 başlarından itibaren yeniden eski geleneğin devam ettiğini kaydetti. Çiller, ''Türkiye, bu dengeler ve stratejik oluşum ve uluslararası kurguda karar mekanizması içinde olarak, bazı şeyleri yapabilir. Bunları konuşmaya, anlamaya ve makul olanların desteklenmesine açığız. Önemli olan hangi Hükümet, hangi inisiyatif ve amaçla yapacak Gönül ister ki, NATO'da Putin değil, Türkiye Başbakanı terörü anlatsın'' diye konuştu. 
     Dünyanın, çeşitli adlarla tanımlanabilecek uluslararası kurgu ile karşı karşıya olduğunu anlatan Çiller, bunun uzun soluklu bir mücadele olduğunu kaydetti. Çiller, ''ABD'de bu operasyon ile coğrafik bir değişikliğe mi girecek '' sorusuna, ''Değişikliklerin ne olacağını bilmesek de bir kurgunun olduğu açıktır. Türkiye'nin bu kurgunun karar mekanizması içinde yerini alması gerekir. Türkiye'nin jeopolitik konumu var ama jeostratejik bir yaklaşımı oluşmuş değil, eksiktir'' dedi. 
     Çiller, Meclis'ten yetki istenmesi durumunda tavırlarının ne olacağının sorulması üzerine, ''Bunun ne olup olmadığı konusunda bir karar verilemediğini görüyoruz. Türkiye'nin en büyük sorunu, kararsızlıktır. İnisiyatif yok'' karşılığını verdi. 
     Çiller, bir gazetecinin, ''Asker göndermeyi içeren Tezkere, Meclis'e geldiğinde tavrınız ne olacak '' sorusuna, ''Biz buna açık olabileceğimizi, buna desteklemekte çekince koymayacağımızı, ancak Türkiye'nin bunu ne amaçla yaptığını göstermesinde yarar olduğu düşüncesindeyiz. Daha Hükümet buna karar vermiş değil. Kendisinden böyle bir talebin olduğunu reddetmektedir. 
     Bir ileri geri kararsızlık çizgisi, mektup vermeden bilgi vermeye kadar uzanıyor. Böyle bir ortamda bizim tavrımızın çerçevesi, ancak verilecek bilgiyle çizilecektir'' görüşünü ifade etti. 
     






</TEXT>
</DOC>
