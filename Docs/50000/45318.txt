<DOC>
<DOCNO> 45318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/dunya/dun01.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den talep yok 
</HEADLINE>
<TEXT>
Rumsfeld Ankara’da 
ABD Savunma Bakanı, Ecevit, Çakmakoğlu, Cem ve Org. Kıvrıkoğlu ile görüştü. "Türkiye’nin tavsiyelerini dinlemeye geldim" dedi 
     ANKARA Milliyet 

     ABD Savunma Bakanı Donald Rumsfeld, Ankara’ya yaptığı iki saatlik ziyarette Türk hükümetinin verdiği destekten duyduğu memnuniyeti dile getirdi. 
     Afganistan’a yönelik askeri harekat öncesinde dün gece Ankara’ya uğrayıp, devletin zirvesiyle bir araya gelen Rumsfeld, somut askeri talepte bulunmazken, Türkiye’nin verdiği desteği övdü. Rumsfeld, bir saat süren toplantıda, Türkiye’nin herhangi talep olmadan destek vermesini takdir ettiklerini belirtirken, Türk hükümetinin hava sahası açma ve istihbarat bilgileri de dahil, verdiği desteğin çok yararlı olduğunu vurguladı. Rumsfeld, Ankara’ nın başından beri destek verdiğini, Türkiye’nin katkısının önemini bildiklerini dile getirdi. 
     
     Ecevit ABD’nin yanındayız 
     Görüşmede Başbakan Bülent Ecevit, Türkiye’nin ABD’nin yanında olacağını bir kez daha yinelerken, Rumsfeld’den Bush’un terörle mücadelede nasıl yöntem izleyeceğini sordu. 
     Bu arada iki taraf da Afganistan hedef alınırken, Afgan halkının zarar görmemesi konusunda görüş birliğine vardı. Ayrıca, Kuzey İttifak’ın daha fazla desteklenmesi yönünde de anlaşıldı. 
     Rumsfeld, Ankara’ya "tavsiyelerine önem verdiği için" geldiğini ifade ederken, terörden çok çekmiş bir ülke olarak Türkiye’nin ABD’nin sorununu daha iyi anladığını belirtti. Rumsfeld, ek talepleri olup olmadığına ilişkin soruya, "Talepte bulunmayız. Her ülke, terörle mücadeleye yapacağı katkıyı kendi belirleyecektir" dedi. 
     
     Çakmakoğlu Tam destek 
     Milli Savunma Bakanı Sabahattin Çakmakoğlu, görüşmeden sonra Türkiye’nin ABD’ye "tam destek" vereceğini açıkladı. 
     NATO’da alınan karar doğrultusunda hava sahasının açıldığını, limanlar ve havaalanlarının kullandırılacağını kaydeden Milli Savunma Bakanı Çakmakoğlu, bunlar dışında Türkiye’nin verebileceği destekleri şöyle sıraladı 
     "Terörle mücadelemiz var. Bölgeyle yakınlığımız var. İstihbarat bilgileri dahil, finans kaynaklarının kurutulması ve militan eğitimlerinin önlenmesi gibi terörle mücadele metotlarında Türkiye yerini alacaktır." 
     
     Irak konuşulmadı...’ 
     ABD için "Terörizmle mücadele konusunda kararlı fakat esnek davranış içindeler" diyen Ecevit ise, ek talepte bulunulmadığını belirttiği görüşmede Irak konusunun gündeme gelmediğini bildirdi. 
     Dün gece Ankara’dan ayrılan Rumsfeld, Türkiye’ye gelmeden önce Suudi Arabistan, Umman, Mısır ve Özbekistan’da bir dizi temasta bulunmuştu. 
     
Demokrasinin yeşerdiği tek ülke      Amerikalı ünlü gelecek bilimci Francis Fukuyama, İslam dünyasında demokrasinin yeşerdiği tek ülkenin Türkiye olduğunu söyledi. Fukuyama, Wall Street Journal’de dün yayımlanan yazısında, 11 Eylül saldırısından sonra, "tarihin sonu geldi" tezine yöneltilen eleştirileri yanıtladı. Saldırıların Samuel Huntington’ın "Uygarlıklar Çatışması" tezini haklı çıkardığı yolunda yapılan yorumları eleştiren Fukuyama, "Sonuçta h l haklı olduğum kanısındayım. Modernizm güçlü bir lokomotif, sonuçları ne kadar üzücü de olsa terörizm tarafından rayından çıkarılamayacak" dedi. Fukuyama, "Tarih H l Bizim Yolumuzdan Gidiyor" başlıklı yazısında modernizmin belirli kültürel temeller üzerinde yükseldiğini, İslam kültürünün bu değerlerinin gelişemediğini ileri sürdü. 
     



 DÜNYA 














</TEXT>
</DOC>
