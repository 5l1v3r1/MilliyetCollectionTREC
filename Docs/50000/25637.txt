<DOC>
<DOCNO> 25637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur25.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer "Türkiye yolsuzluklarla birlikte yaşayamaz" 
</HEADLINE>
<TEXT>

     Cumhurbaşkanı Ahmet Necdet Sezer, yolsuzlukların, Türk toplumunu derinden etkileyen bir hastalık durumuna gelmesinin, asla kabul edilemeyeceğini belirterek, yolsuzluklarla yaşayan bir Türkiye görüntüsünün, toplumun tüm kesimlerini rahatsız ettiğini ifade etti. 
     Sezer, ''Toplumsal yozlaşma ve çöküntüye neden olan bu hastalıktan kurtulmak, etik değerleri yüksek yurttaşlar yetiştirmek ve yönetimi saydamlaştırmakla olanaklıdır. Bu anlayışla, olayların üzerine kararlılıkla gidilmeli, Devlet ile halk bu konuda işbirliği yapmalıdır. İnanıyorum ki, siyasetçi, bürokrat ve halk birlikteliğiyle ülkemiz, bu olumsuzluktan kısa sürede kurtarılacaktır'' dedi. 
     Cumhurbaşkanı Sezer, Güneydoğu Anadolu gezisinin ikinci gününde Harran Üniversitesi'ni ziyaret etti. 
     Diyarbakır, Mardin ve Şanlıurfa'ya yaptığı gezi ve gösterilen sıcak konukseverlikten duyduğu memnuniyeti dile getiren Sezer, dünyanın sayılı bölgesel kalkınma projelerinden olan Güneydoğu Anadolu Projesi'nin GAP , daha şimdiden bölgenin yazgısını her yönüyle değiştirmeye başladığını ifade etti. 
     Sezer, laiklik konusunda da vurgulamalar yaparak, laikliğin, çağdaşlaşmanın vazgeçilmez öğesi olduğunu kaydetti. Sezer, ''Demokrasinin temelini oluşturan laiklik ilkesi olmadan, din ve vicdan özgürlüğünden kesinlikle söz edilemez. Laiklik, tüm özgürlüklerin olduğu gibi, din ve vicdan özgürlüğünün de güvencesidir'' diye konuştu. 
     Büyük dönüşüm yaşıyoruz 
     Türkiye bugün büyük bir dönüşüm sürecinden geçtiğini belirten Sezer, dünyada yaşanan kapsamlı değişimlerin, sivil toplum olgusunu güçlendirdiğini, Türk insanının beklentilerini, olaylara, insanlara ve geleceğe bakış yönünü de etkilediğini vurguladı. 
     Sezer, şöyle devam etti 
     ''Bu durum, aydınlık yarınlara güvenle bakmamızı sağlamaktadır. Türk toplumu, yaşadığı olumsuzluklardan edindiği kötü deneyimle, daha mutlu bir Türkiye isteğini ortak bir sesle dile getirmektedir. Ülkemizdeki temiz toplum özleminin bu kadar yüksek bir sesle dile getirilmesini de aynı kapsamda değerlendirmek yerinde bir saptama olacaktır. 
     Yolsuzlukların, toplumumuzu derinden etkileyen bir hastalık durumuna gelmesi, asla kabul edilemez. Yolsuzluklarla yaşayan bir Türkiye görüntüsü, toplumun tüm kesimlerini rahatsız etmektedir. Toplumsal yozlaşma ve çöküntüye neden olan bu hastalıktan kurtulmak, etik değerleri yüksek yurttaşlar yetiştirmek ve yönetimi saydamlaştırmakla olanaklıdır. 
     Bu anlayışla, olayların üzerine kararlılıkla gidilmeli, devlet ile halk bu konuda işbirliği yapmalıdır. İnanıyorum ki, siyasetçi, bürokrat ve halk birlikteliğiyle ülkemiz, bu olumsuzluktan kısa sürede kurtarılacaktır.'' 
     Avrupa istediği için değil 
     Sezer, ''Bu dönüşüm Avrupa Birliği ya da başka güçler istediği için dışarıdan dayatma ile kabul ettirilmeye çalışılan bir önlemler bütünü olmayıp, Türk halkının haklı özlem ve beklentilerine yanıt oluşturacak kapsamlı bir çağdaşlaşma tasarısıdır'' dedi. 
     Sezer, şöyle devam etti 
     Türkiye, devlet yapısı ve kurumlarıyla çağımızın gereklerine yanıt verecek bir dönüşümü gerçekleştirmek zorundadır. Bu dönüşüm Avrupa Birliği ya da başka güçler istediği için dışarıdan dayatma ile kabul ettirilmeye çalışılan bir önlemler bütünü olmayıp, Türk halkının haklı özlem ve beklentilerine yanıt oluşturacak kapsamlı bir çağdaşlaşma tasarısıdır. 1923'ten bu yana sürekli atılım içinde olan Cumhuriyetimizin bu dönüşümü de başarıyla gerçekleştireceğine inanıyoruz.'' 
     Olumlu adımlar atılıyor 
     Son dönemde atılan olumlu adımların, geleceğe ilişkin umutlarını artırdığını kaydeden Sezer, şunları kaydetti 
     '' Bu bağlamda, ekonomimizin sağlıklı temeller üzerinde işlemesine olanak sağlayacak olan ve başta saydamlık olmak üzere gereksinme duyulan çağdaş ölçütlere uygun bir hukuksal altyapının oluşturulmasına yönelik yasa tasarılarının Türkiye Büyük Millet Meclisi tarafından yoğun bir çalışma temposu içinde kabul edilerek yürürlüğe girmesi umut vericidir. Önümüzdeki dönemde bu ivmenin korunarak aynı zamanda ekonomi programını da birçok yönden tamamlayacak olan ve Avrupa Birliği'ne tam üyelik hedeflerimizin ortaya konulduğu Ulusal Programımızın gerektirdiği anayasal ve yasal düzenlemelerin zaman yitirilmeden tamamlanmasına öncelik verilmelidir. Ulusumuzun iradesinin oluştuğu Türkiye Büyük Millet Meclisi'nin bu yöndeki çabaları gelecekte daima takdirle anılacaktır.'' 
     
     






</TEXT>
</DOC>
