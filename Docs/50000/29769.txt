<DOC>
<DOCNO> 29769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/yazar/elekdag.html </URL>
<DATE> 2001/07/01/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Hedef şahdamarımız 
</HEADLINE>
<TEXT>

     "Ermeni konusunu büyütmeye lüzum yok. Türk tarihi bir ummandır, Ermeni sorunu ise onun içinde bir damlacık... Ayrıca, Türkiye'den tazminat ve toprak taleplerine de gülüp geçmek lazım." 
     Bu sözler, kısa süre önce bir diplomatik resepsiyonda karşılaştığım bir "devlet büyüğü"ne ait. Ancak, benim için şaşırtıcı olan, verdiğim izahatı dinleyen muhatabım, "İşin vahametini şimdi anladım, biz meselenin bu yönlerine vakıf değildik" demesi oldu. 
     Değerli okurlarım. Türkiye'nin "Ermeni soykırımı" iddiasıyla suçlanması, milletimizin onuruyla olduğu kadar, dış politikamızla, ekonomimizle, dünyadaki imajımızla ve güvenliğimizle doğrudan ilgili bir konudur. Dolayısıyla bu görüşmede belirttiğim hususların ana hatlarını sizlerle paylaşmakta yarar görüyorum. 
     Ermenistan, diasporasıyla birlikte Türkiye'ye savaş açmıştır. Bu savaş, "soykırımı" iddiasına dayanarak Türkiye'den yüklü bir tazminat almayı, sonra da toprak taleplerini gündeme getirmeyi hedefliyor. Erivan'ın, Türkiye - Ermenistan sınırlarını çizen 16 Mart 1921 tarihli Kars Anlaşması'nı feshetmesinin nedeni budur. 
     Erivan, bu savaşı ABD'de kazanabileceğinin hesabı içinde. Çünkü, Amerika'da etnik politika Ermenilere, fiili güçlerinin çok üstünde bir etkinlik sağlıyor. Şöyle ki 
     435 milletvekilinden oluşan ABD Temsilciler Meclisi'nde, 80 kişilik bir Ermeni "caucus"ü Ermeni sevenler grubu bulunuyor. Ermeni seçmenlerden aldıkları cömert bağışlarla seçim kampanyalarını finanse eden bu grup, "veli - nimetlerinin" sözünden çıkmıyor. Bu grupla birlikte hareket eden Yunan - Rum "caucus"ü ise 110 milletvekilinden oluşuyor. 190 mevcutlu bu anti - Türk koalisyon, 260 üyeli insan hakları "caucus"üne dahil 40 - 45 milletvekilinin desteğinden yararlanarak ülkemiz aleyhine her türlü "melaneti" işleyecek bir çoğunluğa erişiyor. 
     Bu nedenle, önümüzdeki dönemde, "soykırımı" iddiasını içeren bir kararın kabul edilme "şansı" gayet yüksek. 
     Son defa, bu tehlikeden şu iki tesadüf sayesinde kurtulduk Ortadoğu'da bir krizin patlak vermesi de Beyaz Saray'da, iki dönem başkanlık yapmış olması nedeniyle, bu seferki başkanlık seçimlerine adaylığını koyamayan bir başkanın bulunması. 
     Eğer tasarı geçseydi, Türk - Amerikan ilişkileri ağır bir yara alır ve bu durumda, peş peşe iki ekonomik krizle sarsılan Türkiye, kendisine IMF ve Dünya Bankası aracılığıyla verilen ama arkasında itici güç olarak ABD'nin bulunduğu yaşamsal önemdeki mali yardım konusunu Washington'la ele alacak olumlu ve uyumlu bir ortam bulamazdı. 
     Gördüğünüz gibi, Erivan'ın politikası, Türkiye'yi Amerika'dan kopartmayı, daha doğrusu Türkiye'nin şahdamarını kesmeyi amaçlıyor. 
     Türkiye, ABD ile "stratejik ortak" olmanın sağladığı önemli imkanlardan, sırf bu düşman lobilerin Kongre üzerindeki etkisi nedeniyle yararlanamıyor. 
     Bu konudaki mücadele stratejimizin ne olması gerektiğini önümüzdeki yazımızda ele alacağız. 
     
     







Yaşşaaa Paşa 


CHP'nin sorunu 


Kokulu işkence 


Kışkırtıcı olmanın dayanılmaz hafifliği... 


Sağlık gurusu 


Güzel ölüler 


Hedef şahdamarımız 


Kıyıdaki köşedeki kitaplarınızı... 


Kapkaç-City 


Kıssadan hisse 


Şimdi CHP zamanı 


Gümrükler kevgir olmasın da ne olsun 


Derviş’i kaçırmadan olayı net göremeyiz 


Telekom güveni yok etti 


Nil'de turizm gemisi 


</TEXT>
</DOC>
