<DOC>
<DOCNO> 26817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sondun10.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en lüks evini Dubai Prensi aldı 
</HEADLINE>
<TEXT>

     İngiliz basını, ülkenin Surrey bölgesinde inşa edilen ve dünyanın en lüks evlerinden biri olduğu belirtilen dört katlı malikanenin, 70 milyon sterline Dubai Prensi Şeyh Muhammed Al Maktum tarafından satın alındığını bildirdi. 
     Georgian stili neo-klasik evin yeni sahibinin adının açıklanmamasına rağmen İngiliz basını, bu kişinin Dubai Veliaht Prensi olduğunu yazdı. 
     37 dönümlük açık alana bakan evin 30 yatak odası, aynı sayıda banyo ve tuvaleti, 28 kişilik sinema salonu, ikisi açık 5 yüzme havuzu, 8 limuzini aynı anda barındırabilecek büyüklükte kapalı bir yer altı garajı, mermerle kaplanmış bir akustik salonu ve aynı anda 10 aşçının çalışabileceği büyüklükte bir mutfağı bulunuyor. 
     Evin mimarı ve müteahhidi olan Amerikalı John Scholtz'un evi kime sattığını açıkça söylemeyi reddettiği, ancak ''Dünyada böyle bir evi satın alabilecek zenginlikte sadece bir elin parmakları kadar devlet yöneticisi var'' diyerek, Dubai Emirliği'ne işaret ettiği belirtiliyor. 
     Gazeteler, kendi kaynaklarından da doğrulattıklarını öne sürdükleri haberlerinde Şeyh'in, son yılların en şaşaalı mülkü olan bu yeri sürekli yaşamak için değil, sadece zaman zaman gelip bazı davetler vermek için aldığını öne sürdüler. Açık ve kapalı futbol ve basketbol sahaları, squash kortu ve jimnastik salonu da bulunan bu evin, yıllık sabit giderlerinin 1 milyon sterlin civarında olacağı tahmin ediliyor. Petrol zengini Dubai Şeyhi ve ailesinin İngiltere'nin diğer bazı kentlerinde de benzer mülkleri bulunduğunu hatırlatan basın, böyle bir evin masrafının altından ancak bu ailenin kalkabileceğini belirtiyor. 







</TEXT>
</DOC>
