<DOC>
<DOCNO> 49297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur06.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Sezer'e kutlama mesajı... 
</HEADLINE>
<TEXT>

     ABD Başkanı George W. Bush, Cumhurbaşkanı Ahmet Necdet Sezer'e bir mesaj göndererek, NATO ittifakının kilit üyesi ve uluslararası toplumun önde gelen bir devleti olan Türkiye'nin, demokrasi ve özgürlükten yana yerini kararlı biçimde aldığını belirtti. 
     Bush, ''Dostluk ve karşılıklı saygıya dayanan ittifak ilişkimizin, zamanın sınavını başarıyla geçmesi, bize gurur vermektedir. ABD'nin, Türk-Amerikan dostluğuna bağlılığı, her zaman olduğu gibi şimdi de güçlüdür'' dedi. 
     ABD Başkanı Bush, Cumhuriyet'in 78. yıldönümü dolayısıyla Cumhurbaşkanı Sezer'e bir kutlama mesajı gönderdi. 
     Bush'un mesajı şöyle 
     ''Sayın Cumhurbaşkanı, Sizi ve Türk halkını, Türkiye Cumhuriyeti'nin 29 Ekim tarihinde kurulmasının 78. yıldönümü nedeniyle Amerikan halkı adına kutluyorum. 
     Mustafa Kemal Atatürk'ün çağdaş gönenç içinde yaşayan ve demokratik değerlere bağlı Türkiye düşüncesi, ülkenizin uluslararası alanda güçlenmekte olmasıyla bugün gerçekleşmiş bulunmaktadır. 
     Amerika Birleşik Devletleri, 11 Eylül olayları sonrasında Türk halkının gösterdiği cömert duygudaşlık ile Türkiye'nin teröre karşı kurulan uluslararası koalisyon içindeki güçlü desteği için minnettardır. NATO ittifakının kilit üyesi ve uluslararası toplumun önde gelen bir devleti olan Türkiye, demokrasi ve özgürlükten yana yerini kararlı biçimde almıştır. 
     Dostluk ve karşılıklı saygıya dayanan ittifak ilişkimizin, zamanın sınavını başarıyla geçmesi, bize gurur vermektedir. ABD'nin, Türk-Amerikan dostluğuna bağlılığı, her zaman olduğu gibi şimdi de güçlüdür. 
     ABD ile Türkiye arasındaki dostluk ve işbirliğinin, Kore'den Kosova'ya, Kosova'dan da günümüze dek güçlendiği gibi, gelecek yıl da güçlenmeye devam edeceğine eminim.'' 
     






</TEXT>
</DOC>
