<DOC>
<DOCNO> 37980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/ekonomi/aeko.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahibinden domuz, rulet vs. 
</HEADLINE>
<TEXT>

Maliye Bakanlığa bağlı Tasfiye İşleri Genel Müdürlüğü, olta takımından süt sağma makinesine, ruletten mazota kadar ele geçirilen kaçak malları bu hafta satışa çıkarıyor 
     TARIK YILMAZ 

     Maliye Bakanlığı, kaçak olarak ele geçirilen binlerce kalem malı bu hafta İstanbul, Diyarbakır ve İzmir’de satışa çıkarıyor. Satılan mallar arasında ruletten, mazota, olta takımından süt sağma makinasına kadar yüzlerce kalem mal ihaleyle satışa çıkarılıyor. 
     Maliye’ye bağlı Tasfiye İşleri Döner Sermayeli İşletmeler Genel Müdürlüğü bu hafta içinde ilginç ihalelere imza atacak. İstanbul’da 21 ve 22 Ağustos, İzmir’de 22 Ağustos, Diyarbakır’da da 23 Ağustos’ta yapılacak ihalelerde ele geçen kaçak mallar satışa çıkarılıyor. 
     
     Tilki derisi bile var 
     Kaçak mallar arasında dikkat çekici ürünler de bulunuyor. İstanbul Küçükbakkalköy’deki Gümrük’te ve İzmir Alsancak’taki Gümrük Satış salonunda yapılacak ihalede, 109 kilo domuz eti, süt sağma makinası, ateş tuğlası, plastik torba kesme makinası, olta takımları, telefon, büyük reklam balonu, traş bıçağı ağzı, rulet, otomobil balatası, kullanılmış kan hücre seperatörü, tüyleri dökülmüş ham tilki derisi, hurda rontgen gibi bir hayli ilginç mallar satışa sunulacak. 
     Kaçak mazotun merkezi olan Güneydoğu Anadolu’da ise ele geçen mazotlar satılıyor. Diyarbakır’daki Bölge Müdürlüğü’nde yapılacak olan ihalede ise toplam 225 ton mazot satılacak. 
     
     Satılana kadar ihale 
     Kullanılır durumda olduğu vurgulanan satış ilanında, mazotun litresinin 310 bin 500 liradan ihaleye başlanacağına da değiniliyor. 
     İhalelerden bir gün önce söz konusu satış notkalarındaki saymanlıklara saat 16.30’a kadar güvence bedelinin yatırılması gerektiğini duyuran Tasfiye İşleri Müdürlüğü, bölge ve şube müdürlüklerinden bilgi alınabileceğine dikkat çekti. 
     İhaledeki malların satılma nedenini Gümrük Mevzuatı gereği olduğu belirtilirken satışı yapılamayan malların bir hafta sonra tekrar satışa çıkarılacağı bildirildi. 
     
Ivır - zıvır ihracatı tam gaz      Türkiye’ye yurtdışından gelen mal talepleri arasında, köpek kılı, kedi bağırsağı gibi ilginç ürünler ithal etmek isteyen firmalar önemli bir yer tutuyor. 
     Toplam 218 ülkeye, 15 bin 524 çeşit ürün ve 24 bin 933 ihracatçı firması ile dünya ticaret sahnesinde yer alan Türkiye, tekstil, konfeksiyon, demir-çelik ve tarımsal ürünleri gibi klasik ürünlerin dışında, akla gelmeyecek kadar ilginç ürün talepleriyle karşılaşıyor. 
     İGEME bültenleri ile ihracat kuruluşlarından derlenen verilere göre uluslararası piyasalar, son yıllarda nargileden kilime ve oyalara, yufkadan nazar boncuğuna, dansöz kıyafetinden yöresel giysilere, namaz takkesinden ikinci el giysilere, kadın saçından kına, çömlek, kuş tüyüne hatta köpek kılı, kedi koyun bağırsağı, tavuk bacağı, yılan balığı ve kiraz çekirdeğine kadar çok sayıda ilginç mal istiyorlar. 
     Türkiye’de basılan Kuran’a ise Avrupa ülkelerinden yoğun talep olduğu bildiriliyor. 
     



 EKONOMİ 















</TEXT>
</DOC>
