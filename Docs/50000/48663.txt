<DOC>
<DOCNO> 48663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/ekonomi/eko04.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
I Love You lahmacun 
</HEADLINE>
<TEXT>

Perakendecilik uzmanı New Vision’un başkanı Weishar, 11 Eylül’den sonra, ABD’de lahmacun, künefe, çiğ köfte satan Türk restoranlara ilginin giderek arttığını söyledi 
     EKONOMİ SERVİSİ 

     Dünya çapında perakendecilere eğitim veren, danışmanlık yapan New Vision Studios Başkanı Joe Weishar, New York’ta 11 Eylül saldırılarından sonra ucuz restoranlara hücum yaşandığını, bu arada Türk restoranlarına talebin patladığını söyledi. 1. Uluslararası İstanbul Perakende Konferansı’nda, "New York... 11 Eylül sonrası saldırıdan sonra insanlar, yaşam ve perakende" konulu bir sunum yapan Weishar, "Ünlü restoranlar ciro kaybettiler. Ucuz restoranlara insanlar hücum etti. Türk restoranlarına talebin ne kadar patladığını görseniz... Buralarda harika lahmacun yiyebilirsiniz. Künefe, çiğ köfte alabilirsiniz" dedi. 
     Dünya Ticaret Merkezi’ne yapılan terörist saldırıların ardından New York’taki yaşam ve tüketim anlayışındaki değişikliklerden örnekler veren Weishar, New York’ta turizmin artık yok olduğunu, insanların vahşi, yırtık pırtık görünümlü, şeytanı çağrıştıran şeyler almadıklarını, sadece eğlence özellikli kostümlerin de raflardan indirildiğini anlattı. 
     Toplantı sırasında üzerinde İngilizce "New York’u her zamankinden daha fazla seviyorum" yazılı rozetler dağıtan Weishar, "Umarım Apo nasıl cezaya çarptırıldıysa, Ladin de yakalanır ve bize bir gün ışığı doğar" dedi. 
     Weishar, saldırı sonrası New York’ta cep telefonu satışlarının da arttığını söyledi. Weishar, "İnsanlar artık yüksek topuklu ayakkabılar yerine spor ayakkabılara yöneliyor" diyen Weishar ayrıca, insanların evlerinden çıkmak istememeleri nedeniyle internet satışlarının da yüzde 50 arttığını kaydetti. Saldırıların ardından insanların sosyal etkileşim ve dayanışma içinde olmak amacıyla bir araya geldiklerini belirten Weishar, "Yaratıcılığın krizde de etkisi ortaya çıktı. İnsanlar yaratıcılığa bayılıyorlar" diye konuştu. 
     
     Migros Genel Müdürü Oktay Irsıdar 
     En parlak sektör’ 
     Krizle birlikte halkın alım gücü azaldı. K r marjı düşen marketler sıkıntı içindeler. Ekonomik sıkıntı derinleşti. Sektörde ciddi bir küçülme olacak. Türkiye’nin yüzde 8.5 küçüleceği tahmin ediliyor ama sektördeki küçülme yüzde 10 - 12’yi bulur. Mağaza devirleri gündeme gelecek. Daha az yatırım olacak. Ancak en çok iki yıl sonra Türkiye müthiş bir ekonomik gelişmeye sahne olurken en parlak sektör de perakende olacak. Nüfusumuz 75 milyona ulaşacak. Genç nüfusun tüketimi önemli. Avrupalılar da Türkiye’ye yatırıma gelecekler. 
     
     Doğuş Hol. İcra Kurulu üyesi Aclan Acar 
     Gazozları içince...’ 
     Bakkal babasının teşviki ile yedi yaşındayken gazoz satarak perakende işine atıldığını, ancak bütün gazozları arkadaşları ile birlikte içtiği için ailesinin, perakendecilik serüvenine son verdiğini anlatan Acar, "Geçtiğimiz dönemde enflasyondan kaynaklanan hızlı büyüme vardı. Yüksek faiz ortamından kaynaklanan aşırı yüksek gelir ortaya çıkmıştı. Perakendeciler peşin alıp vadeyle satıyordu. Bundan sonra düşen enflasyon ortamında gerçek perakendecilik ortaya çıkacak. Gelir dağılımındaki olumlu gelişme ile birlikte daha çok müşteriye hizmet vereceğiz." 
     



 EKONOMİ 
























</TEXT>
</DOC>
