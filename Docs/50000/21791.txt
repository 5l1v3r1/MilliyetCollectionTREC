<DOC>
<DOCNO> 21791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo12.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli fotbolcular moral yemeği yedi 
</HEADLINE>
<TEXT>

     Fenerbahçe Teknik Direktörü Mustafa Denizli ile futbolcular, bu sabah yapılan idman sonrasında Üsküdar'da bir lokantada moral yemeği yediler. 
     Ailesinin gelmesi nedeniyle futboculardan sadece Baliç'in katılmadığı moral yemeğinde yönetim adına hazır bulunan Başkanvekili Uğur Dündar, yaptığı konuşmada, özlemini çektikleri şampiyonluğa 5 yıl sonra çok yaklaştıklarını ve taraftarları ile birlikte mutlu sona bir final havası içinde hazırlandıklarını söyledi. 
     Uğur Dündar, mutlu sona ulaşmaları için önlerinde 2 önemli maç kaldığını belirterek, ''Hedefimiz bu yıl 2 kupa kazanmaktı. İlkini Kayseri'de penaltılarla Gençlerbirliği'ne kaybettik. İkincisine sıkı sıkı sarıldık, bırakmayacağız. Sezon sonunda mutlu sona ulaşacağız'' dedi. 
     Transfer görüşmeleri için şu aşamada bir şey söylemenin yanlış olacağını anlatan Dündar, ''Transfer konusu, bulunduğumuz konum itibariyle henüz erken. Sezon bittiğinde yönetim olarak oturup görüşeceğiz. Hocamızın da bize vereceği rapordaki ihtiyaçlarımız doğrultusunda hareket edeceğiz'' diye konuştu. 
     Bu arada, Kulüp Başkanı Aziz Yıldırım ve yönetiminin tesisleşmeye büyük önem verdiğini kaydeden Dündar, konuşmasını şöyle sürdürdü 
     'Aziz Yıldırım başkanlığındaki yönetim kurulu tesisleşme bakımından büykü işler başardı. Stadımız şu anda 45 bin kişilik. Ancak biz bunu 65 bine çıkaracağız.'' Uğur Dündar, hafta sonunda yapacakları Bursaspor maçının şampiyonluk için büyük önem taşıdığını da belirterek, tüm taraftarları Fenerbahçe Şükrü Saracoğlu Stadı'na çağırdı. 






</TEXT>
</DOC>
