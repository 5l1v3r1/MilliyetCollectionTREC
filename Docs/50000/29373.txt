<DOC>
<DOCNO> 29373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/ekonomi/eko04.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank’ta tartışmalı borç devri 
</HEADLINE>
<TEXT>

Medya Grubu’nun New York Off - Shore’daki kredi borçlarının Etibank’a aktarıldığı ortaya çıktı 
     TARIK YILMAZ 

     Etibank’a el konulmadan dört gün önce, Medya Grubu’nun New York Bank Off Shore’dan kullandığı kredilerin Etibank’a devredildiği rapor edildi. 
     Deloitte and Touche Tohmatsu DRT Yeminli Mali Müşavirlik, Etibank’ın 1 Ocak - 31 Aralık 2000 tarihleri arasındaki bağımsız denetim raporunu açıkladı. 
     
     Depo karşılığı devir 
     Bankanın 27 Ekim 2000’de Fon’a devredildiği hatırlatılan raporda, 31 Aralık 2000 itibariyle Etibank’ın 106.3 milyon dolar ve 64 milyon 250 bin markını ABD’de faaliyet gösteren New York Bank Off - Shore’a depo yaptığı belirtiliyor. Bu depo karşılığında New York Off - Shore’dan Medya Grubu’na Dinç Bilgin’in ortağı olduğu şirketlere 82.5 milyon dolar, 35.8 milyon mark ve 7 trilyon lira kredi kullandırıldığı kaydedilen raporda, Fon’un el koymasından dört gün önce, Medya Grubu’nun New York Bank Off - Shore’a olan borçlarının Etibank’a devredilmesiyle ilgili bir sözleşme imzalandığı bilgisi veriliyor. 
     "Bu sözleşmeye göre, 23 Ekim 2000 itibariyle bankaca New York Off - Shore’a verilen depolara karşılık Medya Grubu’na kullandırılan kredi alacakları Etibank’a devredilmiştir. Ancak, bankanın yeni yönetimi, bankanın Fon’a devredildiği tarihten önce yapılan temlik devir sözleşmesini mevzuattaki grup şirketlerine tahsis edilebilecek kredi sınırlarıyla ilgili hükümlere aykırı olduğu gerekçesiyle kabul etmemektedir" denilen raporda, yeni yönetimin temlik işlemini geçerli olmadığını iddia ettiği kaydediliyor. 
     Raporda, denetimin tamamlandığı 18 Nisan 2000’de konuyla ilgili henüz bir sonuç alınmadığı belirtiliyor. 
     
Medya Grubu’na toplam 159 trilyon kredi verildi      Medya Grubu’na Etibank’tan 100.9 trilyon liralık kısmı canlı kredilerde tahsil edilme kabiliyeti olan kredi izlenen 159.5 trilyon kredi kullandırıldığı belirtiliyor. 
     Bankanın ticari krediler toplamının 157.6 trilyon lira olduğu bildirilen raporda, protokol yapılan 28.1 trilyonluk alacak da dahil olmak üzere incelenen 143 trilyonluk nakdi kredinin 110.4 trilyonunun sorunlu olduğu vurgulanıyor. 
     Banka yönetiminden alınan bilgiye göre, canlı krediler içinde izlenen krediye 76 trilyon karşılık ayırdığı kaydedilen raporda, Fon’un kaynaklarına başvurulmadan veya donuk aktiflerinin canlı hale getirilmeden yükümlülüklerini kendi olanaklarıyla karşılamasının zor olduğu da vurgulanıyor. 
     



 EKONOMİ 

























</TEXT>
</DOC>
