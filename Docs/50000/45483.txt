<DOC>
<DOCNO> 45483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/ekonomi/eko07.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Misafir Amerikalı demeyesin’ 
</HEADLINE>
<TEXT>

Ankara Kulisi ZÜLFİKAR DOĞAN 
     Güneydoğu Sanayici ve İşadamları Derneği GÜNSİAD kurulduktan sonra, ABD’nin eski Büyükelçisi Mark Parris, dernekle çok ilgilenmiş, hatta Amerikan şirketleriyle doğrudan işbirliği için "on-line bilgisayar sistemini hibe edeceğini" açıklamıştı. 
     Ancak, bilgisayar ve kurulacak doğrudan bağlantı, GÜNSİAD’ın başına dert olmuş, İçişleri Bakanlığı soruşturma açmıştı. ABD’nin bu pür heves giriştiği Güneydoğu - Amerika doğrudan bağlantı projesi hayata geçemedi. 
     GÜNSİAD kurulduğunda bölgede düzenlenen toplantıya da katılan Parris’e Nusaybinli işadamı Müfit Yumuşak serzenişte bulunduğunu anlattı. Yumuşak "Toplantıda, Büyükelçi’ye Irak’ta Birleşmiş Milletler BM programı kapsamındaki ihalelerin büyük kısmını, Batılı ülkeler alıyor. Hatta gelecekte açılacak ihaleler bile şimdiden paylaşılmış. Bizim işyerlerimiz ise kapanıyor" dediğini aktarıyor. 
     Parris, bu sözler kendisine tercüme edildikten sonra, Yumuşak’a sormuş "Batılı ülkeler derken hangi ülkeyi, ya da ülkeleri kast ediyorsunuz " 
     Yumuşak "Tam Amerika diyecektim, yanımdaki arkadaşım ceketimi çekti Sakın Amerika demeyesin, adam misafirdir, ayıp olur’ dedi, ben de heyecanlandım, birden Fransa efendim dedim" diyor. 
     Parris, bu yanıt üzerine ne demiş biliyor musunuz "Hımm, evet, evet bizim de bu yönde duyumlarımız var, bunu araştıracağız." 
     Aslında 14 - 15 milyar dolarlık BM programlı Irak ihalelerine, en başta ABD firmalarının Ürdünlülerin arkasında girdiğini sağır sultan biliyor. Fransa, Almanya, Rusya, Çin, İtalya ardından sıralanıyor. 
     Önce ambargoyu koy, sonra ihaleleri kap. Hayırlı işler, bol kazançlar... 
     
Yürüt bizi başkan      Geçen hafta boyunca Suriye ve Lübnan’daydık. İhracatçı, sanayici ve işadamlarının Uludağ İhracatçı Birlikleri organizasyonunda, Gaziantep üzerinden karayoluyla gerçekleştirdiği bu seyahatin ilk durağında ev sahibimiz Gaziantep Ticaret Odası GTO Başkanı ve bölgenin "duayen" işadamlarından Mehmet Aslan’dı. 
     Aslan, Derviş’in ziyareti ile ünlenen Gaziantep Tenis Kulübü’ndeki yemekte, kent sanayiinin çöküşünü, tıkanışını anlattı. Ortadoğu kapılarının, Irak, Suriye, Lübnan ve giderek Körfez’e uzanan kapıların yeniden açılmasının önemini, ABD elçileriyle konuştuklarını aktardı. 
     Ancak somut bir sonuç yok. ABD bölgede ve Kuzey Irak’ta mevcut durumun sürmesini istiyor. Gaziantepli işadamları ve sanayiciler ise her gün battıkça isyan bayrağını açıp, Aslan’ın kapısına dayanıyor. Aslan, her gelenin, "Yürüt bizi başkan" dediğini, işadamını, sanayiciyi bu kadar bıkkın, bezgin ve umutsuz "yürümeye, mitinge, protestoya" bu kadar istekli görmediğini anlatıyor. 
     Ardından da ekliyor "Ben de onlara diyorum ki İstasyon Meydanı’nda sizi topladım, yürüdük diyelim. Netice ne olacak Hiç. Ankara, buraları görmüyor, duymuyor. Anlatıyoruz, anlamıyor." 
     GTO’nun üniversite öğrencilerine verdiği aylık 20 milyon liralık burs için 4 bin 500 kişi başvurmuş. Ancak 300 kişiye burs verebilmişler. Aslan, "Şimdi 4 bin 200 kişi Antep’te bana düşman ve kızgın. Verdiğimiz ayda 20 milyon liradan ben utanıyorum. Ama buna bile muhtaç binlerce genç ve aile var. Kimse bana, bu ülkede sosyal patlama yok, ya da olmaz demesin" diyor. 
     



 EKONOMİ 

















</TEXT>
</DOC>
