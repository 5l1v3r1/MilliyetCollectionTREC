<DOC>
<DOCNO> 47842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/yasam/yas01.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Potter fanatikleri Coca Cola’ya karşı birleşin’ 
</HEADLINE>
<TEXT>

Coca Cola 'saflığın' simgesi roman kahramanını reklamda kullanmaya kalkınca, ABD’deki Harry Potter fanatikleri ayaklandı... 
     ŞULE YÜCEBIYIK 

     Tüm dünyada rekor satış rakamlarıyla, son yılların en popüler roman kahramanı haline gelen Harry Potter'ın sevenleri bugünlerde Coca Cola'ya çok kızgın. 
     Bunun nedeni de, dünyanın en büyük meşrubat üreticisi Coca Cola'nın, uluslarası boyutta hazırladığı son reklam kampanyasında çocukların yeni kahramanı Harry Potter'ı kullanması. 
     
     İnternette 'birleştiler' 
     ABD'de başta Harry Potter hayranları olmak üzere, birçok aile, eğitim ve sağlık örgütü, "Potter'ın saf bir çocuk kahramanı olmaktan çıkarılıp ticari bir simge haline getirildiği ve reklamda çocukları asitli içeceklere özendirdiği" gerekçeleriyle, Coca Cola'ya dava açmaya hazırlanıyor. 
     Coca Cola'nın kampanya dahilinde, Çocukları Kitap Okumaya Teşvik Etme Vakfı'na 18 milyon dolar bağışlaması da, Potter'cıların öfkesini yatıştırmaya yetmedi. 
     Potter fanatiklerinin Coca Cola'yı protesto etmek amacıyla başlattığı kampanyanın sözcüsü Gary Ruskin, "Şirket, Harry Potter'ı bir pazarlama büyücüsüne dönüştürmek istiyor" diye açıklama yapınca, Coca Cola sözcülerinden hemen şöyle bir yanıt geldi Reklam kampanyasında Harry Potter'ı kola içmeye değil, kitap okumaya özendirmek amacıyla kullandık..’ 
     ABD'li Harry Potter fanatikleri, Coca Cola karşıtı kampanyayı uluslararası çapta yaygınlaştırmak istiyorlar. Bu amaçla açılan www.saveharry.com internet adresinde, fanatiklerden gelen protesto mektupları yayınlanıyor. 
     



 YAŞAM 















</TEXT>
</DOC>
