<DOC>
<DOCNO> 25737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun09.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Basını Blair'in zaferini göklere çıkardı 
</HEADLINE>
<TEXT>

     İngiltere'de tüm ulusal gazeteler bugün, dün yapılan genel seçimler sonucunda İşçi Partisi'ni iki kez üst üste iktidara getirme başarısını gösteren Başbakan Tony Blair'in zaferini göklere çıkaran manşetlerle çıktı. 
     Ülkede Blair'e ilk açık desteği veren siyaset ve ekonomi gazetesi Financial Times'da, İşçi Partisi'nin tarihi bir zafer kazandığını belirtilirken, ''ancak katılım oranının düşük kalması Blair'in parlak başarısına gölge düşürüyor'' denildi. 
     Gazete, son durumda Muhafazakar Parti'nin geldiği noktayı değerlendirirken de parti lideri William Hague'in koltuğunun tartışmalı hale geldiğini, ancak liderlik konusundaki en güçlü rakipleri olan Michael Portillo ve Ann Widecombe'nin de dahil olduğu pek çok kişinin Hague ''istifa etmemesi'' yolunda çağrı yaptıklarını hatırlattı. 
     The Times gazetesi de Blair'in Downing Sokağı 10 numaradaki Başbakanlık konutuna ''fırtına gibi döndüğünü'' belirten manşet kullandı. Gazete, Muhafazakarların başarısızlığına dikkat çekerken, Hague'in geleceğinin ise ''karanlık olduğu'' yorumunda bulundu. 
     The Times oylarını ve parlamentodaki sandalye sayılarını artıran Liberal Demokratların ise ''anahtar'' konumlarını güçlendirdiklerine işaret etti. 
     Blair'in seçim bildirgesinde verdiği sözleri tutmasına yardımcı olacak çoğunluğu yakaladığını belirten The Independent gazetesi ise başarıyı ''tarihi'' diye nitelerken, katılımın düşüşüne dikkat çekti. 
     ''Başbakan zafere yelken açtı'' diyen The Guardian da Hague'in durumu üzerinde yorumda bulundu. Parti içindeki bazı muhaliflerin Hague'in seçim kampanyasını kamu hizmetleri yerine Avrupa ile entegrasyona dayandırmasını taktik hata olarak nitelediğini hatırlatan gazete, ''yine de Muhfazakar liderin geleceğinin ortada olduğu söylenebilir'' dedi. 
     The Daily Telegraph gazetesi ise Başbakan Blair'in ezici bir çoğunlukla geri gelmeyi başardığını, seçimin en dikkat çekici unsurunun ise yaklaşık bir asırdır görülen en düşük katılım oranının ortaya çıkması olduğunu bildirdi. 
     Bu arada, 25 sandalye ile ilgili sayımın halen sürdüğü seçimde şu ana kadar değerlendirilen oyların sonuçlarına göre, İşçi Partisi'nin sandalye sayısı 413, Muhafazakar Parti'nin 164, Liberal Demokrat Parti'nin 47 olurken, diğer partilerin toplam sandalye sayıları ise 10'da kaldı. 
     
     

</TEXT>
</DOC>
