<DOC>
<DOCNO> 38684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/ekonomi/eko07.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahsilatının tahakkuka oranı 78’e indi 
</HEADLINE>
<TEXT>
Vergi pastası küçüldü 
Ekonomik durgunluğun etkisiyle, vergi tahsilatında ilk yedi aydaki artış yüzde 37.3’te kaldı. Geçen yıl vergi tahsilatı yüzde 103 artmıştı 
     ANKARA Anka 

     Hükümet yetkililerinin "bütçe gelişmeleri hedefe uygun" şeklindeki açıklamalarına karşın, vergi cephesinde ilk yedi aydaki gelişmeler ekonomik krizin pastayı küçülttüğünü gösteriyor. 
     Kriz ve ekonomik durgunluğun etkisiyle vergi doğuran işlemlerin azaldığı, matrahların reel olarak küçüldüğü bu dönemde, hem vergi tahakkukundaki artışın, hem de tahsilatın tahakkuka oranının geçen yılın altında kaldığı dikkati çekiyor. 
     Ocak - temmuz döneminde vergi tahakkuku geçen yılın eş dönemine oranla yüzde 44.1 artarak 25 katrilyon 219.5 trilyon lira oldu. Aynı dönemdeki vergi tahsilatı ise yüzde 37.3’lük bir artışla 19 katrilyon 737.9 trilyon lira olarak gerçekleşti. 
     Vergide tahsilatın tahakkuka oranı yüzde 78.3 düzeyinde oluştu. Geçen yıl ilk yedi ayda vergide tahakkuk önceki yılın eş dönemine göre yüzde 80.5, tahsilat ise yüzde 103 artmış, tahsilatın tahakkuka oranı da yüzde 82.1 olmuştu. 
     
     Tahsilatlar azaldı 
     Gelirden alınan vergilerde geçen yılın eş dönemine göre tahakkukta yüzde 46.7 artış olurken, tahsilattaki artış yüzde 40’ta kaldı. Söz konusu vergilerde toplam tahsilatın tahakkuka oranı geçen yılki yüzde 77.4’lük düzeyinden, bu yılın eş döneminde yüzde 73.9’a geriledi. Gelir Vergisinde tahsilat tahakkuk oranı yüzde 75.5’ten yüzde 76.6’ya yükselirken, Kurumlar Vergisi’nde bu oran yüzde 69.7’den yüzde 59.5’e düştü. 
     
     Cepten’ 288 trilyon çıktı 
     Mal ve hizmet vergilerinde geçen yıla göre tahakkuk artışı yüzde 47.5, tahsilat artışı yüzde 40.6 düzeyinde gerçekleşti. Bu kapsamda 3 katrilyon 422 trilyonluk dahilde KDV, 2 katrilyon 458 trilyonluk Akaryakıt Tüketim Vergisi ATV , 1 katrilyon 110 trilyonluk Banka ve Sigorta Muameleleri Vergisi, 441 trilyonluk Damga Vergisi tahsil edildi. 
     Tahsilat tutarı harçlarda 410 trilyon, Tekel ürünlerinden alınan ek vergide 391 trilyon, Özel İletişim Vergisi’nde 288 trilyon, Özel İşlem Vergisi’nde 176 trilyon, Taşıt Alım Vergisi’nde 141 trilyon oldu. Başlıca dolaylı vergi kalemi olan KDV’de tahsilat geçen yılın eş dönemine göre yüzde 45.7 artarken, ATV’deki artış yüzde 20.7’de kaldı. 
     



 EKONOMİ 























</TEXT>
</DOC>
