<DOC>
<DOCNO> 14001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/ekonomi/eko04a.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
5 SORU 5 CEVAP 
</HEADLINE>
<TEXT>
Vatandaş nasıl bono alacak 
     Hazine nisan için açıkladığı borçlanma programında, düzenleyeceği ihalelere vatandaşların doğrudan katılabileceğini duyurdu. Uzmanlara, vatandaşın nasıl bono alabileceğini sorduk. 
     
     1- İhaleden nasıl bono alınacak 
     Hazine, bono almak için Merkez Bankası’nın Adana, Ankara, Antalya, Bursa, Denizli, Diyarbakır, Edirne, Erzurum, Eskişehir, G.Antep, İskenderun, İstanbul, İzmir, İzmit, Kayseri, Konya, Malatya, Mersin, Samsun, Trabzon ve Van’da şubelerine başvurulabileceğini açıkladı. 
     
     2- Cebimden ne kadar masraf çıkacak 
     Merkez Bankası’ndan en az 250 milyon liralık bono alınabilecek. Bunun için yüzde 1 teminat yatırılacak. 250 milyonluk bono almak için başvuran biri ihalenin yapıldığı gün saat 12.00’ye kadar, Merkez Bankası’na 2.5 milyon teminat yatıracak. Bono almaya hak kazanan kişi kalan 247.5 milyonu ertesi gün ödeyecek. Alamayanlar teminatını aynı gün geri alabilecekler. 
     
     3- Getirisi nasıl hesaplanacak 
     Yıllık basit faiz hesabına göre basit faiz bir yıldaki gün sayısına bölünüp ihaledeki vadeye çarpılınca getiri bulunuyor. 20 Mart ihalesinde çıkan yüzde 124.99 basit faiz örnek alınırsa 124.99’u 364 güne bölüp 98 günle çarparsanız getirisini yüzde 33.65 olarak bulursunuz. 
     
     4- Vadesinden önce satılabilecek mi 
     Hazine bu konuda net bir açıklama yapmadı. Merkez Bankası bono alanlara bir makbuz verecek. Bu makbuz daha sonra bankalarda da paraya çevrilebilir. Ancak, küçük meblağlarla uğraşmak istemeyen bankalar bu bonoları çok düşük faizlerle bozmak isteyebilirler. Bu nedenle Ziraat Bankası ve Merkez Bankası şubelerinde bu bono bozdurulabilir. Ancak her durumda bankalar belli bir komisyon kesecektir. 
     
     5- Bankalardan da bono satın alınamaz mı 
     Alınabilir. Bankalar da yüzde 1 teminat yöntemiyle müşterisine hizmet veriyor. Ancak bankalar genellikle küçük rakamlarla uğraşmadığı için Merkez Bankası bir fırsat olarak görünüyor. 
     


 EKONOMİ 
















</TEXT>
</DOC>
