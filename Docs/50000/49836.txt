<DOC>
<DOCNO> 49836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo19.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay "Majdan'ın Beşiktaş'a transferi artık söz konusu değil" 
</HEADLINE>
<TEXT>

     Göztepe Teknik Direktörü Rıza Çalımbay, takımının sezon başındaki tecrübesizliği artık üzerinden attığını, Antalyaspor maçında böyle bir gerekçelerinin olamayacağını söyledi. 
     Ligin geride kalan haftalarında tecrübesizlik nedeniyle bazı maçlarda puanlar yitirdiklerini belirten Çalımbay, bundan sonra böyle hataları kabul etmelerinin söz konusu olmayacağını dile getirdi. 
     Çalımbay, Antalyaspor'u iyi tanıdıklarını kaydederek, düzenlediği basın toplantısında şöyle konuştu 
     ''Takımımın şimdiye kadarki mücadelesinden çok memnunum. 
     Antalyaspor maçında hem mücadele, hem de iyi futbol bekliyorum. Kendi seyircimiz önünde şimdiye kadar yalnızca Denizlispor'a puan kaybettik. 
     Taraftar bizim için çok önemli bir güç. Onların desteği ile Antalyaspor'u yeneceğimizi düşünüyorum.'' Adanasporlu Altan'la ilgili transfer girişimlerine de değinen Çalımbay, ''Öne sürülen şartları gördüm, bu transferin gerçekleşmesi çok zor'' dedi. 
     Bir süredir Göztepe ile çalışmalara katılan Mkahelele'nin, eski kulübü Ankaragücü ile arasındaki pürüzün giderildiği, bu futbolcunun artık sarı-kırmızılı formayı giyeceği bildirildi. 
     Yeni transfer Selahattin'in ancak 2-3 hafta sonra hazır duruma gelebileceğini vurgulayan Çalımbay, Mkhalele'nin ise Antalyaspor maçında oynayabilecek düzeyde olduğunu kaydetti. 
     Çalımbay, kaleci Majdan'ın Beşiktaş'a gitmesinin artık söz konusu olmadığını dile getirerek, ''Bu oyuncu bize gerekli, veremeyiz. 
     Majdan'ın başarısında kaleci antrenörümüz Zafer Öğer'in payı çok büyük'' diye konuştu. 
     Rıza Çalımbay, Türkiye Kupası maçlarına da önem verdiklerini belirterek, 2 kulvarda da yürüyebilecek bir kadrolarının olduğunu söyledi. 
     






</TEXT>
</DOC>
