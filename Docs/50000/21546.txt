<DOC>
<DOCNO> 21546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sondun10.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da yarın yaşam duracak 
</HEADLINE>
<TEXT>

     Yunanistan hükümetinin hazırladığı sosyal güvenlik reformları tasarısını protesto etmek amacıyla, yarın ikinci kez ülke genelinde 24 saatlik genel grev yapılacağı açıklandı. 
     Tüm çalışanları eyleme katılmaya çağıran Yunanistan İşçi Sendikaları Konfederasyonu GSEE ve Yunanistan Memur Sendikası ADEDY , hükümetin 26 Nisan'da yapılan ilk genel grevin ardından tasarıyı dondurduğunu açıklamasının yeterli olmadığını belirttiler. 
     Hükümetin sosyal güvenlik reformu tasarısının emeklilik yaşının yükseltilmesi ve çalışma süresinin 35 yıldan 40 yıla çıkarılmasını öngördüğünü savunan GSEE, yaptığı açıklamada, hükümetin sosyal güvenlik sistemini iyileştirici düzenlemeleri, çalışanların durumlarını daha da zorlaştırmadan yapmasını istedi. 
     Genel grevin yarın sabah 06.00'da başlayacağı ve kamu kurumları ile özel sektör çalışanlarının yoğun olarak eyleme katılmalarının beklendiği açıklandı. 
     Basın örgütleri de eylem süresince haber ajanslarının çalışmalarını durduracağını, televizyon ve radyolarda da haber bültenleri olmayacağını ve grevin ertesi günü günlük gazetelerin yayımlanmayacağını bildirdiler. Devlet televizyonlarının ise yayınlarını tamamen durduracağı kaydedildi. 
     Çalışanların, Atina merkezinde büyük bir protesto gösterisi yapacakları da açıklandı. Bu arada Yunan basını, yarın yapılacak grevin, esnaf ve taksicilerin de katılımı nedeniyle bir öncekinden daha etkili olmasının beklendiğini bildirdi. 
     Hükümetin, tasarısını dondurmasının ardından sendikalara diyalog çağrısında bulunduğunu hatırlatan gazeteler, bu diyaloğun sonuç vereceğine çok az kişinin inandığını da yazdılar. 






</TEXT>
</DOC>
