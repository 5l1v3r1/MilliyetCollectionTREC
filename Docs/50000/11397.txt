<DOC>
<DOCNO> 11397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko02.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aylık enflasyon 10’u aşacak 
</HEADLINE>
<TEXT>

Acil önlem alınmazsa hiper enflasyon tehlikesi olduğunu belirten Bakan Derviş işçi sendikalarından destek istedi 
     ANKARA Milliyet 

     Ekonomiden sorumlu Devlet Bakanı Kemal Derviş, ulusal program için destek arayışına işçi sendikalarından başladı. Derviş dün ilk önce Devrimci İşçi Sendikaları Konfederasyonu DİSK , ardından Türk - İş ve Hak - İş konfederasyonlarının genel başkanlarıyla görüştü. 
     Krizden çıkış için önce üç aylık bir dönemi kapsayan acil önlemler alınacağını, ardından ulusal programın hazırlanacağını söyleyen Derviş acil önlemler dizisinin uygulanmaması halinde Türkiye’nin felaketle karşılaşacağı uyarısında bulundu. Derviş, mart ve nisan aylarında enflasyonun yüzde 10’un üzerine çıkacağını, ilk yarıdaki büyümenin de eksi 4 - 5 seviyesinde olacağını belirterek, "Öncelikle enflasyonun yine aylık 2 - 3 seviyesine çekilmesi" gerekiyor. Yılın ikinci yarısından itibaren yeniden ekonomik büyüme sağlanabilir" dedi. Derviş, işçi sendikalarından ilk aşamada üç aylık destek istedi. 
     
     İşçi eksi büyümeye karşı 
     DİSK Genel Başkanı Süleyman Çelebi Derviş’le görüşmesinde ekonominin küçülmesine karşı olduklarını belirtti. Çelebi, şu anda yaşanan sorunun aşılması için katkıda bulunmaya hazır olduklarını da belirtti. Çelebi’nin ekonomideki daralma, yolsuzluk ve kayıtdışılığa dönük eleştirilerine hak veren Bakan Derviş ise hedefin, büyüme ve gelir dağılımını düzeltme olduğunu kaydetti. 
     
     Hepimiz mahvoluruz’ 
     Mart ve nisan ayında enflasyonun yüzde 10’un üzerinde çıkacağını belirten Derviş, DİSK yöneticilerinin hiper enflasyon riskinin olduğunu anımsatması üzerine şöyle konuştu 
     "Hiper enflasyon tehlikesi var, olursa hepimizi mahveder. Bunun için öncelikli önlemler dizisi var. Daha da kötü durumlara düşmemek için önlemlerin bir an evvel uygulamaya konması lazım. Bu, bir ulusal program değil, ulusal program sonraki haftalarda sizinle de görüşülerek hazırlanacak. Bankaları da içeren acil durum var. Bu acil durumun üzerine şu anda yürümezsek daha kötü olabilir." 
     
     Üç aylık destek istedi 
     Derviş, DİSK yöneticilerinin IMF politikalarına karşı olduklarına ilişkin açıklamalarına da değinerek şöyle devam etti 
     "Bu üç ayı bir atlatalım. Mucizeyi dışardan beklemiyoruz, ancak dışardan destek almak için de acil bir durum var. IMF ile her konuda anlaşamayabiliriz. Uluslararası kuruluşlarla müzakere edeceğiz. Sizin de desteğinize ihtiyacımız var." Çelebi, programın dayatmayla hazırlanmaması halinde destek vereceklerini söyledi. 
     
Böyle şeffaflık görülmedi      Kemal Derviş’in hem DİSK, hem de Türk - İş ve Hak - İş’le görüşmelerinin tamamı basına açık yapıldı ve televizyonlardan da canlı olarak yayınlandı. 
     DİSK Genel İş Sendikası’nın Ulus’ta bulunduğu binasına saat 10.00’da gelen Derviş, dışarıda, DİSK Genel Başkan Yardımcısı Enver Öktem tarafından karşılandı. Binanın sekizinci katındaki görüşmede DİSK yöneticileri de hazır bulundu. 
     Bir buçuk saate yakın süren görüşmeyi bir medya ordusu izledi. Görüşme tamamen basına açık, kameraların önünde gerçekleşti. 
     Derviş, DİSK başkanına acil olarak ne önlemler alınması gerektiğini sorduktan sonra not almak için kalemiyle not defterini çıkardı, ancak Çelebi’nin uzun süre "geçmişten" yakınması üzerine not defterini kanepenin üzerine bıraktı. 
     Görüşmenin sadece son 10 dakikalık bölümü Çelebi’nin bakana çay ikram etmesi nedeniyle basına kapalı yapılırken Derviş, gazetecilerin bütün görüşmeyi izlemelerine karşın bir de soru sorma talebinde bulunmaları üzerine "Soru yok. Bütün görüşmeyi izlediniz. Dünyanın hiçbir yerinde herhalde böyle şeffaflık yoktur. Akşam açıklama yapacağım. Orada sorularınızı sorarsınız" dedi. 
     
     Hak - İş Fedak rlığı rantiye yapsın 
     Derviş, DİSK’in ardından Türk - İş’le sonra da Hak - İş Başkanı Salim Uslu’yla görüştü. Uslu, Derviş’e 14 aylık istikrar programının başarılı olmadığını bu nedenle bir özeleştiri yapılması ve siyaseten bunun hesabının verilmesi gerektiğini söyledi. Özellikle istihdam yaratıcı politikalara ağırlık verilmesini isteyen Uslu, "Sosyal devletin gerekleri yerine getirilmeli. Bu süreçte artık çalışanlar, emekliler, küçük esnaf değil, rantiye fedak rlık yapmalıdır" dedi. 
     
     Türk - İş Halka yakınlaşın 
     Derviş, önce DİSK Başkanı Süleyman Çelebi’yle görüştü . Türk - İş Başkanı Bayram Meral ile görüşmesinde de acil önlem alınmazsa faizlerin daha da yukarı çıkacağını, enflasyonun da ’vatandaşın cebinden gizlice para almak’’ olduğunu belirtti. Derviş, enflasyonda her zaman spekülatörlerin kazanacağını, çalışanların ve işçinin kaybettiğini belirtti. Meral ise sorunların azalması için yeni programa destek vereceklerini belirtirken, "Talancının vurguncunun üzerine gidin, halkla yakınlaşın" dedi. 
     
Görüşme oldu sonuç yok      ATİLLA ÖZSEVER 

     Ekonomiden sorumlu Devlet Bakanı Kemal Derviş’in üç işçi konfederasyonu başkanı ile yaptığı görüşmelerin bir bölümü şeffaf bir şekilde kamuoyu önünde ceryan etti, daha kısa süren özel bölümde ise taraflar birbirinin ne demek ve ne yapmak istediğini anlamaya çalıştı, sendikacılar belli ölçüde taleplerini dile getirdi. 
     DİSK Başkanı Süleyman Çelebi, Derviş’in özellikle kritik dediği üç ayda uygulanacak önlemler konusunda yeterince şeffaf olmadığını, bu konudaki somut sorularına yanıt alamadığını belirtti. DİSK’te yapılan özel görüşmede Ekonomik ve Sosyal Konsey ESK konusu da gündeme geldi. DİSK Başkanı Çelebi, memur, mühendis, doktor gibi meslek kuruluşlarını kapsamayan yapısıyla ESK’ya katılmayacaklarını ifade etti. 
     Derviş, Çelebi’nin iş güvencesi, sendikal hak ve özgürlüklerin genişletilmesi konusundaki taleplerine sadece "haklısınız" demekle yetindi. Çelebi toplantıyı değerlendirirken "Sosyal diyalog açısından olumlu ancak bilmediğimiz, inanmadığımız bir programa destek veremeyiz. Bizi dinleyip yine bildiklerini yaparlarsa gereken tepkiyi de gösteririz" dedi. 
     
     Kamu sözleşmeleri gündeme geldi 
     Türk - İş’te de kamuoyuna yapılan açık görüşmenin dışında kısa bir çay içme toplantısı oldu. Başkan Bayram Meral, bu özel toplantıda 450 bin kişiyi ilgilendiren kamu sözleşmelerinden söz etti. Meral, "Hükümetin çalışanları enflasyona ezdirmeyeceğiz sözü var. Bu sözü tutmaları gerekir, sözleşmeleri de bir an önce bitirelim" dedi. Derviş, dinlemekle yetindi. 
     Toplantıyı değerlendiren Meral, "Sayın Derviş’in kamuoyu oluşturma çabası var. Adil vergi sistemi gerekliliğinden söz ettik, vurguncunun, talancının üzerine gidilmesini istedik. Re’sen emeklilik konusu gündeme gelmedi. Faturanın yine çalışan kesime, emekliye, dar gelirliye çıkması halinde tepkimizi göstereceğimizi de kibar bir biçimde ifade ettik" diye konuştu. 
     Hak - İş Başkanı Salim Uslu da, Derviş’le özel görüşmesinde, kaynak gerektirmeyen iş güvencesi, memurlara sendika hakkı gibi konulara ağırlık vermesini önerdi. Uslu, "Bu toplantı bir anlamda piyasaları rahatlatma toplantısı. Biz gerçek sosyal diyaloğun kurumsallaştırılmasını istiyoruz" dedi. 
     


 EKONOMİ 
























</TEXT>
</DOC>
