<DOC>
<DOCNO> 7894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sontur14.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Genel Başkan Yardımcısı Candan "Bir kişi Cumhurbaşkanı da olsa terbiye sınırlarını aşmamalı" 
</HEADLINE>
<TEXT>

     FP Genel Başkan Yardımcısı Veysel Candan, demokrasilerde az görülen bir olay olduğu halde, Başbakan Bülent Ecevit'in Milli Güvenlik Kurulu MGK toplantısını terk etmesinin anlamlı olduğunu söyledi. 
     Candan, FP Genel Merkezi'nde düzenlediği basın toplantısında, Bayındırlık ve İskan Bakanı Koray Aydın ile ilgili olarak TBMM'de verdikleri gensoru önergesi konusunda açıklamalarda bulundu. 
     57'nci hükümetin, yolsuzlukları ya örttüğünü ya da zamana yaydığını öne süren Candan, şöyle konuştu 
     ''Bakanlıklar, ellerindeki belgeleri vaktinde vermiyorlar. Beyaz Enerji Operasyonu'nda da böyle olmuştu. Konu zaman aşımına uğradı. Cumhurbaşkanı, Devlet Denetleme Kurulu'nu görevlendiriyor ve bankalar incelemeye alınıyor. Hükümet, içtüzük değişikliği ile muhalefetin sesini kesiyor. Araştırma ve soruşturma önergeleri, zamanında görüşülmüyor. 
     Bizim Sayın Aydın ile ilgili gensoru önergesi vermemizin çeşitli gerekçeleri var. Deprem paralarının nerede harcandığının ortaya çıkması gerekiyor. Ayrıca, hakkında mali işlerde görevlendirilemeyeceği hükmü bulunan bir kişi, deprem bölgesinde mali işlerde görevlendirilmiş. Deprem bölgesindeki konut ve altyapı ihalelerinde usulsüzlük var. Karayolu ihalelerinde de sıkıntılar söz konusu. Afet kararnameleriyle partizanlık yapılmıştır. Bazı belediyelere az, bazılarına çok ödeme yapıldı. Ödeme yapılanlar arasında afet kapsamına alınmayan belediyeler de bulunuyor.'' 
     Anayasa'ya göre, yargı kararı olmadan kimsenin suçlu sayılamayacağını vurgulayan Candan, ''İhaleler hakkında ciddi endişelerimiz var. Sayın Aydın, hükümeti yanıltmıştır. Belki Beyaz Enerji Operasyonu'ndan sonra, Beyaz Bayındırlık Operasyonu da başlar''diye konuştu. 
     MGK toplantısıyla ilgili değerlendirmeler de yapan Candan, Cumhurbaşkanı Ahmet Necdet Sezer ile Başbakan Bülent Ecevit arasında ''ciddi'' sıkıntılar bulunduğunun anlaşıldığını ifade etti. 
     Herkesin kendi görevini yapması gerektiğini kaydeden Candan, ''Devletin organları arasında uyum olmalıdır. Demokrasilerde az görülen bir olay olduğu halde Başbakan'ın MGK toplantısını terk etmesi anlamlıdır. Ancak, bankaların denetletilmesi de Cumhurbaşkanı'nın görevidir'' dedi. 
     Basın mensuplarının sorularını da yanıtlayan Candan, bir gazetecinin ''Bir Başbakan'ın MGK toplantısını terk etmesi, ilk kez yaşanan bir olay. Sayın Başbakan, Cumhurbaşkanı'nın terbiye sınırını aştığını söyledi. Bu konudaki görüşünüz nedir '' diye sorması üzerine,şunları kaydetti 
     ''Cumhurbaşkanlığı'na Sezer'in seçilmesinden bugüne kadar olan birbirikimdir. Birikimin verdiği strestir. Sezer'in, bazı bankalarla ilgili olarak Devlet Denetleme Kurulu'nu görevlendirmesi sıkıntı yaratmıştır. Askerin karışmaması gerekir. Cumhurbaşkanı'nın yaptığı, gayet doğaldır. Ancak bir kişi, cumhurbaşkanı da olsa terbiye sınırları içinde konuşmalıdır. Hükümeti yönetenler, risk almak durumundadır. Bu hükümetin devamı, istikrarsızlıktır. Yeni oluşumlar olmasında fayda var. 




</TEXT>
</DOC>
