<DOC>
<DOCNO> 2347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/dunya/dun01.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'dan peşin özür 
</HEADLINE>
<TEXT>

Ankara'daki Fransa Büyükelçiliği'nin başkatibi Naucodie, TBMM'yi ziyaret ederek "Ermeni tasarısı kabul edilecek gibi, üzgünüz" dedi 
     GÜNSELİ ÖNAL Ankara 

     Fransa Büyükelçiliği Başkatibi François Naucodie dün TBMM'deki genç milletvekillerini ziyaret ederek, Fransız parlamentosunun perşembe günü yapacağı oylamadan Ermeni soykırım tasarısı için "onay" çıkmasının beklendiğini söyledi ve Fransız hükümetinin üzüntülerini iletti. 
     Naucodie, aralarında TBMM Başkanlık Divanı üyelerinden DSP Edirne Milletvekili Şadan Şimşek ile MHP Bursa Milletvekili Burhan Orhan'ın da bulunduğu bazı milletvekilleriyle yaptığı birer saatlik görüşmesinde, Fransa ulusal parlamentosunda perşembe günü oylanacak olan Ermeni soykırım yasa tasarısının kabul edilmesinin beklendiğine dikkat çekerek, Fransız hükümeti adına erken özür diledi. 
     Naucodie TBMM'deki makamlarında milletvekilleriyle yaptığı görüşmelerde Fransız hükümetinin Ermeni soykırımı konusunun tarihçilere bırakılmasından yana olduğunu vurgulayarak şunları söyledi 
     "Fransa'da Mart ayında yerel seçimler yapılacak ve Fransa'daki Ermeni lobisi oldukça güçlü. Ermeni lobisinin özellikle güçlü olduğu Paris, Lion ve Marsilya'da 400 bin Ermeni yaşıyor. Konunun tarihçilere bırakılmasından yana olan Fransız hükümeti ile parlamenterler birbirlerinden kopuk çalışıyor. Ulusal Meclis'deki milletvekilleri Ermeni soykırımı konusunda duyarlı." 
     
     Marsilya'daki Ermeni oyları önemli 
     Naucodie, milletvekillerinin "Seçimlerde Ermenilerin oylarına bu kadar büyük ihtiyaç mı var " biçimindeki sorusunu yanıtlarken, "Marsilya'daki belediye başkanlığı seçimi açısından çok önemli. Çünkü Fransa'da, milletvekilleri aynı zamanda belediye başkanı olabiliyor. Oylanacak olan bu tasarının öncülüğünü de Marsilya belediye başkan adayı yapıyor. Çok acıdır ki, 18 Ocak'da yapılacak oylamada soykırım kararı çıkacak gibi görünüyor" dedi. 
     
     
     


 DÜNYA 













</TEXT>
</DOC>
