<DOC>
<DOCNO> 29693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/dunya/dun04.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney’nin kalbi yine tekledi 
</HEADLINE>
<TEXT>

     YASEMİN ÇONGAR Washington 

     ABD Başkan Yardımcısı ve Bush yönetiminin "Başkan’ın kendisinden bile daha nüfuzlu olan kilit yetkilisi" Dick Cheney, 25 yıldır süren kalp rahatsızlığıyla ilgili yeni şikayetler üzerine bazı testler yaptırmak ve büyük olasılıkla kalp atışlarını düzenleyen bir tür pil niteliğindeki "pacemaker plus" adlı aleti taktırmak üzere hastaneye yattı. 
     Gazetemiz baskıya girdiğinde, George Washington Hastanesi’nde Cheney’le ilgili işlemler henüz tamamlanmamıştı ve Başkan Yardımcısı’nın "pacemaker plus" taktırıp taktırmayacağı kesinleşmemişti. 
     Ancak Cheney önceki gün "sürpriz" bir basın toplantısıyla açıkladığı yeni kalp rahatsızlığı konusunda "iyimser" konuşarak, pazartesi günü işinin başına döneceğini bildirdi. Cihazın takılmasını gündeme getiren rahatsızlığın, kalp atışlarının zaman zaman hızlanması olduğunu anlatan Cheney, bu durumun, daha önce yaşadığı damar tıkanması ve kalp krizi vakalarıyla bağlantılı olmadığını vurguladı. 
     60 yaşındaki Başkan Yardımcısı Cheney, görevi bırakması olasılığına ilişkin soruları ise, "Doktorlarım devam etmemde hiçbir sakınca görmüyorlar" diye yanıtladı. 
     



 DÜNYA 













</TEXT>
</DOC>
