<DOC>
<DOCNO> 6221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/spor/spo03.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray gibi Fener 
</HEADLINE>
<TEXT>

Sarı - Kırmızılı futbolcular, rakiplerine ve stada övgüler yağdırdılar 
     ERHAN TELLİ 

     GALATASARAYLI futbolcular, kupadan elenmenin üzüntüsünü yaşarlarken, hem Fenerbahçe’nin futboluna hem de Şükrü Saraçoğlu Stadı’na hayran oldular. Emre Belözoğlu, maçı "Fenerbahçe, Galatasaray gibi oynadı" diye yorumladı. Genç futbolcu, "Çok güzel stat yapmışlar. Taraftarları, takımı ateşliyor ve başarıda rol oynuyor. Fenerbahçe’yi tebrik ediyorum. Üzerimizde büyük baskı kurdular. Bundan sonra ligde rakibimizden üç puan almaya çalışacağız" dedi. 
     KAPTAN Bülent ise stadın atmosferini etkileyici bulduklarını belirtti. Tecrübeli futbolcu "Ama bu, bizi çok etkilemedi. Şampiyonlar Ligi’nde, Chelsea ve Leeds United’ın sahalarında da oynadık. Buralarda gergin atmosferler yaşadık, ancak etkilenmedik. Kötü oynadığımız halde maçı 4 - 4 bitirdik, demek ki, iyi oynasaydık kazanırdık" ifadesini kullandı. Fatih de, Galatasaray’ın Galatasaray gibi oynamadığı için elendiğini ifade etti. 
     OKAN, ilk golden sonra gereksiz şekilde savunma yaptıklarını ve rakiplerinin büyük baskı kurduğunu söyledi. Yıldız oyuncu "Önemli olan kazanmaktı, ama kaybettik. Ancak, bizim hedeflerimiz onlardan daha büyük. Şimdi Türkiye Ligi ve Şampiyonlar Ligi ile ilgileniyoruz. Kupayı unuttuk" görüşünü yansıttı. Hasan Şaş, herkes gibi kendilerinin de mücadeleden büyük keyif aldıklarını belirtti, "Sanırım izleyenler futbolun tadına vardılar" dedi. 
     SUAT, Fenerbahçe’deki havanın mükemmel olduğunu vurguladı. Milli futbolcu, "Çok etkilemedik. Ama mükemmel bir stat yapmışlar. Böyle bir yerde oynamak Fenerbahçeli futbolcular açısından çok iyi. Seyircileri ile iç içe mücadele ediyorlar. Yediğimiz gollerden sonra demorolize olduk. Ancak güçlü takımlar 4 - 2’nin altından kalkabilirdi. Biz de bunu kanıtladık. İki ekibi de kutlamak gerekir" ifadesini kullandı. 
     
Anlaşma yok      GALATASARAY, Emre ve Okan ile yine anlaşamadı. Yönetim, Emre için gözden çıkardığı 6 milyon doların, 1 milyonunu peşin vereceğini bildirdi. Ancak genç oyuncu 2 milyon dolar peşinde ısrar edince uzlaşmaya varılamadı. Sarı - Kırmızılılar, bir yıl için 1.8 milyon dolar önerdikleri Okan’dan da olumsuz yanıt aldılar 
     
Yönetim etkilenmedi      GALATASARAYLI yöneticiler, Fenerbahçe’ye elenmelerinin kendilerini fazla etkilemediğini belirttiler. Aziz Üstel "Müzede 18 Türkiye Kupası var. Biraz da Fenerbahçe kazansın. Onların beş senedir ilk kupası olacak. Denizli arkadaşımı candan kutluyorum" dedi. Ali Dürüst ise iki takımın da finali hak ettiğini söyledi, "Fenerbahçe seyircisi mükemmel" ifadesini kullandı. 
     
Stat için başvuru      GALATASARAY yönetimi, Şükrü Saraçoğlu Stadı’nın yapımındaki hataların rakip takımlar için tehlikeli olacağını iddia etti. Sarı - Kırmızılılar, kale arkasına file takılması ve çıkış tünelinin saha içine kadar uzatılması için federasyonu uyaracak. Galatasaraylı yöneticiler, bu düzenlemenin yapılması halinde Fenerbahçe’nin ileride başına gelebilecek olayların önleneceğini söylediler. 
     
Fatih Altaylı başkan adayı      GALATASARAY camiasında, genç kadronun lider isimlerinden Fatih Altaylı, başkanlığa adaylığını koyuyor. Selahattin Beyazıt ve diğer eski başkanların da desteğini alan Altaylı, kulübün Faruk Süren’in eline kalmaması için, bu işin içine gireceğini ve kimse olmazsa, başkanlık için resmen aday olacağını bildirdi. Fatih Altaylı kesin kararını önümüzdeki günlerde yapılacak toplantılardan sonra vereceğini de açıkladı. Bu oluşumun gerçekleşmesi halinde Altaylı’nın, eski başkan adaylarından kurulu bağımsız bir yönetim kuracağı ve kulübü mali açıdan büyük incelemeye alacağı bildiriliyor. 
     
İdmana devam      Galatasaray, ligdeki İstanbulspor maçının hazırlıklarına dün başladı. Akşam yapılan antrenmana hafif sakatlıkları bulunan Okan, Popescu, Hasan ve Suat katılmadı. Lucescu çalışma öncesinde oyuncularıyla yarım saat süren bir toplantı yaptı ve Fenerbahçe maçını unutmalarını istedi. 
     


 SPOR 





























</TEXT>
</DOC>
