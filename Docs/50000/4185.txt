<DOC>
<DOCNO> 4185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/spor/spo05.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
NAPOLYON KULÜBEDE 
</HEADLINE>
<TEXT>

İtalya’nın ünlü politika ve aktüalite dergisi L’Espresso, Terim’e iki sayfa ayırdı 
"Karakteri sert"      İTALYA’NIN yüksek tirajlı haftalık politika - aktüalite dergisi L’Espresso, bu haftaki sayısında Fatih Terim’e yer verdi. "Napolyon kulübede" başlığını kullanan dergi, "Sahada çok itibarlı, dışarıda ise çok korkutucu. Karakteri sert. Ayrıca, eleştirilere uğrayan Türk politikacı Mehmet Ağar ile arkadaş" ifadelerini kullandı. Dergi, sezon sonu ayrılacağını açıklayan Terim için "Fethetti ve yüzüstü bıraktı. Çözülmesi zor bir ikilem. Terim’in elvedası, ona tapan meydanların üzerinde bir kova buz atılmış gibi geldi" denildi. 
     
"Ağar’ın arkadaşı"      İTALYAN basınında Terim’e yapılan yakıştırmaların bir yenisini daha ekleyen dergi, "Boğaz’ın ermişi" derken, kahraman veya hain olma noktasında olan Türk teknik direktörün "Kafasında ve cüzdanında önceden Milan’ın bulunduğu" ifade edildi ve "Sempatik mi Tam tersine, imparator çok az sempatik" diye yazıldı. L’Espresso’daki Terim analizinde ayrıca, "Birkaç yıl önce yaşanan bir trafik kazası sonrasında üzerinde çok konuşmaların geçtiği eski bakanlardan Mehmet Ağar’ın kardeş gibi yakın arkadaşı" nitelemesi yapıldı. 
     
"Ruhu mafya babası"      DERGİ, Terim’in dost ve arkadaşlarının onu intikam peşinde bir karaktere sahip birisi olarak tanıdığını da öne sürdü. Yazıda, Terim’in yanında çalışanlardan hiçbirinin izin almadan konuşmaya cesaret edemeyeceği kaydedilirken, "Türk gazeteciler için de zor bir yaşam. Terim’in hoşuna gitmeyen şeyleri sahaya açmaları yasak. Ama onun yanında kalmanın anlamı doğru bilgi ve ayrıcalık. Terim, senin ruhunu çalan bir mafya babası, ama seni terketmiyor. Derebeylik ilişkileriyle düşünen doğuştan lider" ifadeleri kullanıldı. 
     
Türk usulü yap-boz      "Mükemmel Fiorentina" 
     İTALYAN basını 2 - 2’lik Milan - Fiorentina maçının ardından Fatih Terim’i yine manşetlerine taşıdı. La Gazzetta dello Sport, "Terim iki kez kaçıyor, Zaccheroni yakalamayı başarıyor" başlığını attı. Gazetenin başyazısında, "Her şey Türk usulü yap - boz" ifadesi başlığa çıkartıldı. Terim’in yarattığı mükemmel Fiorentina’nın, takımdan ayrılması durumunda dağılacağı yorumunda bulunuldu. Zaccheroni için "Terim’i düşünmezse iyi şeyler yapabilir" denildi. 
     
     Terim’e 7 puan 
     CORRİERE dello Sport’un Floransa baskısında "Terim’den ders, Milan, Zaccheroni’yi kurtarıyor" başlığı kullanıldı. Gazete, "Fiorentina, oynamasına karşın fırsatları değerlendiremedi. Milan, ancak yüreğiyle son dakikada beraberliği sağlayabildi" diye yazdı. Ayrıca Fatih Terim’e 7, Zaccheroni’ye ise 5.5 puan verildi ve Türk teknik direktör için "Milan’ı ve Zaccheroni’yi görünce bir anda yukarılara fırlıyor" yorumu yapıldı. 
     
     "Yarım imparator" 
     TUTTO Sport ise, "Terim, Zaccheroni’yi titretiyor" ifadesine başlığında yer verdi ve "Milan, hızlı ve gösterişli futbol oynayan Mor Menekşeler karşısında çok aşağıda kalıyor" dedi. Milan Başkanı Berlusconi’nin sahibi olduğu Il Giornale "Terim, San Siro’nun yarım imparatoru" diye başlık attı. Bu arada maçı canlı yayınlayan İtalyan RaiDue "Terim, gelecek yıl San Siro’da çok maç yapacak. Milan kulübesindeki yeri önceden hazırlandı bile" yorumunu yaptı. 
     
Rui Costa’ya Real kancası      İSPANYA’NIN dev kulübü Real Madrid, Fiorentina’nın yıldızı Rui Costa’nın peşine düştü. Fatih Terim’in takımın beyni olarak gördüğü ve büyük güven duyduğu Portekizli oyun kurucunun performansından etkilenen Real Madridli yöneticiler, Rui Costa’yı vatandaşı Luis Figo ile birlikte oynatabilmek için kesenin ağzını açtı. Real Madrid’in, 28 yaşındaki Rui Costa için Fiorentina’ya yaklaşık 25 milyon dolar teklif ettiği bildirildi. 
     


 SPOR 

























</TEXT>
</DOC>
