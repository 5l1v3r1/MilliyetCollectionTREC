<DOC>
<DOCNO> 35310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sonspo15.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de Stolarzcyk beğenilmedi 
</HEADLINE>
<TEXT>

     Göztepe'nin Fenerbahçe maçında denediği Polonyalı Stolarzcyk, teknik heyetin beğenisini kazanamadı. 
     Kaleci Majdan'ın Polonya'nın Pogon takımından arkadaşı olan ve dün oynanan Fenerbahçe maçının ikinci yarısında forma şansı bulan Stolarzcyk'nin ülkesine geri döndüğü bildirildi. Sarı-kırmızılı takımın teknik direktörü Rıza Çalımbay, ''Bu özelliklerde bizim takımımızda çok oyuncu var'' dedi. 
     Göztepe'nin Fenerbahçe karşısında özellikle ikinci yarıda sergilediği futbol beğeni toplarken, Çalımbay, bütün amaçlarının lige hazır bir şekilde başlamak olduğunu, henüz eksikleri bulunduğunu kaydetti. 5 Ağustos Pazar günü de Denizlispor ile bir hazırlık maçı oynayacaklarını kaydeden Çalımbay, bu karşılaşmadan sonra lig kadrosunun büyük ölçüde şekilleneceğini söyledi. Bu arada Göztepe'nin, geçen sezon şampiyon olan kadrosunun önemli isimleri Metin Diyadin, Erkan, Burhan, Şevket ve Ümit'le, Çalımbay'ın raporu doğrultusunda yollarını ayıracağı şeklindeki söylentiler yöneticilerce yalanlanırken, 5 oyuncu da Fenerbahçe maçında yer bulamadı. Bu oyunculardan Ümit dışındakilerin sakatlığı bulunduğu kaydedildi. 







</TEXT>
</DOC>
