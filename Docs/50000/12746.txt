<DOC>
<DOCNO> 12746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sonspo06.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe tahkime başvuracak 
</HEADLINE>
<TEXT>

     Fenerbahçe Kulübü, Futbol Federasyonu Profesyonel Futbol Disiplin Kurulu PFDK tarafından, Çaykur Rizespor maçında rakibine tekme attığı gerekçesiyle, futbolcuları Abdullah Ercan'a verilen 2 maçlık cezaya itiraz etmeye hazırlanıyor. 
     Sarı-lacivetli kulübün genel sekreteri Vedat Olcay, Abdullah'a verilen cezanın ağır olduğunu vurgulayarak, ''Hareket kırmızı kartlık değildi, verilen 2 maç ceza, ondan daha ağır'' dedi. Olcay, cezanın kulübe tebliğ edilmesinin ardından, Futbol Federasyonu Tahkim Kurulu'na başvurarak, cezanın indirilmesini isteyeceklerini bildirdi. Olcay ayrıca, Gençlerbirliği ile yapacakları Türkiye Kupası final maçının, Futbol Federasyonu tarafından Kayseri'ye alınmasıyla ilgili olarak da, ''Kayseri de bu ülkenin bir kenti. Söyleyecek sözümüz yok. Ancak iklim koşulları ve oyuncuların hava değişikliğinden etkilenip etkilenmeyecekleri de dikkate alınsa daha iyi olurdu'' diye konuştu. 




</TEXT>
</DOC>
