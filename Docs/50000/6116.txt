<DOC>
<DOCNO> 6116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/soneko07.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam'dan yabancı ortaklı yeni şirket 
</HEADLINE>
<TEXT>

     Türkiye Şişe ve Cam Fabrikaları A.Ş kuruluşlarından Anadolu Cam Sanayi A.Ş, Belçika'da yerleşik BMT grubuna bağlı cam kalıp üreticisi OMCO ile yeni bir şirket kurulması konusunda ortaklık anlaşması imzaladı. 
     Anadolu Cam'dan Borsa'ya gönderilen açıklamada, cam kalıpları üretimi alanında faaliyet göstermek amacıyla Türkiye'de yüzde 50 yerli, yüzde 50 yabancı sermayeli bir şirket kurulması konusunda OMCO ile anlaşma imzalandığı bildirildi. 
     Açıklamaya göre, yeni şirketin sermayesi 2 trilyon 70 milyar lira olacak. Bu arada, Şişe Cam'dan yapılan açıklamada da, kurulacak OMCO-İstanbul Kalıp Sanayi ve Ticaret A.Ş'ye BMT'nin nakdi katkısının başlangıçta 2,2 milyon dolar olacağı, ortak şirketin, kuruluş aşamasında Şişecam kalıp aktivitelerindeki makina parkı ve çalışanlarını devralacağı ve 3 yıl içinde yaklaşık 1,5 milyon dolar ek yatırım yapacağı belirtildi. 
     Açıklamada, bu anlaşmanın yaratacağı sinerji ile Anadolu Cam Sanayi ve A.Ş ve Şişecam Topluluğu şirketlerinin, kalıp ihtiyaçlarını üst düzeyde teknolojiye sahip bir tedarikçiden temin ederek kendi ürün kalitesini geliştirirken, cam sanayinin gelişmekte olduğu Ortadoğu, Orta Asya, Rusya Federasyonu ve diğer çevre ülkelerinin cam kalıp pazarlarına girerek, 3 yıl sonunda 3 milyon dolar ihracat yapmayı hedeflediği kaydedildi. Belçika'da yerleşik 165 milyon dolar cirosu olan OMCO kalıp şirketi, Avrupa cam kalıp pazarının yüzde 25'ine sahip bulunuyor. Şirket, halen 5 Avrupa ülkesinde kalıp üretimi gerçekleştiriyor. 
     Öte yandan, Anadolu Cam Sanayi A.Ş'den Borsa'ya gönderilen bir başka açıklamada da, şirketin Topkapı fabrikasında 2000 yılı başında faaliyetİ durdurulan C fırınının soğuk tamiri ve modernizasyonu için 15 milyon dolara kadar yatırım yapılarak 56 bin ton ilave kapasite yaratılmasına ve bununla ilgili teşvik belgesi alınması için müracat edilmesine karar verildiği bildirildi. 
     




</TEXT>
</DOC>
