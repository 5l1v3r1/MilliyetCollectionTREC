<DOC>
<DOCNO> 7194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun06.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton "Masumum" 
</HEADLINE>
<TEXT>

     ABD'nin eski başkanı Bill Clinton, görevden ayrıldığı gün yayınladığı bir kararnameyle ileri derecede yolsuzluktan suçlanan bir işadamını bağış karşılığında affettiği yolundaki iddiaları yalanladı. 
     Clinton dün gece, Federal Savcılığın hakkında soruşturma açtığını açıklamasının ardından yayınladığı bildiride, ''Marc Rich'i affetme kararını, iyi bir şey yaptığını düşünerek aldığını, bunun karşılığında partisine ya da kütüphanesine bağış kabul ettiği yolundaki iddiaların yakışıksız ve kesinlikle yanlış olduğunu'' kaydetti. 
     New York One NY1 isimli Amerikan haber kanalı dün gece, ABD Federal Savcılığı'nın, görevden ayrıldığı gün yayınladığı bir kararnameyle ileri derecede yolsuzluktan suçlanan bir işadamını affeden eski başkan Bill Clinton hakkında soruşturma açtığını duyurmuştu. 
     Federal savcı Mary Jo White'ın, dolar milyarderi işadamı Marc Rich'in eski eşi Denise'in, Clinton'ın Demokrat Partisi ile Clinton kütüphanesine yasadışı şekilde toplam 1.5 milyon dolar bağışlamasıyla af arasında bağlantı bulunup bulunmadığını araştıracağı bildirilmişti. 1983 yılından bu yana kaçak olarak İsviçre'de yaşayan Marc Rich, 48 milyon dolarlık vergi kaçakçılığı, yolsuzluk ve İran ile yasadışı petrol ticareti yapmakla suçlanırken, Cumhuriyetçi Parti, Clinton'ın Rich'i maddi çıkar karşılığı affettiğini öne sürüyor. 




</TEXT>
</DOC>
