<DOC>
<DOCNO> 3708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sondun14.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da Duma eski devlet başkanlarının dokunulmazlığını sınırlandırdı 
</HEADLINE>
<TEXT>

     Rusya parlamentosunun alt kanadı Duma, eski devlet başkanlarına yargı dokunulmazlığı öngören yasa tasarısına sınırlamalar getirerek kabul etti. 
     Yasa tasarısının yeni şekline göre, parlamentoda yapılacak oylamayla dokunulmazlığın kaldırılmasına karar verilirse, eski devlet başkanları yargılanabilecek. Yasa tasarısının, eski devlet başkanlarının ailelerine de uygulanacağı bildirildi. 
     Devlet Başkanı Vladimir Putin, eski Devlet Başkanı Boris Yeltsin'in istifasından hemen sonra, 31 Aralık 1999'da eski devlet başkanlarına dokunulmazlık öngören kararnameyi imzalamıştı. Kararname, daha sonra yasa tasarısı olarak Duma'ya sunulmuştu. Yeni şekli verilen tasarı, Duma'da bugün 139'a karşı 275 oyla kabul edildi. Yeni yasa tasarısının yürürlüğe girmesinin, yakın çevresi yolsuzlukla suçlanan Yeltsin için yeni yasal sorunlar ortaya çıkarması bekleniyor. 




</TEXT>
</DOC>
