<DOC>
<DOCNO> 11369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur02.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Helikopter işini Ali Şen'e pazarlayamayız" 
</HEADLINE>
<TEXT>

     Sağlık Bakanı Osman Durmuş, Türkiye'de her şeyin bir kuralı olduğunu belirterek, Ali Şen'in de açılacak helikopter ambulans ihalesine diğer tüm firmalarla eşit şartlarda katılabileceğini kaydetti. 
     Sağlık Bakanı Durmuş, helikopter alımıyla ilgili olarak yaptığı açıklamada, Maliye Bakanlığı'nın vize vermemesi nedeniyle ihalenin iptal edildiğini kaydederek, 5 ambulans helikopter alımı için yeniden ihaleye çıkılacağını bildirdi. İptal edilen ihaleye 5-6 firmanın katıldığını, bunlardan bir kısmının ihale şartlarını yerine getiremediği için çekilmek zorunda kaldığını anımsatan Durmuş, sonuçta Fransız-Alman Eurocopter, İtalyan Agusto ve Rus Kamov firmalarının ihalede yarıştıklarını kaydetti. İhalede 5 helikopter için Agusto firmasının 63, Eurocopter firmasının 43, Kamov firmasının ise 31 milyon dolar teklif verdiğini dile getiren Osman Durmuş, bu aşamada Ali Şen'in Komov firmasından helikopterleri 11 milyon dolar daha ucuza alabileceğini belirterek teklif verdiğini ifade etti. Bakan Durmuş, bu gelişmelerin ardından Maliye Bakanlığı'nın vize vermemesi sonucu ihalenin iptali yoluna gidildiğini kaydetti. 
     Durmuş, "Ali Şen'den haber bekliyoruz" diye bir açıklaması olmadığını, haber beklemenin de doğru olmadığını vurgulayarak şöyle dedi "Türkiye'de kurallar vardır. Helikopter alımları ihaleyle yapılır. Helikopter konusunu Ali Şen'e pazarlamamız mümkün değil. Ayrıca ben Ali Şen'e nasıl ihale dışında gel sen al diyebilirim. Şimdi yeniden ihaleye çıkıyoruz. Ali Şen'de diğer tüm firmalar gibi eşit şartlarda ihaleye katılsın. Helikopter alımı bir ihale işidir, bunun başka yolu yok. Ali Şen istiyorsa şimdi ihaleye girsin, ayrıca en doğal hakkı. O günkü 11 milyon dolar daha düşük fiyatla alacağına ilişkin taahütünü yerine getirsin, o teklifi versin, girsin, bizde ona verelim." 
     Durmuş, ihalenin iptal edilmesinin bir açıdan da iyi olduğuna dikkat çekerak, geçen dört aylık sürede bürokratların yoğun bir çalışma sonucu teknik şartnameyi daha olgun bir hale getirdiklerini belirtti. 




</TEXT>
</DOC>
