<DOC>
<DOCNO> 15068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/spor/aspo.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ’DEN CİM-BOM’A TAŞ 
</HEADLINE>
<TEXT>

Fenerbahçe Teknik Direktörü, Galatasaray’dan çok Gaziantep’ten çekindiklerini söyledi, "Ezeli rakibimizi Kadıköy’de yine yeneriz. Bundan kimsenin şüphesi olmasın" dedi. 
     YUSUF KOBAL 

     SARI - Lacivert Derneği’nin toplantısına katılan Teknik Direktör Mustafa Denizli, yine ilginç açıklamalar yaptı. Denizli, kendisine yöneltilen sorulara temkinli cevaplar verirken, lig yarışında Galatasaray’dan çok Gaziantep’ten çekindiğini belirtti, "Kadıköy’de ezeli rakibimizi yeneriz. Bundan kimsenin şüphesi olmasın" diye konuştu. 
     FENERBAHÇE’nin tecrübeli hocası, şampiyonluk için önlerindeki üç maçın büyük önem taşıdığını hatırlattı ve "Denizli, Ankaragücü ve Gaziantep sınavlarını kayıpsız atlatırsak büyük avantaj yakalarız" dedi. Futbolcuların çok iyi çalıştıklarını da belirten Denizli, "Aldığımız sonuçlar tesadüf değil. İki kupaya da yakınız" ifadelerini kullandı. 
     GELECEK sezon çok daha iyi olacaklarını ve sadece yerli transfer yapacaklarını kaydeden Mustafa Denizli, "Balic’i kazanmak için uğraşıyoruz. O, kendini kanıtlamış bir futbolcu. Kısa zamanda eski formuna ulaşacak" dedi. Denizli, yaptığı transferlere de kefil olduğunu söyledi ve "Yusuf ve Celil’i sene sonu konuşalım. Yanlış yaptığıma inanmıyorum" diye konuştu. 
     
     


 SPOR 




















</TEXT>
</DOC>
