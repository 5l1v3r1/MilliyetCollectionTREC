<DOC>
<DOCNO> 11357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sonspo05.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'da görev Maldini- Tassotti ikilisinin 
</HEADLINE>
<TEXT>

     İtalya'nın A.C Milan Kulübü, Teknik Direktör Alberto Zaccheroni'nin görevine son verdikten sonra yerine Cesare Maldini ve Mauro Tassotti'yi getirdi. 
     A.C Milan Kulübü'nden yapılan açıklamada, takımdaki teknik yönetime Maldini ve Tassotti ikilisinin geldiği bildirildi. 
     Kulüp böylece teknik direktörlük konusunda çözümü kendi içinden hallederken, Maldini, kırmızı-siyahlıların tranfer konusundaki gözlemcisi, Tassotti de genç takımın sorumlusu olarak görev yapıyordu.Milan'da geçmişte de teknik direktörlük yapan Maldini'nin sorumluluğunun daha fazla olacağı söylenirken, ikilinin sezon sonuna kadar görevde kalması bekleniyor. Spor kamuoyunda konuşulan iddialara göre, teknik direktörlük için önceden Fatih Terim ile önsözleşme imzalanmasına rağmen bundan geri adım atılabileceği ileri sürülüyor. Kulüp Başkanı Silvio Berlusconi'nin ise 3 yıl önce teknik direktörlüğe Marcello Lippi'yi istediği hatırlatılıp, gelecek sezon için Lippi olasılığının daha yakın olduğu savunuluyor. 




</TEXT>
</DOC>
