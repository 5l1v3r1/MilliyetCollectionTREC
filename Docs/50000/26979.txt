<DOC>
<DOCNO> 26979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yasam/yas04.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacizciye terlikle meydan dayağı 
</HEADLINE>
<TEXT>

İki küçük kıza cinsel taciz iddiasıyla yargılanan Ali Yılmaz, duruşma çıkışında çocukların yakınlarınca terlikle dövüldü 
     BAHRİ KARATAŞ İzmir DHA 

     İddialara göre altı çocuk babası Ali Yılmaz, İzmir'in Boğaziçi semtinde geçen yıl D.K. 6 ve M.A.'yı 7 evine çağırıp banyoda cinsel tacizde bulundu. 
     Yılmaz, çocuklardan birinin kolundaki altın bileziği de aldı. Çocukların olayı ailelerine anlatması üzerine yakalanan Yılmaz, bir ay tutuklu kalıp tahliye edildi. 
     
     Ağladılar 
     İzmir 4. Ağır Ceza Mahkemesi'nde "alıkoymak ve hırsızlık"tan beş yıl hapis istemiyle yargılanan Yılmaz, hakkındaki suçlamaları kabul etmedi. Tacize uğrayan D.K. ise, "Bize çikolata alacağını söyleyip içeri soktu. Banyoya girip soyundu. Bizi de yanında tuttu. Cinsel organını gösterdi. Üzerimizi hortumla ıslattı. Ağlayınca bıraktı" dedi. Ertelenen duruşma çıkışında karşılaşan taraflar arasında gerginlik yaşandı. Yılmaz'a küçük kızın babaannesi Dudu K. ve yakınları saldırdı. Ayağındaki terliği çıkartan Dudu K., Yılmaz'ın başına vurmaya başladı. Yüzü gözü kan içinde kalan Yılmaz'ı polis kurtardı. 
     



 YAŞAM 





















</TEXT>
</DOC>
