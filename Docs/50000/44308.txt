<DOC>
<DOCNO> 44308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/siyaset/siy01.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Genel Sekreteri uzaklaştırıldı 
</HEADLINE>
<TEXT>
Rahşan Hanım sağ kolunu’ kesti 
Parti teşkilatlarını kendisine bağlayan Rahşan Ecevit, İzmir Milletvekili Hayri Diri’nin partiye girmesini de yasakladı 
     AYHAN AYDEMİR Ankara 

     DSP Genel Başkan Yardımcısı Rahşan Ecevit, yıllardır yanından hiç ayırmadığı, partideki sağ kolu olarak bilinen Genel Sekreteri Hayri Diri’yi teşkilat sorumluluğu görevinden uzaklaştırdı. 
     İzmir milletvekili de olan Hayri Diri’nin teşkilatlarla olan bağlantısını kesen ve bu sorumluluğu elinden alan Rahşan Ecevit, bununla da yetinmeyip Diri’ye partinin kapılarını da kapattı. İddialara göre Rahşan Ecevit, parti görevlilerine talimat vererek Diri’nin partiye girmesini de yasakladı. 
     Rahşan Ecevit, teşkilatlarla olan bağlantılarını Diri sayesinde kuruyor, hatta tüm yurt gezilerinde Ecevit çifti, Diri’yi yanlarından ayırmıyordu. Meclis çalışmalarından çok parti genel merkeziyle ilgilenen Diri ile ilgili Rahşan Ecevit’e gelen bilgiler Diri’nin sonu oldu. 
     İddialara göre, Rahşan Ecevit, bazı teşkilatlardan memnun olmadığı, iş takibi yapan teşkilatların olduğu raporunu aldı. Bu iddiaları inceleyen Rahşan Ecevit’in Diri’nin de kusuru olduğu kanaatına vardığı belirtildi. 
     Bu gelişmelerden sonra Rahşan Ecevit’in Diri’nin önce teşkilatlarla olan bağlarını kopardığı ve teşkilatları doğrudan kendisine bağladığı kaydedildi. Ayrıca Rahşan Ecevit’in Diri’nin istifasını da istediği bildirildi. Rahşan Ecevit’in parti içindeki operasyonu gizli bir şekilde tutulurken Ecevit’in il başkanlarını da dün Ankara’ya çağırdığı bildirildi. Bugün de parti meclisinin olağanüstü toplanarak Diri’nin genel sekreterlik görevine son verileceği öğrenildi. 
     



 SİYASET 












</TEXT>
</DOC>
