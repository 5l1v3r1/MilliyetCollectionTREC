<DOC>
<DOCNO> 28943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo14.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ümit "Transferin şampiyonu olduk" 
</HEADLINE>
<TEXT>

     Galatasaraylı futbolcu Ümit Davala, sarı-kırmızılı kulübün çok iyi ve doğru transferler yaptığını iddia etti. 
     Kendisine ait ''www.umitdavala.com'' adresli internet sitesinde görüşlerini anlatan Ümit, ''Giden arkadaşlarımızın yerine alınan futbolcular, en az onlar kadar kaliteli. Özellikle Berkant ve Ümit Karan bizim için büyük kazanç. Yeni kalecimiz Mondragon'un da Taffarel kadar iyi olduğunu, hatta bazı yönleriyle ondan daha iyi olduğu söyleniyor. Bu doğruysa gözümüz arkada kalmayacak. Ayrıca Beşiktaş'tan Ayhan'ın gelmesiyle sanırım Galatasaray transferin şampiyonu olacaktır'' diye konuştu. 
     Ümit, yeni sezonda, geçmişte elde ettikleri başarılardan daha büyüklerine imza atacaklarını savunarak, şnları kaydetti 
     ''Üst üste yaşadığımız şampiyonluklar ve başarılar nedeniyle bizde gözle görülür bir rehavet oluşmuştu. Ayrıca bu yükü taşımak, yeniden kazanmaktan daha stresli bir işti. Çünkü rakiplerimiz yıllarca şampiyonluğa hasret kalmıştı. Biz Avrupa ve Türkiye'nin zirvesinde büyük başarılara imza atarken, rakiplerimiz bizi alkışlıyordu. Bu da beraberinde bize karşı bir kazanma hırsı doğuruyordu. Şimdi ise durum eskisinden farklı olacak. Tecrübelerimize güveniyoruz. Kendi ellerimizle hediye ettiğimiz şampiyonluğu bu sezon geri almakla kalmayacağız, Avrupa'nın zirvesine de tekrar Galatasaray adını yazdıracağız.'' 






</TEXT>
</DOC>
