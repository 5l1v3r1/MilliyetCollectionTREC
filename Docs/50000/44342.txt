<DOC>
<DOCNO> 44342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/yazar/civaoglu.html </URL>
<DATE> 2001/09/30/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Dünyanın sesi 
</HEADLINE>
<TEXT>

     "Milyonlarca yıldır içiçeyiz. 
     Topraklarım, sularım ve meyvelerimle, 
     Güneş ışığı ve yıldızların pırıltısıyla 
     Uzanıyor size ellerim. 
     İyi yürekli bir anneyim. 
     Doğururum yeni nesiller sizlere, 
     Beslerim, büyütürüm, gözetirim sizleri 
     Böyle oldu, böyle olacaktır daima. 
     Şevkat ve sevgi doluyum 
     Ancak zehirliyorsunuz sularımı, 
     Bozuyorsunuz meyvelerimi. 
     Alt üst ettiğiniz topraklarım yaralı. 
     Kazılmış yüreğim titriyor depremlerle 
     Sularım gözyaşlarımdan taşıyor sellerle 
     Üzüyorsunuz beni ama oralı değilsiniz 
     Oysa canlım ben 
     Taşlarım, otlarım ve hayvanlarımla 
     Canlıyım ben 
     Göllerim, çöllerim ve dağlarımla 
     Canlıyım ben 
     Duyun hıçkırıklarımı 
     Savaşların ürtücü sesleri arasında 
     Duyun benim barışçıl sesimi 
     ..Daima korur sevgi, 
     Daima güzelleştirir sevgi 
     Sevgidir sonsuzluğun kapılarını aralayan 
     Hepiniz birsiniz 
     Hepiniz benim evlatlarımsınız 
     Siz de canlı ve sevgi dolu olmaya çalışın, 
     Yoksa yok edersiniz kendinizi 
     Ve ben, anneniz bile kurtaramam sizi 
     Böyle güçsüz ve sevgisiz bıraktığınız sürece beni 
     Doğanın sesidir sevgi 
     Dinleyin sesimi, hissedin sevgimi 
     Bir olun benimle 
     O zaman kurtuluruz hep birlikte 
     Sevgili evlatlarım, 
     Kucaklarım gökkuşaklarımla sizleri " 
     
Sevgi ırmağı      Bu dizelerin yazarı Anjelika Akbar. 
     Kompozitör - piyanist... Rus asıllı... Bir süredir Türkiye'de... 
     Anjelika Akbar'ı "SU" adlı CD'sindeki yapıtlarıyla, huzur verici sesiyle ve konserleriyle tanırız. 
     Can Dündar'ın "Köy Enstitüleri" belgeselinin müziği de onundur. 
     5 yaşında, Ukrayna'da "Harika Çocuk" seçilerek piyano bursu almış. 
     Rusya'da konservatuar ve lisans üstü eğitim... Türkiye'ye geliş... Ankara'da konservatuar öğretim üyeliği, konser, yapımlarla yoğun bir çalışma... İyi bir anne... 
     Ama bunların ötesinde Anjelika, bütün dinlerin kucaklaştığı yerde duran "insan gibi insan." 
     Ve Türkiye'ye bir sevgi ırmağı sunmanın şafağında... 
     Anlatayım... 
     
Derinlikten yüceye      İki "vaha" kitap... "GİZLİ DOKTRİN" Secret Doctrine 100 yıl önce... YAŞAYAN AHLAKLAR Living Ethics ise 50 yıl önce yazılmış. 
     Bütün dinleri birbiriyle kucaklaştıran kitaplar bunlar... 
     21.yüzyıl ve sonrası için yazılmış sanki. 
     Dinlerin ayrı ayrı adlarla, simgelerle tanımladığı ortak ve tek olan değerleri insanlığa ve edebiyete sunuyor. 
     Dinlerin ayırıcı değil, birleştirici boyutunda derinlikten yüceliğe yaşam yolculuğu hediye ediyor insanlara. 
     Kavgasız, silahsız, huzurlu, aydınlık, zaman içinde hep varolmuş değerlerle birlikte yaşamak... 
     Din adına terörün dehşet sarsıntıları içindeki 21.yüzyıl insanlığına, değerlerini yeniden kazandıracak birer manevi arkeoloji hazinesi... 
     Birincisini Helena Blavatskaya adlı Rus kadın filozofu... İkincisini ise, onun öğrencisi Helena Roerich yazmışlar. 
     "YAŞAYAN AHLAKLAR" ve "GİZLİ DOKTRİN", ABD ve Avrupa'da Roerich Vakfı Kültür Merkezleri'nde insanlığa ışık veriyorlar. 
     Bu yeni bir din, tarikat ya da insanlar arasında ayırım kültürü değil. 
     Helena Roerich, o ciltlerin daha anlaşılır ve insan yığınlarına kolay ulaşabilir bir özetini ya da kısa manifestosunu oluşturmuş. 
     Yakında yayınlanacak bu kitabı Türkçe'ye kazandıran Anjelika Akbar... 
     Cuma sabahı, Maçka Parkı'nda "kan"ı simgeleyen kırmızı halı üzerine bırakılan ve artık sahipleri yaşamayan sessiz ayakkabıları, onların acılı yakınlarına bakışlarımla teselli sunmaya çalışırken, Akademi İstanbul'un dehşeti simgeleyen dansçılarını izlerken, Soprano Gülderen Erdoğan'dan "Sessiz Ayakkabıların Yürüyüşü"nü dinlerken, işte bunları düşündüm. 
     
     







Törkiş bayram 


Büyük yangına dikkat 


Şiddet fikrini zihnime kim mi soktu .. 


Dünyanın sesi 


Çocuklarının poposunu temizleyemeyen ülke 


Avni Akyol'u özledik 


Sevdim seni bir kere... 


Kıssadan hisse gibi... 


Nerede Anayasa coşkusu 


Telekomda küçülme zamanı 


Cici Beyler’ felaketi 


1,5 milyarlık İslam'da tek laik Cumhuriyet 


Türkiye'de krizi yöneten var mı 


Mark - euro değişimi için özel tahvil çıkarılıyor 


Kral çıplak Giydirin o zaman 


</TEXT>
</DOC>
