<DOC>
<DOCNO> 46119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun08.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombardıman yeniden başladı..Taliban Ladin'i özgür bıraktığını açıkladı 
</HEADLINE>
<TEXT>

     Afganistan'ın güneyindeki Kandahar kentinin Amerikan savaş uçakları tarafından yeniden bombalanmaya başladığı bildirildi. 
     Taliban yönetimi sözcüsü Abdülhay Mutmaen, Amerikan savaş uçaklarının Kahdahar'ı bombalamaya başladığını, ancak Taliban lideri Molla Muhammed Ömer ya da Suudi asıllı Usame Bin Ladin'e herhangi bir zarar gelmediğini söyledi. 
     Taliban güçlerinin de savaş uçaklarına uçaksavarla ateş açtığı bildirildi. Savaş uçaklarının Kandahar Havaalanı'nın yakınlarını bombaladığı kaydedildi. 
     Mutmaen, BBC'nin Peştu dilinde yayın yapan servisine yaptığı açıklamada, Usame Bin Ladin üzerindeki bütün kısıtlamaları da kaldırdıklarını ve Bin Ladin'in, ABD'ye karşı cihat mücadelesini sürdürmek için özgür olduğunu belirtti. 
     ''Cihatın bütün dünyadaki Müslümanlar için farz'' olduğunu söyleyen Mutmaen, ''Biz bunu istiyoruz, Bin Ladin bunu istiyor ve Amerika saldırıların sonuçlarıyla karşı karşıya kalacak'' dedi. 
     






</TEXT>
</DOC>
