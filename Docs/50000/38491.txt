<DOC>
<DOCNO> 38491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sontur14.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Halk değişim isteğini dile getirmeli" 
</HEADLINE>
<TEXT>

     Türkiye'nin 9'uncu Cumhurbaşkanı Süleyman Demirel, bir ülkede eğer çok parti varsa, onu azaltmanın halkın işi olduğunu belirterek, ''Bizim ülkemizde, halkımız kendi başına bırakıldığı takdirde, herşeyi nizama koyacaktır. Bu duruma Türkiye'yi halk getirmedi. Türkiye'de rejimle çok oynandı, bu duruma geldi'' diye konuştu. 
     Demirel, Kadir Has Üniversitesi'nin Cibali'deki yeni kampusünde sürdürülen restorasyon çalışmalarını inceledi. Gazetecilerin çeşitli konulardaki sorularını yanıtlayan Demirel, ''Yargıtay Başsavcısı Sabih Kanadoğlu'nun, Recep Tayyip Erdoğan ile ilgili kararı''yla ilgili olarak ''Benim dışımda'' dedi. 
     Demirel, ''Siyasete girmeyeceğim ama, memleketimin hizmetinde olmaya devam edeceğim'' diyorsunuz bunu nasıl gerçekleştireceksiniz şeklindeki soruyu, şöyle yanıtladı 
     ''Böyle... Türkiye'nin üniversite sorununu anlatıyorum. 'Türkiye, bu üniversitesine sahip çıkmalıdır' diyorum. 'Yeni kurumlar yapmalıdır' diyorum. 'Türk vatandaşı da sahip çıkmalıdır' diyorum. Benim buraya gelişimin sebebi bunları söylemektir. Yeni Kadir Has'lar arıyorum ülkem için.'' 
     Demirel, ''Bugünlerde birçok isim yeni partiler kuruyor, bu bölünmüşlüğü nasıl yorumluyorsunuz'' şeklindeki bir soru üzerine de, şunları söyledi 
     ''Macaristan'da 66 partiyle seçime girdiler. 3 sene öyle gitti. Şimdi birkaç partiye indi. İsrail'de 31 partiyle seçime girerler. Herkes nasibini alır. Eğer çok parti varsa, onu azaltmak halkın işidir. Partilerin çok olması bölünmüşlüğe, oyların bölünmüşlüğüne, istikrarsızlığa, istikrarsızlık da, memleketin iyi idare edilmemesine sebep oluyorsa, bunu anlayacak olan halktır. Hayatı yaşayan o. Eğer bir ülkenin halkı, o ülkede istikrarın değerini, hürriyetin değerini, birliğin, beraberliğin değerini anlamazsa işiniz zordur. Bizim ülkemizde, bizim halkımız kendi başına bırakıldığı takdirde, herşeyi nizama koyacaktır. Bu duruma Türkiye'yi halk getirmedi. Türkiye'de rejimle çok oynandı, bu duruma geldi. '' 
     ''Türkiye'nin, yeni bir seçim ve yeni bir hükümete ihtiyaç duyup duymadığına'' ilişkin bir soru üzerine de Demirel, bu sorunun muhatabının kendisi olmadığını belirterek, ''Herkes hayatından memnunsa mesele yok. Memnun değilse, bunun sebebini biryerde arayacak. Hem hayatından memnun değil, hem sebebini aramıyor veya yanlış yerde arıyor, hiçbirşeye çare bulamazsınız'' diye konuştu. 
     ''Türk siyasi yapısından memnun musunuz '' şeklindeki bir soruya da Demirel, şöyle yanıt verdi 
     ''Türk siyasi yapısı, başka ülkelerin yapısından farklı bir yapı mı Seçimse, hür ve serbest seçim bu ülkede... Parlamentoysa, o da var. Parlamento, açık bir parlamento, kürsüsü hür bir parlamento. Anayasa devletiyse, o da var. Hür yargıysa, o da var. Hür medyaysa, evelallah hiçbirinizin 'hayır' diyecek durumunuz yok, o da var. 
     Hür sokaksa, hür vicdansa, o da var. Bunların hepsi var bu ülkede, hadi çalıştırın bunu. Bir otomobil almışsınız. En yeni bir otomobil bu. En yeni fabrikadan çıkmış. Bir şoför gidiyor, bir duvara çarpıyorsunuz. Kusur duvarda mı, otomobilde mi, şoför de mi Eğer siz derseniz ki 'kusur duvarda', Allah size selamet versin. 'Şofördedir' deyinceye kadar bir ülkede, ülkeyi yönetenlerin iyi yönetmiş olmaları lazım. Halkının da 'iyi yönetiyorsunuz' demesi lazım. Eğer hem halk sıkıntılar içinde olacak. Hem 'iyi yönetiyorsunuz' demeyecek, hem 'kötü yönetiyorsunuz' demeyecek. Hem 'değişin başkaları gelsin' demeyecek. O zaman doğruyu bulamazsınız. Burada sistemin ne kusuru var.'' 
     Bir gazetecinin ''Cezayir gibi sindire sindire geliyoruz' söyleminin ardından 'değiştik' söylemi sizce inandırıcı mıdır '' şeklindeki soruya da Demirel, ''Herkes kendi attığı taşın nereye düştüğüne bakar. Ben kendi attığım taşın nereye düştüğüne bakıyorum'' dedi. 







</TEXT>
</DOC>
