<DOC>
<DOCNO> 23314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/yasam/ayas01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece evlerini değil dünyayı temizliyorlar 
</HEADLINE>
<TEXT>

Geçen hafta gözükara iki kadın, daha temiz bir çevre için tam 65 metrelik bir zehir bacasını fethetmişlerdi. İşte o kadınlar... 
     SEMRA KARDEŞOĞLU 

     Her şeyi bir yana koyup 'temiz bir çevre için' kolları sıvamış, yollara düşmüşler. Kah belediye binalarına tırmandılar, kah bir fabrikaya gizlice girerek örnek aldılar, yetmedi fethettikleri bacalarda geçirdiler günlerini. 
     Onlar, Greenpeace'nin gözü kara iki gönüllüsü Banu Dökmecibaşı ve Pınar Kırılmaz. 
     Hafta başında İzmit'teki İZAYDAŞ'ın bacasına tırmanan dört gönüllüden ikisi olarak tanıdık onları. Giysileri ve yiyeceklerine jandarma el koyunca Pınar Kırılmaz bacadan inmişti. 
     Ama Banu Dökmecibaşı, o buz gibi geceye rağmen tam 33 saat süreyle 65 metre yükseliğindeki bacadan sürdürdü eylemi. Ve sonunda Çevre Bakanlığı'ndan alınan söz üzerine indi bacadan. 
     
'Ah o köylü kadın...'      31 yaşındaki Banu Dökmecibaşı, aslında bir endüstri tasarımcısı. Aynı zamanda da profesyonel bir dalgıç. İki yıldır Greepeace'de. 
     Eylemleri yüzünden birçok kez gözaltına alınmış ve hakkında davalar açılmış. Bakın 'bacanın fethi' için neler anlatıyor Dökmecibaşı 
     "Bu eylem eş zamanlı olarak dünyanın 10 ülkesinde yapıldı. Çoğu da bizim gibi bacaya tırmandı. Bacadayken beni en çok duygulandıran şey, telefonla ulaşan köylü bir kadının, 'Siz çocuğum için bu eylemi yapıyorsunuz, bunu biliyorum' demesi oldu. Bakanlık üzerine düşeni yapmazsa, çalışmalarımız bakanlık üzerinde yoğunlaşacak." 
     
Hızlı hareket gerekir      24 yaşındaki Pınar Kırılmaz ise, ODTÜ Beden Eğitimi Bölümü öğrencisi. Dört yıldır dağcılıkla ilgileniyor. Daha önce o da Banu gibi İzmit Belediye binasına tırmanlardan. O anlatıyor.. 
     "Güvenlik güçlerinin engellerine karşı süratli hareket etmek zorundayız. Ben ve iki erkek arkadaşımız dağcı. Bu nedenle tırmanışta çok sorunumuz olmuyor. Ailem beni destekliyor ama gözaltına alınırken tartaklanmamdan ve hakkımdaki davalardan ceza almamdan korkuyorlar." 
     



 YAŞAM 






















</TEXT>
</DOC>
