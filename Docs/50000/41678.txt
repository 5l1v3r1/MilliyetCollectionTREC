<DOC>
<DOCNO> 41678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/siyaset/siy01.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da kriz masası 
</HEADLINE>
<TEXT>

Başbakanlık’ta kriz toplantısı yapıldı. Genelkurmay’da izinler kaldırıldı 
     ANKARA Milliyet 

     ABD’ye yönelik tarihin en büyük terörist saldırısının ardından başkent Ankara da teyakkuza geçti. Başbakanlık Merkez Binası’nda "Kriz Masası" oluşturuldu. Kriz Masası’na Başbakanlık Müsteşar Yardımcısı Özgün Ökmen başkanlık ediyor. 
     
Acil toplantı      Art arda yapılan saldırıların ardından Ankara’da Başbakanlık merkezli kriz toplantısı yapıldı. Başbakan Bülent Ecevit başkanlığındaki toplantıya Başbakan Yardımcıları Devlet Bahçeli ve Hüsamettin Özkan, İçişleri Bakanı Rüştü Kazım Yücelen, Genelkurmay İkinci Başkanı Orgeneral Yaşar Büyükanıt, MGK Genel Sekreteri Orgeneral Tuncer Kılınç ile Dışişleri Bakanlığı Müsteşarı Faruk Loğoğlu katıldı. 
     Saldırıya ilişkin ilk açıklamasında Ecevit, ABD’nin tarihinin en ağır facialarından biriyle karşı karşıya olduğunu belirterek, "ABD büyük bir dünya devleti. Onun başına gelenler bütün dünyayı etkileyebilir. Bu felaketten dostumuz ABD’nin bir an önce kurtulmasını temenni ediyorum" dedi. Saldırıya ilişkin çelişkili haberlerin geldiğini kaydeden Ecevit, "Biz de gelişmeleri televizyonlardan izliyoruz" diye konuştu. 
     Dışişleri Bakanlığı da alarm durumuna geçti. Dışişleri Bakanı İsmail Cem İstanbul’dan acilen Ankara’ya dönerken, Başbakanlık’taki toplantı öncesinde Dışişleri Müsteşarı Faruk Loğoğlu, müsteşar yardımcılarıyla bir araya geldi. Toplantıda gelişmeleri takip etmek ve gerekli önlemleri almak amacıyla bir kriz masası oluşturuldu. 
     
Saldırı Bakanlar Kurulu’nda      ABD’ye yönelik saldırının ardından ilgili kurum ve kuruluşların müsteşar yardımcıları düzeyinde yaptıkları "kriz toplantısı"na ilişkin bir rapor bugün toplanacak Bakanlar Kurulu’na sunulacak. 
     
Genelkurmay’da sıkı önlem      Genelkurmay kararg hındaki değerlendirme sürerken Özel Kuvvetler Komutanlığı’ndaki izinlerin kaldırıldığı haberi merkezlere ulaştı. 
     Genelkurmay Başkanlığı’na herhangi bir saldırı için hazır bulunan savunma timleri karargah içine alındı. Askeri lojmanlar ile ordu evlerinde giriş - çıkışlarda denetimler sıklaştırıldı. 
     
     
     



 SİYASET 











</TEXT>
</DOC>
