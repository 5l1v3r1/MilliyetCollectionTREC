<DOC>
<DOCNO> 31942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/ekonomi/eko05.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’e siyasi destek morali 
</HEADLINE>
<TEXT>

Arjantin’de Devlet Başkanı De la Rua’nın siyasi destek çağrısına olumlu cevap geldi. Bono faizleri düşüşe geçti, borsa açılışta yüzde 5 yükseldi 
     EKONOMİ SERVİSİ 

     Arjantin’de yabancı yatırımcılar arasında dört gündür devam eden borçların ertelenmesi endişesi yerini güvene bırakmaya başladı. Ekonomi Bakanı Domingo Cavallo’nun emekli ve memur maaşlarında indirim öngören sert tasarruf planına muhalefet ve sendikaların destek vermeyeceklerini açıklamalarına karşın, siyasilerin Türkiye’de geçtiğimiz günlerde yapılan açıklamalara benzer açıklamalar yapması güven ortamının tekrar oluşmasına neden oldu. 
     Devlet Başkanı Alfonso de la Rua’nın önceki gün yaptığı destek çağrısına, koalisyon hükümetinin önemli ortaklarından Radikal Parti’nin başkanı Raul Alfonsin’den destek geldi. Gece geç saatlerde desteğini açıklayan Alfonsin, De la Rua’nın konuşması için "Şeffaflık, cesaret ve vatanseverlik doluydu" dedi. 
     Alfonsin ilk başta yeni tasarruf planını ağır bir dille eleştirmişti. Hükümet dün gecede muhalefetteki Peronist Parti ile görüşerek destek arayışını sürdürdü. Sendikalarla ve siyasi destek açısından büyük önem taşıyan Buenos Aires ve Colombo illerinin valileriyle de görüşmeler yapılacağı açıklandı. 
     
     Bono satışları durdu 
     Ellerindeki Arjantin bonolarını satarak uluslararası paniğe neden olan yabancılar ise satışları durdurarak tekrar alıma geçti. Arjantin’de yabancı yatırımcılar arasında en çok ilgi gören 2005 yılı vadeli bononun fiyatı yüzde 3.8 oranında artarak faizi yüzde 33.20’ye geriledi. Bono, önceki gün yaşanan gelişmeler üzerine yüzde 13 oranında değer kaybetmişti. 
     ING Barings analistleri, Alfonso De la Rua ve Alfonsin’in açıklamaların, tasarruf planına geniş tabanlı siyasi destek geleceği şeklinde yorumladıklarını açıkladılar. 
     
     Borsa kendine geldi 
     Geçtiğimiz üç günü büyük kayıplar vererek kapatan Buenos Aires Borsası siyasi desteğin oluşacağı ihtimalinin gözükmesi üzerine yükselişe geçti. Önceki gün yüzde 8.16 kayıpla kapanan borsada endeks, açılışla birlikte yüzde 5.5 yükseldi. TSİ 17.30’da da yüzde 1.6 yükseliş kaydetti. 
     



 EKONOMİ 


















</TEXT>
</DOC>
