<DOC>
<DOCNO> 43101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/ekonomi/eko06.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault’dan ev gibi kamyon 
</HEADLINE>
<TEXT>

Dünyanın en büyük ticari araç üreticilerinden Renault V.I, kullanıcısına neredeyse ev konforu sağlayan, son teknolojiye sahip kamyonlar üretti 
     KADİFE ŞAHİN Lyon 

     Dünyanın dördüncü büyük ticari araç üreticisi Renault V.I., Lyon’da son beş yılda ürettiği tüm ürünlerinde gerçekleştirdiği teknolojik yenilikleri sergiledi. 
     Gerçekleştirdiği yeniliklerde Ekim 2001 yılında yürürlüğe girecek olan Avrupa Birliği yeni araç normlarını içeren Euro 3 yönetmeliğini de göz önünde tutan Renault V.I, dünya basınına son teknolojiye sahip, çevrenin korunmasına yönelik çözümleri olan, sürüş kolaylığı ve yakıtta tasarruf imkanı sağlayan ticari araçları tanıttı. 
     Renault’un ticari araçlarda yaptığı yenilikler motor sisteminden, koltuklar ve gösterge tablosuna kadar uzanıyor. Yenilikler hakkında bilgi veren Renault V.I. yetkilileri, yenileme için 100 milyon Fransız Frank’ı yatırımda bulunduklarını bildirdi. 
     Renault V.I. Yönetim Kurulu Başkanı Philippe Mellier, E - Tech motoruyla donatılan Magnum’un 2001 sonbaharında da yepyeni bir kabin tasarımı sunduğunu belirterek, türünde öncü olmaya devam edeceğini söyledi. 
     
Türkiye’nin tanıtımı sonbaharda      1997 yılında Türkiye’de yüzde 100’ü kendisine ait olan Renault Truck Ticaret A.Ş.’yi kuran Renault V.I., 16 ton ve üzerinde 1999 ve 2000 yılında pazar lideri idi. 2001 yılında ekonomik krize rağmen yüzde 20 olan pazar paylarını koruduklarını açıklayan firma yetkilileri, Magnum E - Tech’in ve yeni motoruyla Premium 420’nin lansmanının Türkiye’de yıl sonunda gerçekleştirileceğini açıkladı. 1990 yılında Magnum AE’de yapılan tasarımı ile yılın kamyonu sayılan Magnum, 2001 sonbaharındaki yeniliklerinde sürücüye yepyeni bir kabin tasarımı sunuyor. Sürücü, her yöne hareket eden koltuklar, çalışma masası ve yatağıyla, kullanıcı araçta ev rahatlığına kavuşuyor. 
     Mack E - Tech motorlu araçta high - tech ve klasik tasarım bir arada bulunuyor. 
     



 EKONOMİ 



























</TEXT>
</DOC>
