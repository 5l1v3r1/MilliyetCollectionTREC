<DOC>
<DOCNO> 46083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/spor/ygokce.html </URL>
<DATE> 2001/10/10/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
İbret dersleri 
</HEADLINE>
<TEXT>

     2002 Dünya Kupası elemeleri, unutulmaz ibret dersleri ile dolu... Final hakkını kazananları bir yana bırakın, özellikle kaybedenlerin verecekleri sayısız örnekler var. 
     Almanya gibi üç kez Dünya Kupası kazanmış, finallerin vazgeçilmez gediklilerinden biri olarak bilinen ülke, şimdi futbolcularının zeka seviyesi ile ilgili tartışmaların içine düştü. İki kez final oynayıp kaybeden, Dünya Kupası organizasyonlarının kalite şampiyonu Hollanda ise elemelerin en büyük hayal kırıklığını grup maçlarında yaşadı. Ne var ki kaybetmek konusunda deneyimli olduklarından bu hazin sonuca üzülerek de olsa katlandılar. Dünya’nın sonu değildi... Kendi evlerinde düzenledikleri 2000 Avrupa Şampiyonası’nın final maçını Fransa - İtalya tribünden seyredenler yine Hollandalı futbolculardı. 
     İngiltere, biliyorsunuz Beckham’ın uzatmadaki golüyle Yunanistan karşısında 2 - 2’lik eşitliği sağlayıp, Almanya’nın kendi sahasında Finlandiya’yı yenememesinden yararlanarak, Uzakdoğu biletini aldı... İngiliz basını, 1998’de Arjantin karşısında kırmızı kart gören Beckham’ı "aptal" ilan etmişti. Şimdi aynı basın "kahraman" olarak Beckham için çok özel tarih sayfaları yayınlıyor... Yıldız futbolcuların bir takımın kaderini böylesine değiştirdiği az görülmüş şey değildir... Yine de şu gerçekten vazgeçmemeliyiz Futbol - her şeye rağmen - takım oyunudur 
     2008 Olimpiyat Oyunları’nın ev sahibi Çin nihayet tarihinde ilk kez Dünya Kupası’na katılma hakkını elde etti. Nufüs zenginliğinin yanı sıra zengin bir spor ve sporcu ülkesi olan Çin’in bu başarısına hiç de şaşmamak gerekir... Özellikle bayanlar futbol takımının üst düzeydeki başarısı, ülkedeki futbol ortamının ve bugünkü sonuçların habercisiydi. 
     Güney Amerika’da "Şampiyonların Şampiyonu" Brezilya ise tarihinde ilk kez zor eleme koşulları altında mücadele ediyor... Arjantin grup liderliğini elinde tutup bileti garantilerken, Brezilya son üç maçını kazanmak zorunda... Kimbilir, belki de Avustralya ile play off sınavına uçacaklar... Brezilya’nın çektiği sıkıntı, en klas oyuncularını kendi liginden Avrupa’ya ihraç etmesiyle sıkı sıkıya ilişkili. İçerideki ligin kalitesi oldukça düşük. İç rekabet ortamının güdüklüğünden milli takım da - en azından elemelerde - payını alıyor. Bu durum, yakın gelecekte Türkiye için de yeni bir baş ağrısına neden olabilir. Türkiye’nin Avrupa’ya uçan futbolcuları, formlarıyla henüz süreklilik kazanabilmiş değiller. İçerideki arkadaşlarıyla milli forma içindeki uyumları zamanla sorun yaratabilir. Şenol Güneş bir yandan eskilerin tam kapasite devamlılığı için uğraşırken, bir yandan da kaçınılmaz biçimde yenilenme hazırlıkları yapılıyor. Bazı dostlarımız ise play off maçlarına bir ay kala hoca ile yola devam edip, etmemeyi tartışma konusu yapıyorlar. Dünya nereye Ne yapalım, burası Türkiye 
     
     



 SPOR 






















</TEXT>
</DOC>
