<DOC>
<DOCNO> 45605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/soneko06.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektöründe üretim planları aksadı... 
</HEADLINE>
<TEXT>

     Ford Otosan Kocaeli Fabrikası'nda planlanan üretim artışının, ekonomik kriz nedeniyle gecikmeli olarak gerçekleştiği bildirildi. 
     Ford Otosan Genel Müdür Yardımcısı Mehmet Barmanbek, açılışı Devlet Bakanı ve Başbakan Yardımcısı Mesut Yılmaz tarafından 20 Nisan 2001 tarihinde yapılan fabrikada, 6 ayda 4 bin 800 araç üretildiğini söyledi. 
     Ekonomik krizin Türkiye'deki reel sektöre olan yansımasını, aynı oranda yaşamadıklarını ifade eden Barmanbek, şunları kaydetti 
     ''Türkiye genelinde yaşanan ekonomik kriz düşünüldüğünde, krizden fazla etkilenmediğimizi söylemek mümkündür. Ancak, planlanan üretim artışı, ekonomik kriz nedeniyle gecikmeli olarak gerçekleşiyor. Tam kapasiteye ulaşmak için uğraş veren fabrikamızda, işçi çıkarılması söz konusu değildir. Çok yavaş bir periyotta da olsa, eleman alımına devam edilmektedir.'' Mehmet Barmanbek, fabrika arazisine sınırı olan İhsaniye beldesindeki Denizevler mahallesinin, Bayındırlık ve İskan Bakanlığı'nca imara kapatılması konusunun kendilerini ilgilendirmediğini de belirtti. 
     Bu konuda, bölgedeki depremzede ailelerin yaptığı suçlamaların yersiz olduğuna değinen Barmanbek, şöyle devam etti 
     ''Bazı vatandaşların, mahallemiz imara kapatılarak, topraklarımız Ford Otosan'a devredilecek iddaları komiktir. Çünkü, firma olarak Denizevler mahallesinin taşınması konusunda bir bilgimiz yok. 
     Fabrikanın tüm izinleri ve uygunluk belgeleri depremden sonraki regulasyonlara göre yenilenmiş ve onaylanmıştır. Bu nedenle Ford Otosan fabrikasının bir arsaya ihtiyacı yoktur. Dolayısıyla böyle bir talebimizde olmamıştır.'' Ford Otosan Kocaeli fabrikası, 200 bin metrekaresi kapalı alan olmak üzere, toplam 1 milyon 600 metrekarelik arazide kurulu bulunuyor. Yaklaşık 1000 personelin istihdam edildiği fabrikada, 25 farklı seçenek sunabilecek araçlar üretiliyor. 
     






</TEXT>
</DOC>
