<DOC>
<DOCNO> 31334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/soneko19.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine ihalesinde bileşik faiz yüzde 95 oldu 
</HEADLINE>
<TEXT>

     Hazine Müsteşarlığı, Temmuz ayının ikinci ihalesinde 8 ay vadeli borçlandı. 
     Hazine'nin bugün düzenlediği 8 aylık 238 gün vadeli bono ihalesine toplam 1 katrilyon 344.4 trilyon liralık teklif gelirken, ihalede nominal 1 katrilyon 100.1 trilyon liralık satış gerçekleşti. İhaledeki net satış tutarı da 710.8 trilyon lira oldu. Bu arada bonolar, tek fiyat ihale sistemi ile ihraç edildi. 8 aylık bono ihalesinde bu sistemde gerçekleşen bileşik faiz yüzde 95, basit faiz ise yüzde 83.74 oldu. İhalede ayrıca kamuya, 58.2 trilyon liralık net satış gerçekleştirildi. Bugün ihalesi yapılan 8 ay 238 gün vadeli Hazine Bonosu, 9 Mayıs'ta satışı gerçekleştirilen Hazine Bonosu'nun yeniden ihracı şeklinde oldu. 
     Öte yandan Hazine'nin yarın, Temmuz ayının en büyük iç borç geri ödemesi olan, toplam 1 katrilyon 467.7 trilyon lira tutarında ödemesi bulunuyor. Hazine, Temmuz ayının toplamında ise 5 katrilyon 150 trilyon lira tutarında iç borç geri ödemesinde bulunacak. Hazine'nin, en son 3 Temmuz'ta düzenlediği 5 ay 154 gün vadeli bono ihalesine toplam 316.4 trilyon liralık teklif gelirken, ihalede nominal 194.7 trilyon liralık satış gerçekleşmişti. İhaledeki net satış miktarı 147.8 trilyon lira olurken, bileşik faiz yüzde 91.82, basit faiz ise yüzde 75 olmuştu. 







</TEXT>
</DOC>
