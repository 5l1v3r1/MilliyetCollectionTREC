<DOC>
<DOCNO> 9702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sondun12.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
UNESCO, Kabil'e Buda heykelleri için temsilci gönderdi 
</HEADLINE>
<TEXT>

     Tayland, Afganistan'daki Taliban yönetiminin İslam'a aykırı olduğu gerekçesiyle yıkma kararı aldığı antik Buda heykellerini BM'nin kültürel örgütü UNESCO'nun satın almasını önerdi. 
     Tayland Dışişleri Bakanlığı'ndan bir yetkili, Taliban'ın kalkınmak için paraya ihtiyacı olduğunu, UNESCO'nun ise dünya mirasını korumak istediğini söyledi. 
     UNESCO da, Taliban yönetiminin kararını değiştirmeyi sağlamak amacıyla Kabil'e dün akşam bir özel temsilci gönderdi. 
     Ortadoğu ve Orta Asya konularında uzman ve ''son derece saygın bir kişilik'' olduğu belirtilen bu özel temsilcinin adı açıklanmadı. Bu arada, Hindistan da bir çağrıda bulunarak, ''barbarlık'' olarak nitelendirdiği heykellerin yıkım işleminin durdurulmasını istedi. 
     Hindistan Dışişleri Bakanı Jaswant Singh, Taliban yönetimi ülkesinin mirasını korumak istemiyorsa, heykellerin tümünü Hindistan'a nakletmekten mutlu olacaklarını söyledi. 
     Mısır'daki Sünni toplumun en üst düzey isimlerinden Müftü Şeyh Nasır Ferid Vasil de, Taliban'ın kararına ''şaşırdığını'' belirterek, İslam'ın antik heykelleri muhafaza etmeyi yasaklamadığını söyledi.Vasil, ''İslamiyet öncesi döneme ait heykellerin tarihin kayıtlarından ibaret'' olduğunu belirterek, bunun da Müslüman inancına hiçbir olumsuz etkisi olmadığını kaydetti. 
     Fransa Milli Eğitim Bakanı Jack Lang da, UNESCO Genel Direktörü'ne bir mektup göndererek, Taliban'ın İslamiyet öncesi heykelleri tahribine ''isyan ettiğini'' bildirdi. Lang, mektubunda, ''heykellerin tahribinin insanlık kültür ve tarihine karşı işlenmiş bir suç olacağını'' belirtti. Japon hükümet sözcüsü de, Taliban bu kararından derin bir endişe duyduklarını söyledi. Sözcü, Taliban'ın kararını gözden geçirmesini isteyerek, bu heykellerin tüm dünyanın ortak tarihi mirası olduğunu belirtti. 




</TEXT>
</DOC>
