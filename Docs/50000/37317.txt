<DOC>
<DOCNO> 37317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/ekonomi/eko06a.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB parası sorun oldu 
</HEADLINE>
<TEXT>

     ZÜLFİKAR DOĞAN Ankara 

     Merkez Bankası yetkilileri, TOBB, TESK gibi meslek kuruluşları, ihracatçı birlikleri, işçi ve işveren sendikalarının sahip oldukları yüz trilyonlarla ifade edilen fonların son bir - iki haftada dövize çevrilmeye başlandığını belirtti. 
     Sözlü uyarı ya da "ricaların" gündeme gelebileceği belirtilirken, bir Hazine yetkilisi "Bu olay geçen yılın ocak - şubatındaki borsa çılgınlığına benziyor. Program yılbaşında uygulanmaya başlanınca, faiz düşüyor, döviz artmıyor diye herkes borsaya yüklendi. Şimdi benzerini dövizde görüyoruz" dedi. 
     
     TOBB suçlandı 
     TOBB’un dolar alımının ise Eximbank’a aktaracağı 100 milyon dolarlık kaynakla ilgili olduğu ve ilk etapta 50 milyon dolar aldığı belirtildi. TOBB Yönetim Kurulu Üyesi Mehmet Balduk ise "Biz 25 milyon dolar aldık. Bu operasyonu da taksitle gerçekleştirdik. 29 Haziran’da 1 milyon 250 bin liradan 10 milyon dolar, 7 Ağustos’ta 1 milyon 364 bin liradan 5 milyon dolar, 8 Ağustos’ta 1 milyon 363 bin liradan 10 milyon dolar aldık" dedi. Eximbank Genel Müdürü Ahmet Kılıçoğlu da SPK’yla görüşeceğini ve TOBB’un aktaracağı 100 milyon dolarlık kaynağın 10’ar milyon dolarlık paketler halinde alınacağını söyledi. Türk - İş Başkanı Bayram Meral ise sendikaların suçlanmasını kınayarak, "Doların yükselmesiyle bizim ilgimiz yok" dedi. 
     
     



 EKONOMİ 

















</TEXT>
</DOC>
