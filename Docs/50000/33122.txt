<DOC>
<DOCNO> 33122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/ekonomi/eko03.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nokia’yı da vurdular 
</HEADLINE>
<TEXT>

Telsim’in Nokia’ya olan 240 milyon dolarlık borcunu ödemeyi reddetmesi, Finlandiyalı dünya cep telefonu devini sıkıntıya soktu 
     EKONOMİ SERVİSİ 

     Dünyanın en büyük cep telefonu üreticisi Finlandiyalı Nokia, 2001 yılının ikinci çeyreğindeki gelirlerinin yüzde 16 oranında düştüğünü açıkladı. 
     Dün New York Times’te yayımlanan habere göre, Telekom sektörü analistleri, Nokia’nın gelirlerinin düşmesini Türkiye’de kaybettiği paraya bağladı. 
     Analistler, Türkiye’nin ikinci büyük cep telefonu operatörü Telsim’in Nokia’ya olan 240 milyon dolar tutarındaki borcunu ödemeyi reddetmesi nedeniyle şirketin finans zorlukları çekmeye başladığını kaydettiler. 
     
     Düşüş hızlandı 
     Öte yandan Nokia’nın gelirlerinin son beş yıldır ilk defa bu şekilde gerilediği belirtiliyor. Ayrıca bu düşüşün önümüzdeki süreçte de devam etmesi bekleniyor. Şirket önceki gün yaptığı açıklada, net gelirlerinin yüzde 16 oranında gerilediğini ve 723 milyon dolara indiğini açıkladı. 
     Finlandiya merkezli şirket, ikinci çeyrekte hisse başına 20 euro kazanacağını tahmin ediyordu. Fakat 12 Haziran’da beklentilerini 15 - 17 euro düzeyine düşürmüştü. Ayrıca gelirlerinin düşebileceği de şirket tarafından öngörülmüştü. 
     
     Gelecek belirsiz 
     Nokia sözcüsü Lauri Kivinen ise dün yaptığı açıklamada, şirket için ufkun sisli olduğunu, büyüme trendine ne zaman geri dönüleceğini söylemenin çok zor olduğunu belirtti. Öte yandan, Ericsson ve Motorola’nın da zarar açıklaması bekleniyor. 
     Analistler, cep telefonu üreticilerinin yeni jenerasyon telefonlara 100 milyar dolar yatırım yaptıklarını bu nedenle çok riskli bir dönemin eşiğinde olduklarını belirttiler. 
     
Borcu ödemeleri için her şeyi yapacağız      Cep telefonu devi Motorola Inc, iki milyar dolar borcu olan Telsim’in mevcut hisse sayısını artırarak Motorola’nın Telsim’deki payını yüzde 66’dan yüzde 22’ye indirdiğini söyledi. 
     Motorola sözcüsü Scott Wyman "Bu Telsim’le yaptığımız sözleşmenin doğrudan ihlali" dedi. Motorola mayıstaki açıklamasında, satıcı finansmanı olarak sahip olduğu alacakların toplam 2.9 milyar dolar olduğunu ve bunun 2.0 milyar dolarının Telsim’de bulunduğunu söylemişti. Motorola’nın Telsim’e verdiği bu kredi Telsim’de yüzde 66’lık hisseyle desteklenmişti. 
     Motorola’ya olan 728 milyon dolarlık ödemesini yapmayan Telsim hakkında gerekli yasal işlemlerin başlatılacağı belirtilmişti. Kaynaklar Motorola ve yine Telsim’den alacağı bulunan rakibi Nokia Corp. Un, Uzan ailesinin mal varlığını araştırması için ABD’li Kroll Associates’i kiraladığını söylediler. 
     Motorola sözcüsü Wyman Kroll konusunda cevap vermedi, ancak "Borcun geri ödenmesi için elimizden geleni yapacağız" dedi. Nokia da Telsim’in 719 milyon dolarlık satıcı finansmanı borcunun vadesi gelen 240 milyon dolarını ödememesi için yasal süreç başlattı. 
     



 EKONOMİ 






















</TEXT>
</DOC>
