<DOC>
<DOCNO> 22183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/ekonomi/eko08.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset için işadamlarının isimleri havada uçuşuyor 
</HEADLINE>
<TEXT>

Ankara Kulisi Zülfikar Doğan 
     Türkiye Odalar ve Borsalar Birliği’nin TOBB yeni bir siyasi oluşum peşinde olduğu, oda - borsa başkanlarının bulundukları illerde, yeni oluşumun örgütlenmesi için, "hazır" oldukları haberleri kamuoyuna yansıdı. 
     TOBB Başkanı Fuat Miras, "Böyle bir girişimimiz yok. Zaten yasamıza aykırı. Ancak, üyelerimiz, başkanlarımız arasında yeni bir parti oluşumu yönünde görüşler 16 Nisan'da Ankara'da yaptığımız toplantıda dile getirildi. Ben siyasetin içinde olmayacağımı, ancak olacakların da önlerini tıkamayacağımı, destek vereceğimi söyledim. Onun dışında, Celal Bayar'ın torunu ile görüştüğümüz, Amerika'dan başkanlık için çağırdığımız da gerçek dışı. Hiç bir temasımız olmadı. Fakat mevcut siyasi partilerin hali, bu siyasi yapıyla, Türkiye'nin gidemeyeceği de ortada. 26 Mayıs'taki kongremizde, herkes konuşacak, düşündüğünü söyleyecek." dedi. 
     
     Parti değil ama değişim 
     TOBB'un "partileşmesi" tabii ki, söz konusu olamaz. Ancak, iş dünyasının, sermaye kesiminin taleplerini, beklentilerini, yenileşme gereksinimini mevcut partilerin karşılayamadığı, kavrayamadığı da aşik r. TÜSİAD'dan, TİSK'e kadar, işveren - sermaye örgütlerinin hepsi, "siyasette değişim" istiyor. Kadrolarda, programlarda, icraatta yenilenme peşindeler. 
     Yeni, dinamik, ufku geniş, geçmişi temiz, saygın, topluma umut ve yön verecek, yolsuzluğa, usulsüzlüğe bulaşmamış, üzerinde şaibe olmayan isimler her kesimde aranıyor. TOBB da bu arayış içinde. TÜSİAD da. Hüsamettin Kavi, Okan Oğuz, Güler Sabancı, Zafer Çağlayan, Bülent Eczacıbaşı gibi sermaye kesiminin son dönemde öne çıkan, söyledikleri "ses" getiren isimlerine, İstanbul ve Anadolu'dan yenileri de eklenebilir. 
     
     Kongrede netleşecek 
     Aslında TOBB uzun süredir bu konuyu kendi içinde "fikir jimnastiği" düzeyinde de olsa tartışıyor. Şimdi görünen o ki, 26 Mayıs kongresinde, başkanlar ve delegelerin yaklaşımlarını netleştirmeleri, beklenecek. Sonrasında ne olacak, bekleyip göreceğiz. 
     Türk - İş'in de benzer çalışmaları, en azından siyasi - ideolojik - altyapı düzeyinde sürüyor. Bir "emekçi" partisi, oluşturulması, mevcut siyasi partilerin, emek karşıtlığı sosyal demokrat - demokratik sol görüntü altındakiler içinde bu değişmiyor ne yazık ki göz önünde tutulduğunda "elzem" görülüyor. 
     İnönü, Karayalçın, sosyal demokrat - Kemalist yaklaşımları öne çıkartan bir oluşum için çaba gösteriyorlar. Solda bir başka yapılanma daha tartışılıyor. Prof. Sina Akşin, her iki oluşumunda "ideolojik - teorik" yapılanmasında yer alıyor. Sağda, Tayyip Erdoğan'ın kendi yasağı nedeniyle, bir "emanetçi" eliyle kurduracağı partinin startı verilmek üzere. İlhan Kesici'nin "nabız" yoklamaları sürüyor. 
     
     Derviş halef mi olacak 
     Kemal Derviş'in "siyasi" tavrı da önemli tabii. Sosyal demokrasiye "yakın ve yatkın" olduğunu açıklayan Derviş'in yeni bir oluşumun içinde mi, yoksa DSP'ye ikinci kez davet edilip, Ecevit'in halefi mi olacağı, bir - iki ay içinde netleşecek. İnandırıcılığı, tartışmalı da olsa, anketlerin Derviş ve Tayyip'i ön plana çıkartması, mevcutları biraz irkiltiyor. Her koşulda, yazı çalışma dönemi olarak geçirecek yeni yapılanmalar, eylül - ekim gibi filizlenmeye başlayacak. Sonbahar, siyasi yapılanmanın sağda ve soldaki yeni adreslerinin ortaya çıkacağı mevsim olacak. Bir bakarsınız, IMF'den sonbaharda erken seçim izni de alınmış olabilir. Ama, şu gerçek ortada ki, mevcutların fazla şansı yok. Gözler yeni adresler arıyor. 
     Herkesin partisi kendine.... 
     
15 dakikada Picasso      En son Gaziantep'te bir kasap, polise Picasso satmaya çalıştı. Irak'ın Kuveyt'i işgali sırasında, buradan götürülen Picasso'ların bir kısmı Türkiye'de piyasaya çıktı. Gerçek mi, sahte mi derken, dış ticaret heyetleri ile birkaç kez gittiğimiz Bağdat'ta gördüklerimizi, düşündük. 
     Bağdat'ta galerilerde ressamlar sokağında, herkesin önünde bir Picasso albümü. İstediğiniz resmi albümden seçiyorsunuz ve 15 dakikada size aynısını yapıveriyorlar. Başka ünlü ressamların resimlerini de dakikasında yapıp, veriyorlar. Özellikle Picasso'lara "çok talep" geldiğini söylüyorlar. 
     Bürokratlar, iş adamları hepsi birkaç Picasso birden aldılar. Yani Antep'te kasapta bile Picasso varsa, gerisini siz düşünün. 
     Bağdat Picasso'ları, öyle bir - iki milyon dolar da değil. Pazarlığa tabi. Bir çuval Dinar veriyorsunuz, karşılığı bir kaç yüz dolar, Picasso'yu alıyorsunuz. Asın duvara canım, kim bilecek Bağdatlı Picasso olduğunu... 
     



 EKONOMİ 




















</TEXT>
</DOC>
