<DOC>
<DOCNO> 24113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo08.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Futboldan sessiz sedasız bir yıldız kaydı 
</HEADLINE>
<TEXT>

     Beşiktaş'ın, Gordon Milne dönemindeki efsane kadrosunda yer alan yıldız futbolculardan Gökhan Keskin, İstanbulspor forması altında aktif futbol yaşamına nokta koydu. 
     Futbol yaşamının son yıllarını İstanbulspor forması altında sürdüren milli futbolcu Gökhan, 2000-2001 sezonunun tamamlanmasıyla aktif futbol yaşamına son verdi. 
     Beşiktaş altyapısında futbola başlayan ve ilk kez 1983-84 sezonunda A takım formasını giyen Gökhan, 13 yıl Beşiktaş için ter döktü. 
     Gordon Milne'in teknik direktörlük görevinde bulunduğu yıllarda, efsaneye dönüşen kadro içinde başarıyla yer alan Gökhan, Beşiktaş forması altında 5 Lig, 3 Türkiye Kupası, 3 Cumhurbaşkanlığı, 1 Başbakanlık ve 1 TSYD kupası şampiyonluğu yaşadı. 
     Siyah-beyazlı forma altında 501 maç oynayan ve 24 gol atan Gökhan Keskin, 42'si A olmak üzere 56 kez ay-yıldızlı formayı giydi. 
     1995-96 sezonu sonunda, Beşiktaş'tan İstanbulspor'a transfer olan Gökhan Keskin, son 5 sezondur sarı-siyahlı formayı giydi. 
     İstanbulspor forması altında bu sezon aktif futbolculuk yaşamını sona erdiren milli futbolcu, yine futbolun içinde kalacağını söyledi. 
     Gökhan, futboldan kopmasının olanaksız olduğunu belirterek, ''Futbol benim yaşam tarzım. O nedenle, futbola artık teknik adam olarak hizmet edeceğim'' dedi. 







</TEXT>
</DOC>
