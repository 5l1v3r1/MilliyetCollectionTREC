<DOC>
<DOCNO> 38099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo10.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda Avrupa Kupası heyecanı başlıyor... 
</HEADLINE>
<TEXT>

     Futbolda 2 haftalık bir aradan sonra gözler yeniden Avrupa kupaları heyecanına çevriliyor. Avrupa Şampiyonlar Ligi'nde 3. ön eleme, UEFA Kupası'nda da ön eleme turu rövanş maçları, yarından itibaren yapılacak. 
     Kupalarda Türkiye'yi temsil eden takımlardan Avrupa Şampiyon Ligi'nde Fenerbahçe ve Galatasaray, 3. ön eleme turu rövanş maçlarını, 22 Ağustos Çarşamba günü yapacak. 
     Fenerbahçe, bu turdaki rakibi İskoçya'nın Glasgow Rangers takımıyla FB Şükrü Saraçoğlu Stadı'nda karşılaşacak. Karşılaşma, saat 21.00'de başlayacak. İskoçya'daki ilk maç golsüz eşitlikle sona ermişti. 
     Galatasaray ise İstanbul'daki ilk maçta 2-1 yendiği Bulgar rakibi PFC Levski Sofya ile başkent Sofya'da karşı karşıya gelecek. Geourgi Asparuhov Stadı'ndaki maç, TSİ 19.00'da başlayacak. 
     UEFA Kupası'ndaki Türk temsilcilerinden Gaziantepspor da ön eleme turundaki rakibi Moldova'nın FC Zimbru Kişinev ekibiyle 23 Ağustos Perşembe günü Gaziantep'te rövanş maçına çıkacak. Deplasmandaki ilk maçı golsüz eşitlikle kapayan kırmızı-siyahlıların karşılaşması, Kamil Ocak Stadı'nda saat 20.30'da başlayacak. Maçı, Macar hakemler Atilla Juhos, Robert Kispal ve Andras Hrabovszky yönetecek. 
     3 Türk takımının da maçı başlama saatlerinden itibaren TRT-1'den canlı olarak ekrana gelecek. 
     Avrupa Şampiyonlar Ligi'nde 3. ön eleme turu rövanş maçlarından 6'sı yarın yapılırken, kalan 10'u ise 22 Ağustos Çarşamba günü oynanacak. 
     Statüye göre Avrupa Şampiyonlar Ligi'nin 3. ön eleme turunda elenen 16 takım, UEFA Kupası 1. turuna dahil edilecek. 
     Avrupa Şampiyonlar Ligi'nde ilk tur gruplarının kuraları, 23 Ağustos Perşembe günü TSİ 17.00, UEFA Kupası 1. tur maçlarının kuraları ise 24 Ağustos Cuma günü 13.00'de Monaco'da çekilecek. 






</TEXT>
</DOC>
