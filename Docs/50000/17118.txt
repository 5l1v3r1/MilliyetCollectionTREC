<DOC>
<DOCNO> 17118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur21.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kumarhaneler Kralı" Ömer Lütfü Topal'ın oğluna beraat 
</HEADLINE>
<TEXT>

     Kamuoyunda ''Kumarhaneler Kralı'' olarak tanınan Ömer Lütfü Topal'ın oğlu Serdar Murat Topal ile suça azmettirdiği iddia edilen Bilal Özgenç hakkında, ''Tehdit'' ve ''Müessir fiil'' suçlarından beraat kararı verildi. 
     Kadıköy 1. Ağır Ceza Mahkemesi'ndeki duruşmaya, tutuksuz sanık Bilal Özgenç katıldı. Askerlik görevini yapan diğer tutuksuz sanık Serdar Murat Topal ise duruşmaya gelmedi. Duruşmada söz alan sanık avukatı Burhan Apaydın, mahkemenin vereceği karardan önce müvekkili Serdar Murat Topal'ın duruşmaya çağrılarak dinlenmesi gerektiğini ve bu nedenle de duruşmanın ertelenmesini istedi. Bu talebi kabul edilmeyen avukat Apaydın, davadan çekildiğini bildirerek mahkeme salonunu terk etti. Karar aşamasına gelen duruşmada son sözü sorulan sanık Bilal Özgenç ise avukatı İhsan Narin'in avukatlığını reddettiğini bildirdi. Suçlamaları kabul etmediğini de belirten Özgenç, daha önceki savunmalarının dikkate alınmasını talep etti. Daha sonra kararını açıklayan mahkeme başkanı, suç unsurları gerçekleşmediği gerekçesiyle her iki sanığın da beraatına karar verdi. 




</TEXT>
</DOC>
