<DOC>
<DOCNO> 20679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sondun06.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'in kararı Kıbrıs Rum kesiminde 'zafer havasında' karşılandı 
</HEADLINE>
<TEXT>

     Avrupa İnsan Hakları Mahkemesi'nin AİHM Türkiye'yi Kıbrıs'ta insan haklarını ihlalden suçlu bulan kararı, Kıbrıs Rum kesiminde ''zafer havasında'' karşılandı. 
     Kıbrıs Rum yönetimi Dışişleri Bakanı Yannakis Kasulides, kararın ''Rum tarafı için tarihi bir önem taşıdığını'' söyledi. AİHM'in kararını yorumlayan Kasulides, Türkiye'nin Avrupa Konseyi kurucu üyeleri arasında olduğunu anımsatarak, mahkeme kararının tüm Avrupa Konseyi üyesi ülkeleri için bağlayıcı olduğunu kaydetti. 
     Kasulides, ''elde edilen başarıdan dolayı'' Rum Başsavcı Alekos Markides ve yardımcılarını kutladı. Rum Başsavcısı Alekos Markides de kararın Rum kesimi için en büyük hukuki zafer olduğunu söyledi. İktidardaki Demokratik Seferberlik Partisi DİSİ de AİHM'nin kararını ''Ankara'ya atılan büyük bir şamar'' olarak nitelendirdi. DİSİ açıklamasında, kararın Türkiye'ye karşı Avrupa'da yoğunlaşan eleştirilerin yapıldığı bir döneme rastladığına işaret edilerek, kararın ''tarihi'' olduğu belirtildi. Birleşik Demokratlar Hareketi EDİ de kararı, Rumların ''barışçı yollarda verdiği mücadelede gayet önemli bir zafer'' olarak değerlendirdi. EDİ açıklamasında, ''Türkiye'nin Avrupa Birliği'ne aday bir ülke olarak mahkeme kararına uymakla yükümlü olduğu'' görüşü savunuldu. Kıbrıs Rum basını da AİHM'in Türkiye ile ilgili kararını, ''Avrupa'dan Türkiye'ye şamar'' ortak başlığıyla duyurdu. 







</TEXT>
</DOC>
