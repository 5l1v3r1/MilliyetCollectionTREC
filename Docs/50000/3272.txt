<DOC>
<DOCNO> 3272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/ekonomi/eko01.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker artık patates soymayacak 
</HEADLINE>
<TEXT>

TSK, askeri birliklerin gıda ve temizlik ihtiyaçlarını özel sektörden satın alacak 
     ZÜLFİKAR DOĞAN Ankara 

     Darboğaza giren piyasalara destek Türk Silahlı Kuvvetleri'nden TSK geliyor. TSK, askeri birliklerin başta yemek, gıda, çamaşır, temizlik ve ulaşım gibi ihtiyaçları olmak üzere, aşamalı olarak tüm ihtiyaç ve hizmetlerin "özelleştirilmesini ve özel sektörden satın alınmasını" öngören bir programın ilk aşamasını yürürlüğe koyuyor. 
     2001 yılı için parasal tutarı yaklaşık 100 milyon dolar olarak tahmin edilen, "askeri karavana" hizmetlerinin özel yemek şirketlerinden alımı, aynı şekilde birliklerin temizliği, yüzbinlerce askerin çamaşırının yıkanması ihtiyaçlarının da özel temizlik şirketlerince sağlanması yönünde büyük çaplı ihalelere çıkılması planlanıyor. 
     Hizmet alımlarının ülke sathına yayılmasıyla birlikte, Mehmetçik patates doğramayacak, çamaşır yıkamayacak, cam silmeyecek. 
     
     Orduevine özel işletme 
     Aşama, aşama askeri hastanelerin yönetim ve işletmeciliği, askeri garnizonlardaki kantin, lokanta, gazinoların servis ve işletmeleri, birliklerde görevli askeri ve sivil personelin taşıma - servis hizmetleri ile askeri tesis ve lojmanların bakım, onarım, ısıtma, çevre düzenlemesi, personel eş ve çocuklarının taşınmasına yönelik servis hizmetleri, orduevlerinin restoran, kuaför, berber, pastane, terzihane gibi birimlerinin, askeri yazlık kamp ve "moral eğitimi" tesislerinin işletmeciliği gibi tüm hizmetlere yayılması planlanan "özelleşme - özelleştirme - özel hizmet alımı" giderek daha geniş alana yayılacak. 
     Özel şirketlerden alınacak tüm bu hizmetlerin ilk aşamada büyük illerdeki garnizon, komutanlık ve birliklerden başlatılacağı, daha sonra ülke geneline belirli bir takvim doğrultusunda yayılacağı belirtilirken, benzer hizmetler için TSK bünyesinde çekirdek bir kadro da her olasılığa karşı muhafaza edilecek. 
     
100 milyar dolarlık alım      Alınacak hizmetler için, çok ayrıntılı ve özellikle de güvenlik unsurunu ön plana çıkaran ihale şartnameleri ve sözleşmeler hazırlandığı, ihaleleri kazanacak firmaların ve istihdam edilecek personelin niteliklerinden, güvenlik soruşturmalarına kadar derin araştırma ve özlük dosyalarının tutulmasının isteneceği, bu çerçevede hizmet alımları için denetim birimlerinin de oluşturulacağı kaydediliyor. 
     Bu yıl başlatılacak uygulama ile ilk aşamada 100 milyon dolar düzeyini bulması beklenen dışarıdan hizmet alımları tutarının, ileriki yıllarda tüm birimlere yaygınlaştırılmasıyla katlanarak artacağı vurgulanıyor. 
     


 EKONOMİ 

















</TEXT>
</DOC>
