<DOC>
<DOCNO> 7694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/yazar/sazak.html </URL>
<DATE> 2001/02/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit ve Bush 
</HEADLINE>
<TEXT>

     ABD'nin Bağdat'a yönelik hava saldırısı Ankara'da da tepkiyle karşılandı. Başbakan Ecevit, bombalamanın sivillere verdiği zarardan duyulan üzüntüyü dile getirirken İngiltere dışındaki müttefiklerden gizlenen "harekat" konusundaki "sitem"ini Bush yönetimine iletti. 
     Ecevit, Irak'la ilişkiler konusunda "özel duyarlılığa" sahip bir lider. Körfez Savaşı sırasında İncirlik'ten kalkan uçakların Türkiye'nin komşusu bir ülkeyi ve "Saddam yönetiminin Kuveyt'e işgalinin faturasını" ödeyen masum halkı vurmasını geçmişte de içine sindirememişti. 
     ABD'nin yeni başkanı George W. Bush, ayağının tozuyla babasından kalan "Saddam'ı devirme" işini sonuçlandırmaya çalışırken "rutin" diye nitelediği saldırıda sivil hedefler zarar görüyor. Nitekim Bağdat'a düşen bombalardan ötürü yine çocuklar yaralandı. 
     Babasının gölgesinde seçimi kazanan "zavallı Bush"un durup dururken Bağdat'a saldırmasının "Saddam'ın Kuveyt'i işgalinden" ne farkı var 
     Irak, öne sürüldüğü gibi "uçuşa yasak bölge"de ABD uçaklarını "tehdit" ediyorsa BM tarafından uyarılır, askeri müdahale son aşamada düşünülür ve sivil hedefler bombalanmaz. 
     ABD bunu hep yapıyor 
     Körfez krizinde de, Bağdat'ı zamanında uyarmak yerine, Saddam'ın Kuveyt'i işgaline adeta seyirci kalmış ve savaş patladığında 60 gün kenti bombaladıktan sonra, "kara savaşı"nı noktalamayarak petrol bölgesinin jandarması haline gelmişti. 
     Baba Bush, geçenlerde, Körfez Savaşı'nı "yarıda bırakmanın" suçunu Özal'a atıyordu. Oysa Özal'a kalsa, ABD ile kolkola Bağdat önlerindeydik 
     Ancak Saddam'ı ayakta bırakarak, Ortadoğu'da konuşlanmak Körfez Savaşı'nın gizli hedefidir. Öyleki, "Neden yarım bıraktık " sorusu General Schwarzkopf dahil, savaşın askeri önderleri tarafından bugün bile sorgulanıyor. 
     Schwarzkopf, Çöl Fırtınası harekatında verdiği emri, anılarında şöyle anlatır 
     "Yapacağımız ilk şey, liderliğe - kafasını koparmak teriminden hoşlanmadığım için saldırmak deyimini kullanacağım - Saddam'a vurmak olacaktır. Tankçılar, size söylüyorum, Cumhuriyet Muhafızları'nı yok etmenizi istiyorum." 
     Bağdat'a hava saldırılarıyla Saddam'ın soluğu kesildikten sonra kara savaşı başlar, Irak ordusu Kuveyt'te yok edilince Schwarzkopf "Bağdat'a yürüme" emrini beklemeye başlar. Colin Powel, Beyaz Saray'dan arar ve Başkan Bush'un "Savaşı 100'üncü saatte bitirme" kararını bildirir. 
     Norman Schwarzkopf, yıllar sonra anılarında "Niye Bağdat'a gidip işi bitirmedik " diye sorduktan sonra bu seçeneğin hiç düşünülmediğini yazar 
     Savaşta 200 bin Irak'lı asker ve sivilin öldüğü, ambargo nedeniyle on yıldır onbinlerce çocuğun ve yaşlı insanın beslenemediği, tedavi göremediği için yaşamını yitirdiği de unutuldu. 
     Türkiye ise Körfez Savaşı'nın bedelini 40 milyar dolarlık ekonomik kayıpla ödedi. 
     Irak'a yaptırımlar BM tarafından yumuşatılıp, normalleşme sağlanırken Bush'un oğlu ve "eski Körfez gazileri" sahneye çıktı. 
     Goerge W. Bush, dış politikadan "bihaber" olduğu için haritada yerini bildiği tek ülkeyi Bağdat'ı - Saddam'ı - bombalattı. 
     Ecevit sitem etmekte haklı ama işbirliği konusunda ısrar sakıncalı olabilir. Yeni Başkan Meksika'da acılı "Tex - Mex" yerken, yanlış anlayıp İncirlik'i bile vurdurabilir. 
     
     





Küçük ilanlar 


Ecevit'in Bush kuşkusu 


İki arada bir derede 


Saddam'ın istihbaratçısı 


Ankara'ya çıkarma 


Ecevit'ten hocalara müjde 


CHP'nin gündemi hep kendisi 


Bir "kolaylaştırıcı" rol daha... 


Gala sahillerinde bekliyorum 


Kendinize gelin beyler .. 


Kadına tecavüz 


Ecevit ve Bush 


Her damın kamburu 


Sezen Aksu meselesi 


CHP üzerinde oyunlar 


Fatih'e "Hıristiyan ol" çağrısı 


</TEXT>
</DOC>
