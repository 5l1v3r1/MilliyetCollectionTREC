<DOC>
<DOCNO> 3732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo04.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in Fiorentina ile olan opsiyonu kaldırıldı 
</HEADLINE>
<TEXT>

     AC Fiorentina Kulübü Yönetim Kurulu, teknik direktör Fatih Terim'in 31 Ocak'ta sona erecek olan opsiyonunu karşılıklı feshetme kararı aldı. 
     Toplantıya AC Fiorentinalı yöneticilerden Sconcerti, Antognoni, Sandrelli ve Santercole katılırken, Terim'in İtalyan menajeri Moreno Roggi de toplantıda hazır bulundu. 
     İtalyan basınında yer alan ifadelerde, tarafların bir anlamda tartışmalara son vermek için opsiyonu ortadan kaldırdığı bildirilirken, Terim'in kulüple olan anlaşmasında, sözleşmenin bu sezon sonuna dek geçerli olup, sözleşme yenilemek için 31 Ocak tarihine dek süre konulmuştu. 
     AC Fiorentina Kulübü'nde dün gece yapılan ve uzun sürdüğü belirtilen toplantının olumlu geçtiği söylenirken, ''Fiorentina'da bundan sonra Haziran ayına dek sözleşme yenileme sözü kullanılmayacak. concerti ve Terim, sezon sonunda sözleşme yenileme konusunda görüşme yapacak. Teknik direktör Terim'in başka bir kulüple anlaşmamış olduğunu açıklaması, güven ortamını yeniden yaratırken, opsiyon da bu biçimde silindi'' denildi. 
     Bu arada AC Fiorentina'nın kaptanı Manuel Rui Costa, bir basın toplantısı yaparak, AC Milan ve kendi kulübüne çağrıda bulundu. ''Biz Terim'i istiyoruz, Milanlı'lar da Zacheroni'yi. Böyle bırakalım'' diyen Rui Costa, futbolcuların seslerine kulüplerin kulak vermesi gerektiğini bildirdi. 
     Portekizli yıldız, Terim'in geleceğiyle ilgili sürekli olarak sokakta kendisinin durdurulup sorular sorulduğunu söylerken, ''Taraftarlar, neler olduğunu ve Terim'in nereye gideceğini benden bilmek istiyorlar. Herkeste endişe var. Ama ben görüşmelere katılmadım sadece futbolcuyum'' dedi. 
     AC Fiorentina'nın ligde 4. sırada olduğunu ve İtalya Kupası'nda yarı finalde bulunduğunu hatırlatan kaptan Rui Costa, ''Bunlar somut şeyler, varsayım değil. Bundan dolayı sezon sonunda insanlarda ve düzende değişiklik olacak diye pes edemeyiz. Kendi kalemize olağanüstü bir gol atmış oluruz. Floransa kazanmak istiyor'' diye konuştu. 
     AC Milan ile yarın yapacakları maçla ilgili olarak da ''Rövanş maçını unutmadan Milan'ı yeniden yenmeyi deneyeceğiz. Milan, Roma'yı yenerek kalitesini bir kez daha gösterdi. Ama Fiorentina dalga geçmiyor. Güven ve coşku bizde halen var'' diyen Rui Costa, şimdiye dek yaptıklarını bir kalemde silemeyeceklerini, ilk hedefleri olan İtalya Kupası'nı kazanmak için AC Milan maçına konsantre olduklarını kaydetti. 
     AC Fiorentina Kaptanı ayrıca İtalya Kupası'nı kazanmanın şampiyonluktan daha kolay olduğunu dile getirerek, ''Maldini ve arkadaşlarının Zaccheroni'ye bağlandığı gibi biz de Terim'e bağlıyız ve 'İmparator'u Floransa'da kalmaya ikna etmek istiyoruz'' dedi. 
     AC Milan-AC Fiorentina, TSİ yarın 22.00'de İtalya Kupası yarı final ilk maçında karşı karşıya gelirken, 2 takım en son 25 yıl önce, 1975'te İtalya Kupası'nda karşı karşıya gelmişler ve Roma'da yapılan final maçını 3-2 kazanan AC Fiorentina, kupayı evine götüren taraf olmuştu. 2 takım, bu zamana dek İtalya Kupası'nda 10 kez karşılaşırken, avantajlı olan AC Fiorentina'nın AC Milan'a karşı 4 galibiyeti, 3 yenilgisi, 3 de beraberliği bulunuyor. 
     Teknik direktör Alberto Zaccheroni, AC Milan'da görev yaptığı süre içinde AC Fiorentina karşısında henüz galibiyet alamazken, yapılan 5 maçın 3'ünü AC Fiorentina kazanıp, 2'si berabere sonuçlandı. Mor menekşeler, tarihinde 5 kez İtalya Kupası'nı kazanma başarısını gösterirken, AC Milan'ın müzesinde 4 İtalya Kupası bulunuyor. 
     Öte yandan AC Fiorentina Taraftarlar Derneği ATF dün akşam bir toplantı yaparak, Terim-Cecchi Gori olayında yeniden Terim'den yana olduklarını açıkladı. Toplantı sonrası yapılan açıklamada, ''Bu kulüpten her geçen gün daha da yoruluyoruz. Aldatıcı sözler sadakatımızı tüketiyor. Fiesole fanatiklerin bulunduğu tribün ve Ferrovia Fiesole'nin karşısındaki diğer kale arkası tribün takımın ve teknik direktörün yanında yer alıyor, Cecchi Gori'ye güvenmiyor'' denilirken, kulüp ikinci başkanı Sconcerti'nin taraftarların kulübe olan güvensizliğini ortadan kaldırmak için çalıştığı belirtiliyor. 




</TEXT>
</DOC>
