<DOC>
<DOCNO> 11489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sondun05.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçı lider Haider, AB aşırı sağcı partilerinin liderliğine soyunuyor 
</HEADLINE>
<TEXT>

     Avusturya'da koalisyon ortağı yaptığı Özgürlükçüler Partisi'nden FPÖ Avrupa Birliği'nin AB tepkileri üzerine istifa etmek zorunda kalan aşırı sağcı lider Jörg Haider, AB ülkelerindeki aşırı sağcı partilerin liderliğine soyunuyor. 
     Carinthia Eyalet Valisi Haider, haftalık News dergisine yaptığı açıklamada, Avrupa Parlamentosu seçimlerinde aday olacağını bildirirken, ''Bütün AB sağ partileri biraraya gelirse, Avrupa çapında bir alternatif oluşturabilir ve AB'ye yeni bir yüz kazandırabiliriz'' dedi. 
     ''Yeni ve alternatif'' Avrupa politikasının, bütün Avrupa sağ partilerinin biraraya gelerek oluşturacağı bir platformla mümkün olacağını savunan Haider, ''Böyle bir platformda mutlaka benim yerim de olacaktır. Projemi hayata geçirebilmem için öncelikle AB sağ partilerini 2004 seçimleri için biraraya getirmem gerekir. Proje için finansman sözü de aldım'' diye konuştu. 
     ''AB'nin, geleceğin Avrupa'sını yaratmaktan çok uzak olduğu'' görüşünü savunan Haider, sözlerini şöyle sürdürdü 
     ''Alternatif Avrupa için bize cesaret veren, halkın değişim talepleridir. Sağ-sol değil, önemli olan demokratik istekleri yerine getirebilmek için oluşturacağımız siyasi birliktir. Halkın istediği Avrupa için çalışan hükümetler, hem Avrupa'da, hem de yerel ölçekte başarılı olacaktır.'' AB'nin yaptırımları sonucu görevinden istifa etmek zorunda kalan Jörg Haider'in, hala perde arkasından hükümette söz sahibi olduğu iddia ediliyor. Kullandığı aşırı sağcı söylem ve yaptığı ırkçı çıkışlarla Avusturya ve Avrupa gündeminden düşmeyen Haider, İtalya, Belçika ve Alman sağcılarının da sempatisini kazandı. Uzmanlar, Haider'in Avrupa sağcılarına ''kötü örnek'' olduğu ve bütün Avrupa'yı ırkçılığı sürükleyebileceği endişesiyle, AB'nin Avrupa'daki ırkçı yükselişe karşı çözüm arayışında olduğuna işaret ediyor. 




</TEXT>
</DOC>
