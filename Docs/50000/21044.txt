<DOC>
<DOCNO> 21044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur10.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört kişilik bir ailenin yoksulluk sınırı 721 milyon 
</HEADLINE>
<TEXT>

     Türkiye Kamu-Sen tarafından yapılan araştırmada, 4 kişilik bir ailenin Nisan ayı yoksulluk sınırı 721 milyon 917 bin lira, açlık sınırı da 252 milyon 398 bin lira olarak belirlendi. 
     Türkiye Kamu-Sen'den yapılan açıklamaya göre Türkiye Kamu-Sen Ekonomik ve Sosyal Araştırmalar Merkezi, 2, 3 ve 4 kişilik ailelerin aylık gıda, konut, yakacak, giyecek, ulaşım, haberleşme, eğitim, sağlık ve diğer harcamalarını baz alarak bir araştırma yaptı. 
     Araştırmaya göre, 4 kişilik bir ailenin geçen yılın Nisan ayı sonunda 502 milyon 940 bin lira olan yoksulluk sınırı ücreti, bu yılın Nisan ayı sonunda 721 milyon 917 bin liraya yükseldi. Ayrıca, 4 kişilik bir ailenin geçen yılın Nisan ayı sonunda 165 milyon 970 bin lira olan açlık sınırı, bu yılın Nisan ayı sonunda, yüzde 52.7 oranında artarak, 252 milyon 398 bin liraya ulaştı. 
     Yoksulluk sınırı ise bir yıl içerisinde, yüzde 43.54 oranında arttı.Geçen yılın Nisan ayında 2 kişilik bir ailenin geçinebilmesi için 347 milyon 938 bin lira gerekirken bu yılın Nisan ayında bu miktar, 507 milyon 894 bin liraya ulaştı. 2000 yılı Nisan ayında 3 kişilik bir ailenin geçinebilmesi için gereken ücret miktarı 427 milyon 198 bin lira iken, bu yılın Nisan ayında bu miktar 622 milyon 496 bin liraya yükseldi. 
     Öte yandan, açıklamada, semt pazarları ile market fiyatlarının baz alındığı 2 kişilik bir ailenin, geçen yılın Nisan ayında 114 milyon 819 bin lira olan gıda harcamalarının, bu yılın Nisan ayında 174 milyon 621 bin liraya 3 kişilik bir ailenin, geçen yılın Nisan ayında 140 milyon 975 bin lira olan gıda harcamalarının, bu yılın Nisan ayında 214 milyon 391 bin liraya 4 kişilik bir ailenin, geçen yılın Nisan ayında 165 milyon 970 bin lira olan gıda harcamalarının ise bu yılın Nisan ayında 252 milyon 398 bin liraya yükseldiği kaydedildi. 
     Araştırmanın, Hacettepe Üniversitesi Gıda Teknolojisi Bölümü'nün verileri dikkate alınarak, 3 bin 500 kalori esasına göre yapıldığı ifade edilen açıklamada, çekirdek bir ailenin fizyolojik ihtiyaçları göz önünde bulundurularak yapılan değerlendirmelerde, konut kiralarının gecekondu şartlarına göre belirlendiği tatil, eğlence, sigara ve alkole yapılan harcamaların araştırmaya dahil edilmediği belirtildi. 
     Mart ayı sonunda, özellikle akaryakıt ürünlerine yapılan zamların, isan ayı enflasyon rakamlarına yansımasından dolayı geçim standardı sınırlarının ''oldukça'' yükseldiği de kaydedildi. Ayrıca, hesaplamalarda baz alınan harcama kalıplarından birisi olan ''ev eşyaları harcamaları''nın, ''vatandaşın artık bu ürünleri alamaması'' nedeniyle hesaplamalardan çıkarıldığı bildirildi. 







</TEXT>
</DOC>
