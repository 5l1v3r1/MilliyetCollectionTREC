<DOC>
<DOCNO> 26281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo09.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili "Gaziantep'e futbolcu transferine gelmedik" 
</HEADLINE>
<TEXT>

     Beşiktaş Kulübü Başkanı Serdar Bilgili ve yönetim kurulu üyeleri, Gaziantepspor Kulübü Başkanı Celal Doğan'ın daveti üzerine yönetim kurulu toplantısı için Gaziantep'e geldi. 
     Serdar Bilgili ve beraberindeki yöneticileri Gaziantep Havaalanı'nda Celal Doğan karşıladı. Doğan, Bilgili ile tokalaştıktan sonra ona çiçek verdi. Gaziantep'e gelen Beşiktaş Kulübü Yönetim Kurulu üyeleri arasında Ahmet Hamoğlu, Mete Düren, Hüsnü Güreli ve Necdet Özçağlar'ın bulunmadığı gözlendi. 
     Bilgili, Gaziantep Büyükşehir Belediyesi'nde gazetecilerin sorularını yanıtlarken, Gaziantep'e Doğan'ın daveti üzerine geldiklerini vurguladı. 
     ''Gazeteler öyle yazıyor ama Gaziantep'e futbolcu transferi için gelmedik. Biz o işi telefonla da yapabiliriz'' diyen Bilgili, şöyle konuştu 
     ''Gaziantepspor ile ligde centilmence bir mücadele verdik. Mücadeleyi kazanan Gaziantepspor'a UEFA Kupası'nda başarılar diliyorum. Doğan, bir yönetim kurulu toplantımızı burada yapmamız için bizi davet etti, biz de seve seve kabul ettik. Bu toplantıyı Gaziantep'te yapmamızın başka bir amacı yok.'' 
     
     Doğan'ın açıklaması... 
     Gaziantepspor Kulübü Başkanı Celal Doğan da yaptığı açıklamada, Türkiye'nin en eski kulüplerinden biri olan Beşiktaş'ın yöneticilerini Gaziantep'te görmekten mutluluk duyduklarını bildirdi. 
     ''Bilgili ve arkadaşları seçildikleri günden bu yana ilkeleriyle, davranışlarıyla ve centilmenlikleriyle beni son derece memnun etmişlerdir'' diyen Doğan, hemen her konuda onlarla aynı görüşleri paylaştığını anlattı. Doğan da Bilgili ve arkadaşlarının transfer görüşmesi yapmaya gelmediklerini söyledi. 
     Doğan, transfer konusunda Türk futbolunu kaosa sürükleyen açıklamalar yapıldığına dikkati çekerek, açıklamasını şöyle sürdürdü 
     ''Özellikle Futbol Federasyonu eski başkanı Şenes Erzik'in açıklamaları Türk futbolunu hızla kaosa sürüklüyen bir anlayışı getirdi. FIFA'nın yapacağı toplantıdan çıkacak kararın ne olacağı belli değilken, bütün futbolcular serbestmiş gibi bir imaj vererek transfer ayında kulüpleri zora soktular, bu doğru değildir. UEFA ile FIFA arasında zaten bir itilaf var. Bu itilaf çözülse bile adaptasyon için süreye ihtiyaç var. 
     Bazı kulüplerin bu açıklama sonrasında futbolcular serbestmiş gibi bir imajla piyasayı sıkıntıya sokmaları doğru bir tavır değildir. Hülle yoluyla transfer doğru değildir. Bu yola başvuranların başarılı olduğu daha görülmemiştir. Hülle yoluyla transfer etiğe aykırıdır, bu ahlaki bir olay da değildir.'' 
     Gaziantepspor'un spor tesislerini ve Gaziantep Hayvanat Bahçesi'ni gezecek olan Bilgili ve arkadaşları, yönetim kurulu toplantısını GASKİ Spor Tesisleri'nde yapacak. 






</TEXT>
</DOC>
