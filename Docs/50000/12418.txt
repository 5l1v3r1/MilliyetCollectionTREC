<DOC>
<DOCNO> 12418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur05.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Nevruz kutlamalarında polise taşlı saldırı 
</HEADLINE>
<TEXT>

     Nevruz Bayramı nedeniyle Topkapı'da toplanarak ateş yakan ve halay çeken 2 ayrı grubun birleşmesine izin vermeyen polise, taşlı saldırıda bulunuldu. 
     Topkapı'da eski garajların olduğu bölümdeki açık alanda sabah saatlerinden itibaren toplanan 2 ayrı grup, Nevruz Bayramı'nı kutlamak amacıyla ateş yakarak halay çekmeye başladı. Yaklaşık 700 ve 400 kişiden oluşan gruplarda yer alanlar, ellerindeki sarı, yeşil ve kırmızı flamalarla slogan atarak birleşmek üzere harekete geçti. Emniyet birimleri, 2 grubun arasına barikat kurarak ve panzerlerle birleşmeyi önledi. Bu sırada polisler ile göstericiler arasında arbede yaşanırken, bazı kişilerin polise taş ve şişe attıkları görüldü. 
     Birleşmesine izin verilmeyen gruplardan küçüğü, daha sonra bulunduğu alanda ateş etrafında halay çekmeyi sürdürürken, diğer grup ise bir süre oturma eylemi yaparak emniyet güçlerini protesto etti. 
     Büyük grup daha sonra Cevizlibağ'a doğru yürüyüşe geçti. E-5 Karayolu'na çıkan grup, trafiği keserek sloganlar eşliğinde Davutpaşa-Cevizlibağ yol ayrımına kadar yürüdü. Burada emniyet güçleri tarafından önü kesilen gruptakiler, ara sokaklara dağılarak kaçtılar. 
     Bu arada, Vatan Caddesi'nden Topkapı'ya çıkan bütün ara sokakları kontrol altına alan güvenlik güçleri, gruplara yeni katılımları engelledi. Topkapı'da gösteri yapılan meydanın yanındaki minibüs durakları da güvenlik gerekçesiyle boşaltıldı. 




</TEXT>
</DOC>
