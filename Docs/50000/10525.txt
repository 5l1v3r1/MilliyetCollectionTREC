<DOC>
<DOCNO> 10525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur13.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
12 kadın kuruluşu Abide-i Hürriyet'de toplandı 
</HEADLINE>
<TEXT>

     Dünya Kadınlar Günü nedeniyle 12 kadın kuruluşu tarafından Abide-i Hürriyet Meydanı'nda düzenlenen mitingte, kadın haklarından çok, ''F'' tipi cezaevleri ve ölüm oruçları konusunda konuşmalar yapıldı, terör örgütü elebaşı lehine slogan atıldı. 
     ''Eşitlik, özgürlük ve barış'' sloganı altında aralarında Dicle Kadın Kültür Merkezi, Emekçi Kadınlar Birliği gibi toplam 12 kadın sivil toplum örgütü tarafından düzenlenen mitinge, Halkın Demokrasi Partisi HADEP , Özgürlük ve Dayanışma Partisi ÖDP , Emeğin Partisi EMEP ile Demokrasi ve Barış Partisi DBP kadın kolları da destek verdi. Mitinge, aynı partilerin üyesi bir grup erkek de katıldı. 
     Çoğunluğunu HADEP'li kadınların oluşturduğu kalabalık grup, güvenlik güçleri tarafından oluşturulan 18 ayrı arama noktasından geçerek, sabah saatlerinden itibaren Piyalepaşa Bulvarı üzerindeki PERPA altında toplanmaya başladı. 
     Ellerinde ağırlıklı olarak ''F'' tipi cezaevlerini protesto eden pankartlar taşıyan ve terör örgütü elebaşı Abdullah Öcalan'ı destekleyen sloganlar atan grup, saat 13.00 sıralarında mitingin yapılacağı Abide-i Hürriyet Meydanı'nda toplandı. 
     ''Cezaevlerinde ölüm oruçlarında ölen mahkumlar, şiddete maruz kalan kadınlar ile zorla bekaret kontrolüne götürülenler'' adına 1 dakikalık saygı duruşuyla başlayan mitingte söz alanlar, kadın haklarından çok ''F'' tipi cezaevleri ve ölüm oruçları konusunda konuşmalar yaptı. 
     Konuşmalar sırasında Emekçi Kadınlar Birliği adına söz alan Hülya İmak'ın, ''Kadınlara tecavüz eden polislerden hesap sorulsun'' şeklindeki sözleri üzerine güvenlik güçleri organizasyon komitesine müdahale etti. 
     Polislerin, Valilik'ten alınan izinde konuşma yapacağı belirtilen kişilerin dışında söz hakkı verilen kadınların konuşma yapmaması gerektiğini belirtmesi üzerine kısa süreli bir tartışma çıktı. 
     Bu olay üzerine, emniyet yetkilileri kürsüde konuşma yapan tüm kadınların nüfus cüzdanı bilgilerini aldıktan sonra konuşmalara izin verdi. 
     Bu arada konuşmalar Türkçe yapıldıktan sonra tercümanlar aracılığıyla Kürtçeye de çevrildi. Kürsüden çeşitli Kürtçe sloganların atılması üzerine de, güvenlik güçleri organizasyon komitesine sık sık uyarıda bulunmak zorunda kaldı. 
     Miting, amatör sanatçıların verdiği konser ve çekilen halayların ardından grupların dağılmasıyla sona erdi. 
     Çok sayıda polisin görev yaptığı miting boyunca, bir polis helikopteri de miting alanı üzerinde uçuş yaptı. 




</TEXT>
</DOC>
