<DOC>
<DOCNO> 16453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/ekonomi/eko09.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar kaynağı bekliyor 
</HEADLINE>
<TEXT>

PORTFÖY YAŞAR ERDİNÇ 
     Geçen hafta, programın bir kısmının cumartesi, bir kısmının da bu hafta çarşamba günü açıklanacağı belirtilmişti. Devlet Bakanı Kemal Derviş bazı gazetelerin Ankara temsilcilerini dün davet ederek bazı açıklamalar yaptı. Söyledikleri içinde bana göre en önemlilerinden biri programdan artık geri dönüş olmadığını belirtmesi ve "Ucuz popülizme son vermek gerekiyor" demesiydi. 
     Programı iki açıdan değerlendirmek gerekiyor. Birincisi programın orta ve uzun vadeli hedefleri, ikincisi de programın tıkanan kanalları kısa vadede nasıl açacağıdır. 
     Şu an için programın birinci kısmı ile fazla ilgilenen olduğunu görmüyoruz ve programda ikinci kısma ait fazla bir şey yok. Özellikle finans piyasaları ikinci kısımla ilgileniyor. Genelde ise vatandaş, kısa vadede bizi eskiye döndürecek formül olup olmadığına bakıyor ve kısa vadede yine fedakarlık isteniyor kendisinden. 
     Orta ve uzun vadeli hedeflere ulaşmak için kısa vadede iyi manevralar yapmak gerekiyor. Bu manevraların açıklanması bu haftaya kaldığı için, cumartesi günü sunulan programın içerisindeki hedefler şu an için piyasaları tatmin etmemiş görünüyor. Bir diğer konu da Derviş’in gelecek para konusunda 10 - 12 milyar dolar civarında bir beklentisi olduğunu söylemesi. Bu miktar için kesin bir şey söylememesi ve çalışmaların devam ediyor olduğunu belirtmesi çok zor ve ciddi pazarlıkların devam ettiğini gösteriyor. IMF ve Dünya Bankası ile görüşmeler çok çetin geçiyor. Tahmin ediyorum, çıkarılması gereken yasalar çıkmadan da net bir cevap ve miktar öğrenemeyeceğiz. Bu yüzden bu çarşamba günü beklediğimiz açıklamalarda da gecikmeler olabilir. Geri dönüş yok, bu yasalar çıkacak ve çıkmalı. Daha önce siyasilerin ulufe dağıttığı tüm kanalların kapatılması yolunda atılması gereken bu adımlar gerçekten çok önemli. Aslında şu an kaç para geleceğinden ziyade, uzun vadede sistemin tümüyle değiştirilmesi adımları çok daha önemli. 
     
Dolarda dalgalanma sürecek      Gelelim bu hafta bu programın yaratabileceği olası etkilere. Döviz piyasasına baktığımız zaman program açıklanmadan önce Tahtakale’de 1 milyon 185 bin lira olan dolar kuru programdan sonra 1 milyon 215 bin lira seviyesine çıktı. Bu doğaldı, çünkü kısa vadede uygulanacak parasal tedbirler ve yardım konusunda program bir şey söylemedi. Bugünden itibaren dolarda kısa vadede 1 milyon 200 bin liranın altına gevşemesi beklenmemeli. Fakat bu kur olması gereken kurun üzerindedir. Programın eksik kısmı açıklanana kadar dolarda yine hızlı ve dalgalı hareketler görmek mümkün olabilecektir. 
     
Borsa satışla açılabilir      Borsa geçen hafta hızla yukarı gitmişti. Şimdi borsa karar verecek. Ya bu programı beğenmeyecek ve düşmeye başlayacak. Bu durumda yeniden 7.000’li seviyelere dönecek. Ya da programın ikinci kısmını beklemeyi tercih edecek. Bunlardan birinci seçeneğe ben pek fazla olasılık vermiyorum. Çünkü geçen hafta başlayan çıkış dalgası hala borsanın umutlu olduğunu gösteriyor. Yani borsada en azından kısa vadede 7.000’li seviyelere yeniden dönüş beklemiyorum. Eğer ikinci seçenek doğruysa bu durumda borsanın hareketleri iki türlü olabilir. Birincisi, programın ikinci kısmından hala umutludur ve değer kazanmasa bile 9000’li seviyelerde tutunarak beklemeye girebilir. 
     İkincisi ise daha yüksek olasılık cuma günü bir miktar k r satışı gelmişti ve açılışta bu satış dalgası devam ederek, endeksin 8.550 - 8.750 aralığındaki desteğine kadar gevşemesine neden olabilir. Bu aşamadan sonra bu seviyedeki destekte önce yatay hareket sonra tekrar toplama ve yukarı hareket yaşanabilir. Bu olasılık yüksek olduğu için, bugün borsanın açılışında hızla aşağı gidiş olursa hemen panik satış yapılmamalıdır ve aksine belki de panik satışlarda alım bile düşünülebilir. Çünkü şu an açıklanan programa verilecek her fiili siyasi destek yasaların çıkması borsayı artırıcı etki yapacaktır. Dolayısıyla ilk anda düşüş, sonra yatay, sonra da tekrar toparlanma yaşayacağımızı düşünüyorum. 
     


 EKONOMİ 














</TEXT>
</DOC>
