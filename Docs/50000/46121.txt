<DOC>
<DOCNO> 46121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun10.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood, terör tehditleri senaryoları için kolları sıvıyor 
</HEADLINE>
<TEXT>

     Hollywood'da, ''Die Hard'' Zor Ölüm ve ''Delta Force One'' gibi filmlerin yapımcılarının da arasında bulunduğu kimseler, gelecekte ABD'nin karşı karşıya kalabileceği olası terör tehditleri ve bu tehditlerle nasıl başedilebileceği konusunda Amerikan ordusuna yardımcı olmaya çalışıyor. 
     Orduya ileri eğitim programları geliştirmek için Güney Kaliforniya Üniversitesi'nde 1999 yılında kurulan Yaratıcı Teknolojiler Enstitüsü yetkilileri, yapımcı, yazar ve yönetmenlerle ordudan uzmanların terörizmle mücadele projeleri için biraraya geldiğini söylediler. 
     Adını açıklamayan yetkililer, 11 Eylül'deki saldırılardan sonra bu ay başında yapılan ilk toplantıda, tartışılan senaryoların içeriği konusunda bilgi vermekten kaçındılar. 
     Ancak bir yetkili, Daily Variety adlı gazetede, katılımcılar arasında ''Die Hard''ın senaryo yazarı Steven E.De Souza, televizyon yazarı David Engelbach ve ''Delta Force One'', ''Invasion U.S.A.'' ve ''Missing in Action'' gibi filmlerde imzası bulunan film yönetmeni Joseph Zito'nun bulunduğunu yolundaki haberi doğruladı. 
     Toplantıya, ''Being John Malkovich'' filminin yönetmeni Spike Jonze, ''Fight Club'' ve ''Seven'' gibi filmlere imza atan David Fincher, ''Grease'' ve ''Honey, I Blew Up the Kid'' filmleriyle tanınan Randal Kleiser ve ''The In Crowd'' filminin yönetmeni Mary Lambert'ın yanı sıra senaryo yazarları Paul De Meo ve Danny Bilson da katıldı. 
     Yaratıcı Teknolojiler Enstitüsü, orduya simulasyon eğitim sistemleri tasarlamak için Amerikan ordusunun verdiği 45 milyon dolar yardımla akademisyenler, video oyun yapımcıları ve Holywood'daki yaratıcı kişiler arasında bir ortaklık olarak kuruldu. 
     Toplantıya katılan heyetten olası terör tehditlerinin ne olabileceği ve bunların nasıl önlenebileceği konusunda görüşler istendiği, tartışmaların sonuçlarının orduya verileceği kaydedildi. 
     






</TEXT>
</DOC>
