<DOC>
<DOCNO> 5644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur02.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KPDS'ye başvurular haftaya başlıyor 
</HEADLINE>
<TEXT>

     Kamu Personeli Yabancı Dil Bilgisi Seviye Tespit Sınavı'na KPDS , başvurular 12 Şubat'ta başlayacak. 
     KPDS, yabancı dil tazminatı almak isteyen kamu personeli ile yatırım hizmetlerinde çalışmalarından dolayı yabancı dil tazminatından yararlanmak isteyen teknik personelin dil bilgisini seviyesini belirlemek amacıyla yapılacak. 
     Herhangi bir kurumda çalışmamakla birlikte yabancı dil bilgisi seviyesini tespit ettirmek isteyen fakülte veya yüksekokul mezunları ile üniversitelerce kendilerinden KPDS puanı istenen öğrenciler de bu sınava katılabilecek. 
     Sınava başvurmak isteyen adaylar, önce valiliklerce il ve ilçelerde kurulan bürolar ile üniversite rektörlüklerinden, başvuru ve sınav ücretini ödemek için banka belgesi alacaklar. Bu belgeyle 17 milyon lira sınav ücreti yatıracaklar. Sınav ücretinin yatırıldığını gösterir banka belgesini, yine valiliklerce kurulan bürolar veya üniversite rektörlüklerine vererek, başvurma belgesi ve kılavuz alacaklar. 
     Adaylar, başvurma belgelerine son 6 ay içinde çekilmiş başı açık fotoğraf yapıştırarak, kılavuzda belirtilen kurallara göre dolduracaklar. Başı açık fotoğraf yapıştırmayan veya fotoğraf yerini boş bırakan adayların başvurma belgeleri teslim alınmayacak. 
     Halen bir kurumda çalışanlar bu belgeyi kurumun en üst amir veya onun görevlendireceği yetkililere onaylattıracaklar. 
     Lisansüstü Eğitimi Giriş Sınavı'na LES girmek isteyenlerden, bu sınavın yapıldığı tarihten itibaren 1 yıl içinde lisans programından mezun olabilecek durumda olup KPDS'ye başvuranlar ile bir lisans prorgamının son sınıfında veya son sınıftan bir önceki sınıfta okuyanlar ise onayı kendi üniversitelerine yaptıracaklar. Adaylar onaylattıkları başvurma belgelerini en geç 23 Şubat 2001'e kadar, aldıkları yerlere teslim edecekler. Postayla, yapılan başvurular kabul edilmeyecek. KPDS, 6 Mayıs 2001'de Ankara ve Lefkoşa'da, başvuran adaylar fazla olduğu taktirde uygun görülen diğer büyük şehirlerde yapılacak. 




</TEXT>
</DOC>
