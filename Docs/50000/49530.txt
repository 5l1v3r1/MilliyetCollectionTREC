<DOC>
<DOCNO> 49530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/spor/spo01.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Myhre 
</HEADLINE>
<TEXT>

Beşiktaş, Majdan’ın transferinde pürüz çıkması üzerine rotayı Norveç Milli Takım’ın file bekçisine çevirdi. Bu oyuncunun yarın İstanbul’a gelip, sözleşme imzalaması bekleniyor 
     BİLAL MEŞE 

     Daum bastırdı 
     SİYAH - BEYAZLI kulüpte Teknik Direktör Christoph Daum’un, Denizlispor maçından sonra, "Bana yeni bir kaleci bulun" diyerek, isyan etmesi üzerine yönetim file bekçisi arayışlarına hız verdi. İngiltere’nin Everton kulübünde forma giyen Norveç Milli Takımı’nın kalecisi Thomas Myhre’ye rotayı çeviren yönetimin, bu oyuncuyu yarın İstanbul’a getirip, sözleşme imzalatacağı öğrenildi. 
     
     Kiralık oynayacak 
     DENİZLİ maçının ardından Daum’un, "Fevzi’ye karşı değilim. Ondan hep Yozgat karşısındaki performansını ortaya koymasını isterim." diyerek, yönetime kaleci isteğini yineledi. Göztepe kalecisi Majdan’ın transferinden sonuç alamayan Beşiktaş’ın, prensipte anlaşılan Myhre’yi sezon sonuna kadar kiralamak istediği, bu oyuncu olmazsa PSV’nin kalecisi Kralj’e yöneleceği bildirildi. 
     
     Myhre kimdir 
     THOMAS Myhre, 1973’te Norveç’in Sarpsborg kentinde doğdu. Şu anda Everton’ın kalesini koruyan 1.93 boyunda ve 83 kilo ağırlığındaki Myhre, profesyonel futbola 1993’te Norveç’in Viking takımında başladı. 1997’den 1999’a kadar Everton’da, 1999 - 2000’de Rangers, Everton ve Birmingham’da, 2000 - 2001’de önce Tranmene Rovers, sonra Everton ve ardından da kiralık olarak Kopenhag’da forma giydi. 19 kez milli oldu ve bu süreçte kalesinde gol görmedi. 
     
FEVZİ Savaşacağım      DENİZLİSPOR maçında yediği üç golle eleştirilerin odak noktasını oluşturan Beşiktaş’ın genç file bekçisi Fevzi’nin ağzını bıçak açmıyor. Stavrum’un takımını öne geçiren sayısıyla sevinçten ağlayan, Veysel’in golüyle ise üzüntüye boğulan Fevzi, "Yıkılmadım, ayaktayım" dedi. 
     HATALI olduğunu vurgulayan genç kaleci, "Bazı kesimler beni bitirmeye uğraşıyor. Yılmayacağım, savaşacağım" ifadelerini kullandı. Denizli maçında golden sonra formasının altında Fevzi’nin tişörtünü gösterip, arkadaşına destek veren İlhan ise, "Onun hep arkasındayız" diye konuştu. 
     
Herkes suçlu’      BEŞİKTAŞ Basın Sözcüsü Mete Düren, Denizlispor beraberliğinin ardından tek suçlu olarak Fevzi’nin gösterilmesini doğru bulmadığını söyledi. Bir futbolcunun tek başına kaybedilen puanlarda suçlu ilan edilmeyeceğini vurgulayan Düren, "Maçı takım kazanır, takım kaybeder. Hata varsa, arkadaşları bunu telafi edecek golleri bulur" dedi. 
     
Nihat kaçtı      NİHAT İzmir’e kaçınca , Beşiktaş yönetiminin transfer için İspanya’ya yapacağı sefer iptal edildi. Menajer Sinan Engin ile 15.40 uçağı ile Madrid’e gitmesi gereken Nihat, dün sabah yapılan idmandan sonra, bir günlük iznini de değerlendirmek için İspanya yerine, İzmir yolunu tuttu. Bütün gün genç futbolcuya ulaşamayan Sinan Engin, durumu yurt dışındaki Başkan Bilgili’ye bildirdi. Bunun üzerine transfer görüşmeleri için Real Sociedad yöneticilerinin İstanbul’a gelmesi kararlaştırıldı. 
     
Daum yine mahkemede      KOKAİN kullandığı gerekçesiyle dava açılan Daum, bugün üçüncü kez yargıç önüne çıkacak. Dün Almanya’ya giden Daum, bu sabah Koblenz’de yargılanacak, gece yine İstanbul’a dönecek. Öte yandan Rize maçının hazırlıklarına başlayan Beşiktaş’ta dünkü idmanda birbirlerine sert giren Mehmet Aksu ve Necat yumruk yumruğa kavga etti. İki oyuncuyu arkadaşları ayırdı. 
     



 SPOR 

























</TEXT>
</DOC>
