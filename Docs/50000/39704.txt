<DOC>
<DOCNO> 39704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur07.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Laleli'de 64 cam tüp içinde radyoaktif madde ele geçirildi 
</HEADLINE>
<TEXT>

     Gümrükler muhafaza ekipleri, İstanbul Laleli'deki bir operasyonda, 64 adet cam tüp içinde, nükleer çalışmalarda kullanılan ''Osmiyum-187'' adlı radyoaktif madde ele geçirdi. 
     Devlet Bakanı Mehmet Keçeciler'in Basın Müşavirliği'nden yapılan açıklamada, Gümrükler Muhafaza Genel Müdürlüğü Bilgi Toplama Yönlendirme Organizasyon Değerlendirme BİYOD Başkanlığı ile İstanbulGümrükler Muhafaza Kaçakçılık İstihbarat ekiplerinin aldıkları bir istihbarat üzerine İstanbul'da faaliyet gösteren Denge Deri firmasını izlemeye aldıkları belirtildi. 
     Radyoaktif madde olan ''osmiyum'' elementi pazarladıklarının belirlenmesi üzerine söz konusu firmanın Laleli semtindeki adresine önceki gün bir operasyon düzenlendiği kaydedilen açıklamada, şöyle denildi 
     ''Yapılan aramada, bazıları kauçuk sünger kılıf içinde olmak üzere toplam 64 adet cam tüp ele geçirildi. İncelemede, A1, B1, C1 ve D1 olarak numaralandırılan 10.5 santimetrelik radyoaktif madde dolu tüplerin üzerinde 'OS-187' ibaresinin yazılı olduğu görüldü. Uzmanlar, Sovyetler Birliği'nin çökmesinden sonra nükleer radyoaktif madde kaçakçılığında önemli bir artış görüldüğünü belirttiler. İstanbul'da Gümrükler Muhafaza ekiplerinin müdahale ettiği olayla ilgili olarak Harun Ünalan, Sait Akıncı, Mehmet İnce, Hüseyin Topkar, Aziz Hakan Kurt ve Fethullah Tanrıkulu adındaki şahıslar yakalanarak gözaltına alındı. Olayla ilgili soruşturma sürüyor.'' 
     







</TEXT>
</DOC>
