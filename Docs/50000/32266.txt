<DOC>
<DOCNO> 32266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/spor/ybay.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pekin nasıl kazandı... 
</HEADLINE>
<TEXT>

     TOGAY BAYATLI 

     Pekin’in 2008 Olimpiyatları’nı IOC’nin Moskova’daki genel kurulunda, hem de ikinci turda kazanması, Dünya kamuoyunda büyük yankılar yarattı. Bunun olayları bilen ve bilmeyen kişilerin yorumuyla daha da devam edeceği açıkça görülmektedir. 
     Gerçekten Pekin ne yaptı da, oylamada böyle tartışmasız bir sonuç elde etti. Önce şunu belirtelim ki IOC’nin üyelerinin 43’nün 1993 yılında yapılan 2000 Olimpiyatları seçiminde Sidney karşısında Pekin’e oy verdikleri gerçeği var. Aralarında ayrılan ve vefat edenler olmasına rağmen bu üyeler seçimde 35 civarındaydı. Asya Olimpiyat Komiteleri Birliği’nin topyekün Pekin’i destekleme kararı alması Çin’i 2008 Olimpiyatları’na daha da yaklaştırdı. AB üyelerinin de bulunduğu birçok ülke, devlet başkanları nezdinde Çin ile ilişkiler kurdu. Her ne kadar AB, Çin’in olimpiyat yapmasını insan hakları nedeniyle protesto ederken, bazı AB ülkelerinin IOC üyeleri hükümetlerinin müthiş baskısı altında oylarını Pekin’e verdiler. Bunda da bu devletlerin Çin’le olan ticari ilişkileri rol oynadı. Aynı durum Güney Amerika ve Afrika’da da geçerli oldu. 
     Ayrıca başkan Samaranch, Çin’in olimpiyat düzenlemesi konusunda inatla ısrarlıydı. Ona göre 1 milyar 300 milyonluk nüfus ile Dünya’da yaşayan insan sayısının yüzde 25’ine sahip olan bu ülkenin olimpizmle tanışması çok önemli bir olaydı. Bu nedenle de Dünya’da en çok bisikletin kullanıldığı ülkenin Çin olduğunu göz önüne getirerek, Değerlendirme Komisyonu’nun başkanlığına Uluslararası Bisiklet Federasyonu Başkanı Hein Verbrüggen’i tayin etti. Verbrüggen görevini yaptı, Pekin’in değerlendirilmesinde insan hakları gibi konuları hiç öneme almadan en yüksek notu verdi. Fransa ve Kanada’dan da tepki almamak için onları da rahatlattı. İstanbul ve Osaka’nın olumsuz rapor alması da tepeden gelen bir komuttu. Fakat İstanbul ve Osaka, Değerlendirme Komisyonu’nun raporu karşısında tepki gösterip, olay yaratınca, beş kentin Moskova’da yarışmasına karar verildi. Bu arada İstanbul’un ısrarcı bir şekilde IOC üyeleriyle görüşüp, oy baskısı kurması, yine birilerinde baş ağrısı yarattı. İstanbul’a oy verecek üyeler sonuna kadar devam edeceklerini ifade edince, Pekin için kulis yapan grup, ikinci turda oylamayı bitirme kararı aldı. Böylece İstanbul, Paris ve Toronto hep birlikte elemine edildiler. 
     Pekin, bir yıl boyunca 200 önemli basın mensubunu, bir o kadar sporcu ve IOC üyeleri dışındaki ülkelerinin etkili spor adamlarını, milletvekillerini, bakanlarını çeşitli nedenlerle ülkesine davet edip, yaşadıkları değişimleri gösterdi. Gerçekten Pekin’de her kentte olduğu gibi açılmış kafeler, barlar vardı. Çok lüks ve görkemli oteller gözükmekteydi. Hele Şangay, New York’tan daha görkemli bir görüntü vermekteydi. Bu arada IOC’deki sunuş konuşmalarında Çin Başbakan Yardımcısı’nın, "Eğer Çin’in Dünya’ya açılmasını istiyorsanız, oyunuzu Pekin’e verin. Bunu sizden çok önemle rica ediyorum" sözleri, büyük tepki yarattı. 
     Evet, Pekin böyle kazandı. İstanbul ise ülkenin başta ekonomi olmak üzere bütün olumsuz imajına rağmen ilk turda Paris’i dahi geçebilecek bir potansiyel gösterdi. Türkiye için olimpiyat başta ekonomi, turizm ve spor olmak üzere, her bakımdan önem taşıyan bir olaydır. Önce devletimiz ve hükümetimiz, sonra da toplumumuz bu işin önemini anlarsa, işte o zaman ülkemiz bir olimpiyat yapma şansına sahip olur. 
     



 SPOR 
























</TEXT>
</DOC>
