<DOC>
<DOCNO> 4261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/ekonomi/aeko.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Jose Amca timi soyalara karşı 
</HEADLINE>
<TEXT>

Brezilya'daki alternatif Davos zirvesinin katılımcısı bin 300 protestocu, Fransız doğal gıda savunucusu Jose Bove önderliğinde, genetik soya tarlalarını telef etti 
     EKONOMİ SERVİSİ 

     Davos'ta toplanan Dünya Ekonomik Forumu'na karşı Brezilya'nın Porto Alegre şehrinde yapılan Dünya Sosyal Forum'u renkli eylemlere sahne oldu. Ünlü Fransız eylemcisi ve doğal gıda savunucusu Jose Bove önderliğindeki Brezilya Topraksız İşçiler Hareketi MST üyeleri, genleriyle oynanmış soyaların ekildiği bir deneme çiftliğine baskın yaptı. 
     İsviçreli Pharmacia şirketine ait Monsanto Çiftliği'ne giren eylemciler, 400 hektar 4 milyon metrekare araziye ekili soya bitkilerini söktü. Yaklaşık bin 300 eylemciyi karşılarında gören çiftliğin korumaları, eylemcilerin içeri girmesine izin verdi. 
     MST Başkanı Pedro Stedile, eylemciler çiftliği terk ederken Monsanto'da çalışan yabancıları tehdit etti. Stedile, "Bu şirket genetik ürünler yetiştirmeye devam ederse, gelecek sefer bütün yabancı yöneticileri bir uçağa bindirip geldiklere yere geri göndereceğiz" dedi. 
     Fransız eylemci Bove ise yaptığı konuşmada genetik olarak geliştirilmiş tarım ürünlerinin çiftçiler, tüketiciler ve çevre için bilinmeyen riskler taşıdığını söyledi. Asıl mesleği koyun yetiştiriciliği olan Bove, başkanlığını yaptığı Fransız Çiftçiler Konfederasyonu üyeleriyle beraber Fransa'nın kırsal kesimindeki bir McDonald's'a karşı yaptıkları saldırı sayesinde dünya çapında meşhur olmuştu. 
     
Klasik hedef McDonald's      Jose Bove'nin McDonalds'a karşı düzenlediği eylemden bu yana küreselleşme karşıtları tarafından hedef haline gelen McDonald's, Porto Alegre'de de saldırıya uğradı. Şehirdeki tek McDonald's'a gelen eylemciler karşılarında polisi görünce, restoranı domates yağmuruna tutmayı tercih etti. 
     Dünya Ekonomik Forumu'na, aralarında Cezayir eski Cumhurbaşkanı Ahmet Ben Bella'nın da bulunduğu 5 bin siyasetçi, akademisyen, sendika liderleri ve sivil toplum örgütü üyeleri katıldı. Forum sırasında düzenlenen konferanslara katılan konuşmacılar küreselleşmeyi protesto etmek amacıyla kırmızı atkı takıyor. Forum'da, küreselleşmenin fakirler üzerindeki olumsuz etkilerine dikkat çekilmeye çalışılıyor. 
     


 EKONOMİ 














</TEXT>
</DOC>
