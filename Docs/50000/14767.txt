<DOC>
<DOCNO> 14767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/soneko10.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların yükselmesi işçi maaşlarını eritti 
</HEADLINE>
<TEXT>

     Kamu kesiminde çalışan işçilerin ücretlerinde, son ekonomik kriz nedeniyle 354 dolar düzeyinde kayıp olduğu bildirildi. 
     Türk-İş'in yaptığı araştırmaya göre, ortalama 520 milyon 123 bin lira olan ve Ocak ayı başında 776 dolara tekabül eden kamu işçisinin ücreti, dalgalı kur sisteminin uygulanması sonucunda 3 Nisan itibariyle 354 dolarlık bir kayıpla 422 dolara indi. 
     Araştırmada, kamu kesiminde bağıtlanan toplu iş sözleşmesi ile Ocak 1999'da aylık çıplak 228 milyon 200 bin lira olan ve 712 dolar düzeyinde bulunan işçi ücretlerinin, daha sonraki dönemlerde dövizdeki yavaş artışın etkisi ile Temmuz 2000'de 831 dolara çıktığı bildirildi. Temmuz 2000'de ortalama kamu işçi ücreti 520 milyon 123 bin lira oldu 
     Şubat ayında ortaya çıkan ekonomik krizle birlikte döviz kurlarının dalgalanmaya bırakıldığı ve Türk Lirası'nın dolar karşısında yaklaşık yüzde 75 oranında değer yitirdiği vurgulanan araştırmada, buna bağlı olarak Aralık 2000'de 768 dolar düzeyinde olan kamu kesimi işçi ücretlerinin, Şubat ayında 705 dolar, Mart ayında 539 dolar ve Nisan ayının ilk günlerinde ise 422 dolar düzeyine düştüğü kaydedildi. 
     Türk-İş araştırmasında, Ocak ayında ortalama 776 dolar olan kamu işçisinin ücretinin, ekonomik kriz nedeniyle Nisan ayının ilk günlerinde, 354 dolarlık bir kayıpla 422 dolara indiği bildirildi. 
     Türkiye'de 2000 yılı başında uygulamaya konulan istikrar programının önemli bir yönünün, ücret artışlarının hedeflenen enflasyon oranı dikkate alınarak belirlenmesi olduğu belirtilen araştırmada, kamu kesiminde 1999 yılında toplu iş sözleşmeleri ile ücret zamlarının 6'şar aylık dönemler halinde gerçekleşen enflasyon kadar olduğu ve ayrıca refah payı da alındığı için ortalama ücretlerde reel gerileme bir yana, satın alma gücünde artış olduğu kaydedildi. 2001 yılı itibariyle kamu kesimi sözleşmelerinin henüz bağıtlanamadığına dikkat çekilen araştırmada, işçilerin halen 6-7 ay önce aldıkları ücret zammı sonrası oluşan ücret düzeyi ile geçimlerini sürdürdükleri belirtilerek, Mart 2001 itibariyle Temmuz 2000'e göre ortalama ücretlerde yüzde 23.5 oranında bir gerilemenin olduğu da ifade edildi. 




</TEXT>
</DOC>
