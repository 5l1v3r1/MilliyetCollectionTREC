<DOC>
<DOCNO> 41011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur13.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Demirel ile eşi Ayşenur Demirel hakim önünde... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ı, ''Teşekkül oluşturmak suretiyle sistemli ve planlı olarak 1 milyar 200 milyon dolar zarara uğrattıkları'' öne sürülen, bankanın eski sahibi Yahya Murat Demirel'in de aralarında bulunduğu 19'u tutuklu 38 sanığın yargılanmasına başlandı. 
     İstanbul 1 No'lu DGM'de görülen davanın 2'nci duruşmasına, tutuklu sanıklar Yahya Murat Demirel, Ayşenur Demirel Esenler , Gökalp Baştürk, Şaban Ayhan Tatlıgil, Hüsnü Barbaros Olcay, Emine Mehtap Ceylan, Sami Erdem, Ali Süha Paya, Aykut Karabulut, Nail Keçili, Özgen Tamuman, Özkul Arkadaş, Muzaffer Aygün, Şükrü Esat Erkuş, Ömer Özbay, Erol Ergin, Sevtap Arslan, Aydoğan Semizer ve Kevin Hood ile tutuksuz sanıklardan Pembe Jale Oktay katıldı. 
     Davanın başka suçtan tutuklu sanığı Cavit Çağlar ile diğer tutuksuz sanıklar Turan Turanoğlu, Neslihan Demirel, Hüseyin Bayraktar, Şakir Gürel, Muhteşem Ekenler, Ali Ertunç Yalçın, Özcan Tangu, M. Suat Çelebi, Hakan Ferhatoğlu, Abdüllatif Yoldüz, Ahmet Yalçın, Cemal Birol Meral, Murat Budanaz, Suavi Arslan, Volkan Olcay, Hatice Behlül Özbay ve Mustafa Tugay ise duruşmaya gelmedi. 
     Duruşma saat 11.30 sıralarında başladı. 
     İddianameden 
     İstanbul DGM Cumhuriyet Savcıları Muzaffer Yalçın, Turan Çolakkadı ve Ercan Cengiz tarafından hazırlanan iddianamede, sanıkların işledikleri suçlar, ''Çıkar amaçlı organize suç örgütü oluşturmak'', ''Cürüm işlemek için teşekkül oluşturmak'', ''Cürüm işlemek için oluşturulan teşekküle katılmak'', ''Cürüm işlemek için oluşturulan teşekküle bilerek yardımda bulunmak'', ''Banka aracı kılınarak dolandırıcılık yapmak ve bu suça iştirak etmek'', ''Tahsis edilmemesi gereken bir kredinin açılmasını sağlamak amacıyla dolandırıcılık ve busuça iştirak'' ile ''Banka parasını zimmete geçirmek ve bu suça iştirak'' olarak sıralanıyor. 
     Toplam 38 sanıktan Yahya Murat Demirel, Ali Süha Paya, Sevtap Arslan, Kevin Hood, Aykut Karabulut, Hüsnü Barbaros Olcay, Şükrü Esat Erkuş, Gökalp Baştürk, Şaban Ayhan Tatlıgil, Ayşenur Demirel Esenler , Aydoğan Semizer, Özgen Tamuman, Muzaffer Aygün, Özkul Arkadaş, Ömer Özbay, Erol Ergin, Emine Mehtap Ceylan, Nail Keçili ile sonradan hakkında hazırlanan iddianameyle dosyası bu davayla birleştirilen Sami Erdem'in tutuklu olduğu kaydedilen iddianamede, 615 mudi de ''mağdur'' olarak gösteriliyor. 
     Çağlar'i istenen ceza 
     Eski bakan ve işadamı Cavit Çağlar hakkında, Egebank soruşturması kapsamında açılan dava da Egebank ana davasıyla birleştirildi. Çağlar hakkında hazırlanan 5 sayfalık ek iddianamede, Tasarruf Mevduatı Sigorta Fonu'na devrinden önce Egebank'tan 7 milyon 400 bin dolar kredi aldığı, ancak bunun geri ödemesini ilk aşamada banka yerine bankanın eski sahibi Yahya Murat Demirel'e yaptığı belirtiliyor. 
     Çağlar'ın, banka yönetiminin şikayetçi olmasının ardından borcunun 3 milyon 900 bin dolarını ödediği, kalan miktarın da takside bağlandığı kaydedilen iddianamede, sanığın ''Cürüm işlemek amacıyla oluşturulan teşekküle yardım ve yataklık etmek'' ile ''Dolandırıcılık'' suçlarından dolayı 2 yıl 6 ay ile 6 yıl arasında ağır hapis cezasına çarptırılması isteniyor. 
     
     






</TEXT>
</DOC>
