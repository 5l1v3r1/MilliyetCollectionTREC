<DOC>
<DOCNO> 31076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/siyaset/siy02.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Af mercek altında 
</HEADLINE>
<TEXT>

Anayasa Mahkemesi, şartlı salıverilmeyle ilgili 200 başvuruyu görüşmeye yarın başlıyor. İlk tespitlere göre, aftan yararlanmada eşitsizlikler söz konusu 
     ERSAN ATAR Ankara 

     Kamuoyunda "Af Yasası" olarak bilinen "Şartla Salverilmeye, Dava ve Cezaların Ertelenmesine Dair Kanun"un birçok madde ve hükmünün iptali istemini yarın görüşmeye başlayacak olan Anayasa Mahkemesi'nde belirginleşen ilk tespitler, "Eşitler arasında eşitsizlikler var. Bunların giderilmesi gerekir" şeklinde biçimlendi. 
     Alınan bilgiye göre, "Af Yasası"nın değişik hükümlerinin iptali için yapılan yaklaşık 200 başvuruyu yarın değerlendirmeye başlayacak olan Anayasa Mahkemesi'nde ilk olarak bu yasanın tanımı yapılacak. Yarın ve çarşamba günü yasanın "af yasası mı ", "şartla salıverilme mi " yoksa "erteleme yasası mı " olduğuna karar verildikten sonra çok sayıda açılan iptal davasının nasıl gruplandırılarak bakılacağı belirginleşecek. 
     Mahkeme kulislerinden sızan ilk bilgilere göre üyelerden bazıları, "bir suçu işleyen tutuklu veya hükümlü yasadan yararlandırılırken benzer veya daha hafif suçu işleyen bir tutuklu veya hükümlünün yasadan yararlandırılmayışı, yasanın tanımı ne olursa olsun Anayasa'nın eşitlik ilkesine aykırı" görüşünde birleşti. 
     Cumhurbaşkanı Ahmet Necdet Sezer'in de yasanın ilk kez kendisine gönderildiğinde yazdığı veto gerekçeleri arasında bu durum temel noktayı oluşturuyordu. Sezer veto gerekçesinde, ölüm cezasını düzenleyen hükümler kapsam içine alınırken, öldürmeye tehdit eden tutuklu veya hükümlünün bu yasadan yararlandırılmayışını, eşitsizlik olarak yorumlamıştı. 
     Sezer yine, bir memurun görevi kötüye kullanma suçunun kapsam içinde tutulmasına rağmen, aynı suçu hakimlerin işlemesi halinde şartla salıverilmeden yararlandırılmamalarını da aynı şekilde eşitsiz bulmuştu. 
     Anayasa Mahkemesi 1991 yılında çıkan ve sonuçları nedeniyle "Şartla Salıverilme Yasası" olarak tanımlanan Terörle Mücadele Yasası'nın da iptal davalarına bakmıştı. O dönemde sadece "ülkeyi bölme" suçunun tanımlandığı TCK'nın 125. maddesi kapsam dışında kalmış, diğer bütün hükümler iptal edilerek "genel af" gibi bütün tutuklu ve hükümlüler salıverilmişti. 
     Yüksek Mahkeme'de 1991'de çıkan yasanın iptali ile ilgili kararların dikkatle incelendiği ve Mahkeme gündemindeki "Af Yasası"nın 1991'deki kadar genişlemeyeceği yorumları yapıldı. 
     



 SİYASET 













</TEXT>
</DOC>
