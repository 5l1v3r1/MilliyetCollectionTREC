<DOC>
<DOCNO> 3420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sontur26.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'de aftan yararlandı 
</HEADLINE>
<TEXT>

     DYP Genel Başkanı Tansu Çiller hakkında, "Devletin askeri kuvvetlerini alenen tahkir ve tezyif etmek" suçunu işlediği iddiasıyla Genelkurmay Başkanlığı’nın başvurusu üzerine, Samsun Cumhuriyet Başsavcılığı’nca başlatılan soruşturma, "Şartla Salıverme ve Cezaları Ertelenmesi"ne ilişkin yasa nedeniyle ertelendi. 
     DYP Genel Başkanı Tansu Çiller’in 24 Eylül 1999’da, Samsun’da düzenlenen mitingte yaptığı konuşmada, "Bugüne kadar atanmışlar da iskemleye oturdu ama hiçbir zaman seçilmiş biri, bir partinin genel başkanı, onbaşı olma şerefsizliğini göstermedi" şeklindeki konuşması nedeniyle Genelkurmay Başkanlığı’nın başvurusu üzerine Samsun Cumhuriyet Başsavcılığı soruşturma başlatmıştı. 
     Samsun Cumhuriyet Savcısı Muammer Ildırışık’ın imzasıyla açıklanan "erteleme kararı"nda, şöyle denildi "23 Nisan 1999 tarihine kadar işlenen suçlardan dolayı şartla salıvermeye, dava ve cezaların ertelenmesine dair kanun gereğince, davanın açılmasının ertelenmesine, sanığın cürüm ile aynı cins veya daha ağır şahsi hürriyeti bağlayıcı cezayı gerektiren bir suç işlediğinde erteleme konusu suçtan dava açılmasının bilinmesine kamu adına karar verildi." 
     TBMM Başkanlığı, TCK’nın 159. maddesinden yargılanacak olan Tansu Çiller’in halen milletvekili olduğunu, kovuşturmanın ise milletvekili sıfatının sona ermesine kadar ertelenmesini istemişti 




</TEXT>
</DOC>
