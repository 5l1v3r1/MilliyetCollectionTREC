<DOC>
<DOCNO> 45847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/guncel/gun01.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap CNN'i kıymete bindi 
</HEADLINE>
<TEXT>

El Cezire'nin CNN'e satılan bombardıman görüntüleri, 6 saatlik ambargoya rağmen bütün Amerikan kanallarında aynen yayınlandı 
     DIŞ HABERLER SERVİSİ 

     Taliban ve Usame bin Ladin'in dünyayla tek bağlantısı olan Katar'dan yayın yapan haber kanalı El Cezire, operasyonla birlikte dünya medyasının alıntı yapıp kaynak gösterdiği televizyon kanalı haline geldi. ABD'nin operasyonu başlatmasından kısa süre sonra, Usame bin Ladin röportajını yayınlayan kanal, büyük ses getirdi ama ABD'de de sinirlerin gerilmesine neden oldu. 
     
     Ambargoyu deldiler 
     Bombardıman görüntülerini CNN'e veren El Cezire televizyonunun yayını, diğer Amerikan kanallarına koyulan 6 saatlik ambargoya rağmen pek çok kanalda aynen verildi. ABC, CBS, NBC, MSNBC ve Fox televizyonları, harek t başlar başlamaz ambargoyu ihlal edip El Cezire'nin elde ettiği görüntüleri yayınladılar. Usame bin Ladin'in konuşması da aynı şekilde, ambargo delinerek Amerikan televizyonlarında yayınlandı. 
     
     'Başka çaremiz yoktu' 
     Ambargoyu neden ihlal ettiklerini açıklayan NBC televizyonunun sözcüsü Barbara Levin, "Amerika, 11 Eylül'de saldırıya uğradığında bütün kanallar, sorumlu bir davranış sergileyerek elde edilen görüntüleri paylaştılar. Amerika, bu saldırıya karşılık verdiğinde, CNN farklı bir yol seçti ve ricalarımıza rağmen görüntüleri tek başına almak istedi" dedi. ABC televizyonunun sözcüsü Jeffrey Schneider da "Bu görüntülerin Amerikan halkına ulaştırılması, içinde bulunduğumuz şu ulusal kriz durumunda, CNN'in ticari çıkarlarından çok daha önemli" diye konuştu. 
     
     Taliban onaylı TV kanalı 
     Katar'dan 1996 yılından itibaren Arapça haber yayınına başlayan El Cezire, sansürsüz haberciliği nedeniyle Arap yöneticilerinin tepkisini topluyor. 600 bin nüfuslu Katar Şeyhliği'nden uydu aracılığı ile 24 saat yayın yapan "El Cezire Uydu Kanalı" JSC , tüm dünyada çanak antenlerle rahatlıkla izlenebiliyor. El Cezire, Taliban’ın Afganistan'da habercilik yapmasına izin verdiği sayılı yayın kuruluşları arasında yer alıyor. 
     



 GÜNCEL 























</TEXT>
</DOC>
