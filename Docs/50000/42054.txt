<DOC>
<DOCNO> 42054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/guncel/gun06.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Meclis’in gizli komuta merkezi... 
</HEADLINE>
<TEXT>

ABD’deki eylem, saldırı anında yetkililerin görevlerini sürdürmesini sağlayacak gizli komuta merkezlerini gündeme getirdi. TBMM’nin çalışacağı gizli merkez, birkaç yıl önce MGK Genel Sekreterliği’nin karşısındaki arazinin altında inşa edildi 
     SALİHA ÇOLAK Ankara 

     21 basınç ve serpinti sığınağıyla geniş koridorlardan oluşan yeraltındaki Meclis’te her an kullanıma hazır gerekli malzemeler hazır tutuluyor. Tehlike anında tüm milletvekillerinin iki saat içinde sığınağa inebilmesini sağlayacak bir sivil savunma planı bulunuyor. Körfez Savaşı sırasında Meclis’in hava saldırılarına rağmen açık kalmasını sağlayacak hazırlıklarına karşın kabine konusunda eksiklik görülmesi üzerine bu sorun da çözüldü. 
     
     Boş arazi gibi duruyor 
     Birkaç yıl önce yapımı tamamlanan Başkent’teki yeraltı merkezi bir nükleer savaş sırasında bile başbakan ve bakanların ülkeyi yönetmeye devam etmesini sağlayacak güvenlik elemanlarıyla donatıldı. Yeraltı yönetim merkezi için Başbakanlık binasının altı yerine Eskişehir yolunda MGK Genel Sekreterliği binasının karşısındaki bir alan seçildi. Dışardan bakıldığında geniş boş bir alanda toprak yığını gibi görünen alanın altı, sivil yönetimin de, ABD benzeri bir saldırıyla karşı karşıya kaldığında kenti terk etmeden olaylara müdahale etmesini sağlayacak şekilde hazırlandı. 
     



 GÜNCEL 




















</TEXT>
</DOC>
