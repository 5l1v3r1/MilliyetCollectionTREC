<DOC>
<DOCNO> 38477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo26.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe maçından notlar 
</HEADLINE>
<TEXT>

     Avrupa Şampiyonlar Ligi 3. ön eleme turu rövanş maçında, İskoçya'nın Glasgow Rangers takımını 2-1 yenen Fenerbahçe, Avrupa Şampiyonlar Ligi'ne kaldı. 
     Fenerbahçe ikinci yarıya, ilk 45 dakikada elde ettiği 1-0'lık üstünlüğü korumak amacıyla savunma ağırlıklı bir oyunla başlayınca, konrolü tamamıyla rakibine bıraktı. Glasgow Rangers'ın geliştirdiği ataklarda zor anlar yaşayan sarı-lacivertliler, Rüştü'nün başarılı kurtarışlarıyla ilk bölümde rakibine gol şansı tanımadı. Serhat'ın, oyuna girmesinin hemen ardından golü atmasıyla farkı 2'ye çıkarıp az da olsa rahatlayan Fenerbahçe, hemen 3 dakika sonra kalesinde gördüğü golle yeniden strese girdi. Sarı-lacivertliler, özellikle oyunun son bölümünde adeta ölüp ölüp dirildi ancak karşılaşmayı 2-1 kazanarak tarihinde 2. kez Avrupa Şampiyonlar Ligi'ne kalmayı başardı. 
     Glasgow Rangers ise ikinci yarıda daha atak bir görüntü sergiledi. Özellikle Ricksen'ın geliştirdiği ataklarda tehlikeler yaratan İskoç ekibi, rakip ceza alanı içinde fazla başarılı olamayınca, sahadan yenik ayrılıp tura veda etti. 
     
İlk yarı      4. dakikada Johnson'ın düşürülmesiyle kazanılan serbest atışı Revivo kullandı. İsrailli futbolcu, yaklaşık 25 metreden yaptığı vuruşta, topu kaleci Klos'un solundan Glasgow Rangers ağlarına gönderdi 1-0. 
     20. dakikada Amoruso'nun yaklaşık 30 metreden kullandığı serbest vuruşta, top Fenerbahçe kalesi yan direğini sıyırarak auta çıktı. 
     27. dakikada Revivo'nun ara pasıyla ceza alanına sarkan Rapaiç'den önce topa müdahale eden Glasgow Rangers savunması tehlikeyi uzaklaştırdı. 
     28. dakikada rakipten kaptığı topla sağdan ceza alanına giren Lazetiç'in şutunda, top kaleci Klos'da kaldı. 
     34. dakikada Numan'ın ara pasında soldan ceza alanına giren De Boer'in vuruşunda, topu kaleci Rüştü yatarak kontrol etti. 
     Kalan dakikalarda başka gol olmadı ve karşılaşmanın ilk yarısı Fenerbahçe'nin 1-0 üstünlüğüyle tamamlandı. 
     
İkinci yarı      İkinci yarıya Glasgow Rangers, Vidmar'ın yerine Ross'u alarak başladı. 
     50. dakikada De Boer'in soldan kullandığı köşe atışında, arka direk dibinde Ross kafayla topu altıpas içine indirdi. Wilson'un yakından vuruşunda topu Rüştü güzel bir hamleyle çeldi ve savunma tehlikeyi uzaklaştırdı. 
     62. dakikada Ricksen sağdan ceza alanı içine girip topa çok sert vurdu. Rüştü, parmaklarının ucuyla topu son anda üstten kornere attı. 
     68. dakikada Glasgow Rangers'ten Ross sarı kart gördü. 
     69. dakikada Fenerbahçe'de, Revivo yerini Serhat'a bıraktı. 
     71. dakikada Lazetiç'in güzel ara pasıyla sağdan ceza alanına giren Serhat, sert bir vuruşla topu kaleci Klos'un sağından ağlara gönderdi 2-0. 
     72. dakikada Glasgow Rangers'da Kanchelskis çıktı, yerine Caniggia oyuna girdi. 
     74. dakikada konuk takımın atağında, topu kontrol eden Ricksen, ceza alanına girerken çok sert vurdu. Lazetiç'e çarpan top kaleci Rüştü'yü yanıltarak köşeden ağlara gitti 2-1. 
     77. dakikada Fenerbahçe'de, Rapaiç'in yerine Andersson oyuna girdi. 
     80. dakikada Fenerbahçeli Andersson sarı kart gördü. 
     89. dakikada Konterman'ın ceza alanı dışından sert şutunda, kaleci Rüştü'yü geçen topu, Ümit Özat çizgi üzerinden çıkararak mutlak bir golü önledi. 
     90. dakikada Serhat sağdan ceza alanına girdi. Bu futbolcunun vuruşunda, kaleci Klos'u geçen top auta çıktı. 
     Fenerbahçe, maçı 2-1 kazanarak Avrupa Şampiyonlar Ligi'ne 'merhaba' dedi. 
     

</TEXT>
</DOC>
