<DOC>
<DOCNO> 28658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/spor/spo01.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NOUMA KAOSU 
</HEADLINE>
<TEXT>

Beşiktaş’ın, kendisine müşteri bulamayan Fransız oyuncu nedeniyle eli kolu bağlandı. 5 milyon dolarlık bonservisi indirmeyi düşünen yönetim, PSG’nin teklifini yeniden gündemine alacak 
     KARTAL YİĞİT 

     DAUM’UN yeni sezonda kalmasını istemediği Nouma’nın, bonservis ücretinin yüksek olması nedeniyle kendisine kulüp bulamaması ve çalışmalara katılacağını açıklaması tam bir kaos yarattı. Dış transferde Veit ve Baya’dan sonra yapılacak transferleri Fransız oyuncudan gelecek parayla gerçekleştirmeyi hedefleyen yönetimin, bu olumsuzluklar nedeniyle eli kolu bağlandı. Nouma için yaklaşık 5 milyon dolar isteyen Beşiktaş, bu rakamı indirmeyi düşünüyor. 
     YÖNETİM, Nouma indirime rağmen satılamazsa, PSG’nin önerdiği iki futbolcu ve iki milyon dolarlık teklifi yeniden gündemine alacak. Taraftarın sevgilisi haline gelen, ancak buna rağmen Nouma’yı gözden çıkaran yöneticiler de arada kaldı. Siyah - Beyazlılar, "Tribünler istiyor, ama hocamız istemiyor. Takımda tutarsak yeni sezona sorunlarla gireriz. Taviz veremeyiz" dediler. Yönetim bugün Serdar Bilgili başkanlığında toplanarak, önemli kararlar alacak. 
     
Tümer bekleyişi      BEŞİKTAŞ ön protokol imzaladığı Samsunsporlu Tümer ile dün bir kez daha görüştü. Karadeniz kulübünden bugün yanıt bekleyecek olan Siyah - Beyazlılar, tecrübeli oyuncuyla da her konuda anlaşma sağladılar. Menajer Sinan Engin, Tümer’in yanı sıra Fatih ve İlhan için de kulüpleriyle yapılan görüşmelerin iki üç gün içine netleşeceğini söyledi. Ayhan’la ilgili karar da büyük olasılıkla bugün verilecek. 
     
Doğan’dan özür      BİR radyo programında, "Neydi o Beşiktaş Başkanı’nın adı" diyen Gaziantep Başkanı Celal Doğan, dün Antalya’da tatil yapan Serdar Bilgili’yi telefonla arayarak özür diledi. Siyah - Beyazlı camianın büyük tepkisini çeken Doğan, Bilgili’ye son derece üzgün olduğunu ve canlı yayında bu talihsiz lafların bir anda ağzından çıkıverdiğini söyledi. Bilgili de, "İnsanlık hali. Olur böyle şeyler. Zaten art niyetle söylediğinizi düşünmek bile istemedim. Konu kapanmıştır" dedi. 
     



 SPOR 























</TEXT>
</DOC>
