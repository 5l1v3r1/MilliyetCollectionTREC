<DOC>
<DOCNO> 14916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/yasam/yas08.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yorgan ve battaniyeleri soyuldu 
</HEADLINE>
<TEXT>
Girik'i hem soydular hem pişman olmadılar 
Fatma Girik'in Bodrum'daki villasına giren hırsızlar, bir de 'Pişman değiliz' notu bıraktı 
     Yaşar ANTER BODRUM DHA 

     Sinema sanatçısı Fatma Girik'in iki yıl önce Bodrum'un Torba köyünde yaptırdığı denize sıfır lüks villa soyuldu. 
     Villaya önceki gece alüminyum panjur ve camları kırarak giren hırsızlar, 3 yorgan, 2 battaniye, porselen yemek takımı, mutfak robotu, tıraş makinesi ve elbiseleri çaldı. Hırsızlık, hizmetçinin dün sabah eve gelmesiyle ortaya çıktı. 
     
     'Bulduğumuzu götürdük' 
     İhbar üzerine gelen jandarma, hırsızlardan geriye sadece, 'Sayın zenginler, hırsızlık yaptığımız için pişman değiliz, işsizlik canımıza tak dedi. Aradığımızı bulamadık, bulduğumuzu götürdük' yazılı bir not buldu. Villasının soyulduğunu öğrenen Fatma Girik de, sinema yönetmeni akrabası Gani Turanlı ile dün ilk uçakla Bodrum'a gitti. Evinin halini görünce hayretler içinde kalan Girik, "Bu hırsızlar salak olmalı, evin bütün kapılarını kırmışlar" dedi. 
     
     


 YAŞAM 























</TEXT>
</DOC>
