<DOC>
<DOCNO> 47500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun06.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Şarbon vakalarında son durum.... 
</HEADLINE>
<TEXT>

     ABD'de şarbon vakaları her geçen gün artarak günlük yaşamı zorlaştırırken, şu ana dek ülke çapında 40 kişinin şarbon bakterisini taşıdığı ve 4 kişinin ise ciddi şarbon enfeksiyonuyla mücadele ettiği belirtildi. 
     Florida'da The Sun adlı tabloid gazetenin fotoğraf editörü Bob Stevens'ın, aldığı bir mektubun içinden dökülen pudra benzeri materyalin ardından ölmesiyle, şarbon tehlikesi ilk kez 5 Ekim'de su yüzüne çıkmıştı. 
     ABD'de 25 yıldır görülmeyen şarbonun, 11 Eylül terörist saldırılarına paralel biçimde biyolojik terör silahı olarak kullanıldığı görüşüne karşılık, ABD Adalet Bakanlığı'na bağlı Federal Soruşturma Bürosu FBI yetkilileri, 2 olay arasında bağlantı olduğuna ilişkin somut kanıt olmadığında ısrar ediyor. 
     Stevens ile aynı binada çalışan 73 yaşındaki Ernesto Blanco'da da şarbon bulunmuş ve Blanco, tedaviye alınmıştı. 
     The Sun Gazetesi'nin başka bir çalışanı olan Stephanie Dailey de şarbonu aldığı belirlenmesine karşılık hastalığın semptomlarını göstermemişti. The Sun'ın da bulunduğu American Media binasında 5 kişinin daha bakteriyi taşıdığı fakat hastalığa yakalanmadığı açıklanmıştı. 
     
     New York 
     New York'ta, NBC Televizyonu'nun sunucusu Tom Brokaw'ın asistanı Erin O'Connor'ın da, Brokaw'a gelen bir mektubu açarken, deri şarbonuyla temasta bulunduğu ortaya çıktı. 
     ABC Televizyonu'nun bir çalışanının 7 aylık bebeği de deri şarbonuna yakalandı. New York'ta 1 polis memuru ve 2 laboratuvar görevlisinin de şarbon taşıdığı anlaşıldı. 
     Son olarak New York Valisi George Pataki'nin ofisinde şarbona rastlandı. 
     
     Washington 
     Senato Demokrat Parti çoğunluk lideri Tom Daschle'a gönderilen bir mektupta şarbon belirlendi. Yapılan testler sonucu, Daschle'ın ofisinde çalışanların bir kısmı ile komşu ofisteki Senatör Russel Feingold'un asistanları ile kongre polisinden oluşan toplam 34 kişinin şarbona maruz kaldığı açıklandı. 
     
     Nevada 
     Nevada'nın Reno kentindeki Microsoft ofisine gönderilen bir mektupta, şarbon bakterisi bulundu. Ancak yapılan testlerde bakteriye çalışanlar arasında rastlanmadı. 
     






</TEXT>
</DOC>
