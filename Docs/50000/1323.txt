<DOC>
<DOCNO> 1323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/spor/yuru01.html </URL>
<DATE> 2001/01/09/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Terim ve Şükür 
</HEADLINE>
<TEXT>

     ÖMER ÜRÜNDÜL 

     Lige verilen arada hafta sonunu futbol elçilerimizi takip etmek için İtalya’da geçirdik. 
     Fatih Terim artık tartışmasız, seri A’ya değişik renk katan bir teknik direktör. Fiorentina’nın kısıtlı kadrosuyla seyir zevki veren tempolu oyun anlayışı, içeride dışarıda rakip kim olursa olsun her maça kazanma felsefesi ile çıkması, uzak ara lider güçlü Roma ile birlikte en çok gol atan takım olması, yalnız Floransa’da değil, Çizme’de Terim’i ilgi odağı haline getirdi. 
     Torino’daki zorluk derecesi yüksek maç tam futbol şölenine sahne oldu. Müthiş mücadeleyi seyredemeyenlerin kafasında şöyle bir soru işareti oluşabilir Fiorentina nasıl oldu da iki farklı skor avantajından yenik duruma düştü Juventus’un hiç bu kadar motive olduğunu, 70 dakika inanılmaz pres ve tempo sergilediğini son senelerde görmemiştik. Fiorentina eğer tek farklı skor avantajını ikinci yarı ilk on beş dakikada koruyabilse, maçı kolay ve farklı kazanabilirdi. Ama bu bölümde iki gol birden yedi. Moral bozukluğuna rağmen beraberliği kurtarmak da çok önemli bir olaydı. 
     Terim’in elindeki kadro çok kısıtlı. O gece yedek kulübesine baktığımızda taktik anlayışı ve oyunun gidişatını değiştirecek tek bir isim bile bulamıyorsunuz. İşte İtalya medyası diğer güçlü takımların oynadığı yetersiz futbolu göz önüne alıp sıkıntılar içindeki Fiorentina’nın başarılı performansından dolayı Terim’i takdir ediyor. 
     Hakan Şükür zor şartlar altındaki mücadelesine devam ediyor. Kritik Milano derbisi öncesi idmanlardaki çalışması ve Tardelli’nin Milan’dan korkup fizik gücü kuvvetli forvete ihtiyaç duyması nedeniyle son gün ilk on birde formayı kaptı. Yapısına hiç uymayan İnter’in oyun anlayışı içinde mükemmele yakın bir futbol sergiledi. Milan’ın oyun başındaki yüksek temposunda arka arkaya ciddi kale önü tehlikeleri yaşanırken, ilk atakta attığı nefis golle takımına hayat verdi. Sonra da kendi özellikleriyle çok faydalı, Vieri’yi pozisyonlarla buluşturan icraatlar yaptı. Bütün bunlara rağmen ikinci devre ortasında Tardelli’nin Hakan’ı oyundan alması inanılmaz bir teknik adam yanlışlığı yanında kocaman da bir ayıptı. Ama seyirci protestoları ve Hakan lehine tezahüratlarla en güzel cevabı Tardelli’ye verdi. Hakan’ın alınmadan yola devam etmesi lazım. Böyle bir önemli derbide ilk on birde sahaya çıkmak bile onun gücünü ve kalitesini gösteriyor. 
     Sezon başında da söylediğimiz gibi her yönden Hakan’ın durumu kolay değil. Ama gücü ve hırsıyla yine de bu formayı bırakmayacağına kesinlikle inanıyoruz. 
     Fatih Terim üç gün boyunca hem gazetelerde hem de spor programlarından sürekli gündemdeydi. Hakan Şükür de dün İtalya’nın bir numaralı spor gazetesinin manşetinde resmiyle birlikte yeraldı. Bunlar gerçekten bizim için gurur verici olaylar. Gelişmeler neler gösterir bilemeyiz ama en büyük temennimiz Fatih Terim ile Hakan Şükür’ün İtalya’da aynı takımda buluşmaları. 
     


 SPOR 




























</TEXT>
</DOC>
