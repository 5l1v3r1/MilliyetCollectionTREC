<DOC>
<DOCNO> 25063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/guncel/gun20.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     İtfaiye tilki kurtardı 
     Kayseri'de düştüğü boş su kuyusunda mahsur kalan tilki yavrusunu itfaiye ekipleri kurtardı. Danişmentgazi Mahallesi'nde sıvacı Yakup Özdin, boş bir su kuyusundan bazı sesler geldiğini duydu. Kuyuyu cep feneri ile kontrol eden Özdin, bir tilki yavrusu görünce olayı itfaiyeye haber verdi. Olay yerine gelen itfaiye ekipleri 10 metrelik susuz kuyudaki tilki yavrusunu bir torbayla yukarıya çıkarttı.Yavru, Erciyes Üniversitesi Veteriner Fakültesi'ne götürüldü. 
     
     Ayşe de yıldırım kurbanı 
     İtalya'nın Milano kentinde önceki gün yıldırım düşmesi yüzünden ölenlerin sayısı ikiye çıktı. Beyninde ağır hasar bulunan ve doktorların ümidini kestiği Ayşegül Madenkuyu adlı Türk kızının hayatını kaybettiği bildirildi. San Raffaele Hastanesi'nde tedaviye alınan 27 yaşındaki Madenkuyu'nun dün saat 15.00'te öldüğü belirtildi. Yapay kumsallı gölet piknik alanında, önceki gün ağaca düşen yıldırımda 17 yaşında Türk asıllı Anna Lippolis adlı genç kız, olay yerinde ölmüştü. ROMA - AA 
     
     Ceset 50 gün evdeydi 
     Eskişehir'de, evinde ölen bir kişinin cesedi 50 gün sonra bulundu. Yeşiltepe Mahallesi Erbil Sokak'taki evinde yalnız yaşayan Habil Yanık'tan 75 uzun süre haber alınamaması ve evden kötü kokular gelmesi sonucu ihbar üzerine eve gelen görevliler, çürümeye yüz tutmuş bir cesetle karşılaştı. Cesedin Habil Yanık'a ait olduğu belirlenirken, kişinin yalnız yaşadığı, onu bir yeğeninin zaman zaman ziyaret ettiği, ancak onun da son üç aydır eve uğramadığı belirtildi. 
     
     Milli tekvandocu yakalandı 
     İzmir'de, "DHKP - C'ye yardım ve yataklık" yapmaktan kesinleşmiş hapis cezası nedeniyle aranan eski milli tekvandocu Türkan Maden 31 yakalandı. Alınan bilgiye göre, İzmir DGM'ce, "terör örgütüne yardım ve yataklık yapmak"tan hakkında kesinleşmiş 3 yıl 9 ay hapis cezası bulunan Türkan Maden, kardeşinin düğününde ele geçirildi. 5 ayrı "dolandırıcılık" ve "sahtecilik" suçlarından da aranan Maden, Buca Cezaevi'ne konuldu. 
     
     Susurluk temyiz yolunda 
     Karara bağlanan "Susurluk Davası" dosyası, sanık avukatlarının temyiz başvuruları üzerine Yargıtay'a gönderildi. İstanbul 6 No'lu DGM tarafından 6'şar yıl ağır hapis cezasına çarptırılan Özel Harekat Dairesi eski Başkan Vekili İbrahim Şahin ve MİT eski görevlisi Korkut Eken ile 4'er yıl ağır hapis cezasına çarptırılan diğer 12 sanığın avukatları "usule" ve "esasa" ilişkin gerekçelerle kararı temyiz etti. 
     
     İGDAŞ’tan sıcak teklif’ 
     İstanbul Gaz Dağıtım Sanayi ve Ticaret A.Ş, doğalgaza yeni abone olacaklar için başlattığı "sıcak teklif" kampanyasıyla müşterilerine yüzde 50 indirim olanağı sağlayacak. İGDAŞ Genel Müdürü Prof. Dr. Nejdet Aral, 4 Haziran 15 Temmuz arasında uygulanacak kampanyayla hedeflenenin mevcut doğalgaz şebekesi olan bölgelerde abone olmayanların, 1.5 ayda aboneliğinin sağlanması olduğunu anlattı. Kampanyayla 100 bin yeni abone kazanmayı hedeflediklerini belirten Aral, yeni abonelerin abone ücretinin de 50 milyon lira indirimli olacağını söyledi. 
     
     Maganda çarptı ve kaçtı 
     Devlet Bakanı Kemal Derviş'i takip eden Hürriyet gazetesi araç sürücüsü Fahrettin Şengün, plakası alınamayan bir aracın çarpması sonucu yaralandı. Derviş'i takip eden Hürriyet muhabirinin bulunduğu aracın sürücüsü Şengün, yolun karşısına yaya olarak geçmek isterken, aşırı süratli bir otomobilin çarpması sonucu yolun kenarına savruldu. Trafik magandası süratle olay yerinden kaçarken, Şengün Haydarpaşa Numune Hastanesi'ne kaldırılarak tedaviye alındı. 
     
     Öğrencilerden oyun 
     Beşiktaş Atatürk Anadolu Lisesi öğrencileri, yazar Bernard Shaw'un eseri "Pygmalion"u, 7 Haziran Perşembe günü saat 20.00'de Şehir Tiyatroları Fatih Reşat Nuri Güntekin Sahnesi'nde sergileyecek. İngilizce öğretmeni ve oyunun yönetme- ni Tülin Beyazıt, "Bu yıl 1960'larda Devlet Tiyatroları'nda sahnelenen ve başrolünü Ayten Gökçer'in oynadığı oyunu seçtik. 18 öğrencinin rol aldığı eseri izlemeye tüm öğretmen, veli ve öğrencilerimiz davetlidir" dedi. 
     



 GÜNCEL 

























</TEXT>
</DOC>
