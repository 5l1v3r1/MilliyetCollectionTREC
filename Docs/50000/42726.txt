<DOC>
<DOCNO> 42726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/siyaset/siy04.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplancıların son günleri... 
</HEADLINE>
<TEXT>

Alman hükümeti, Dernekler Yasası’nı değiştirerek radikal dinci örgütleri yasaklayacak. Kapatılacak örgütlerin başında Kaplancılar ve Milli Görüşçüler var 
     HAYRİ DİZERKONCA Frankfurt 

     Almanya’da Kaplancılar olarak bilinen ve resmi adı İslami Cemiyet ve Cemaatler Birliği İCCB ile Milli Görüşçü şeriatçı örgütler son günlerini yaşıyor. Amerika’da geçen hafta meydana gelen terör saldırıları üzerine harekete geçen Federal İçişleri Bakanlığı, ilk planda köktendinci örgütlerin kapanacağını açıkladı. 
     İçişleri Bakanı Otto Schilly, hükümetin yarınki Bakanlar Kurulu toplantısında Dernekler Yasası’ndaki "din imtiyazı" maddesinin kaldırılacağını ve aşırı dinci örgütlerin kapatılmasını içeren yeni bir maddenin getirileceğini söyledi. Televizyon ve gazetelere demeç veren Schilly, "Radikal örgütlerin din maskesi altında anayasayı çiğnemesine, hatta tehlikeli hedefler için çalışmasına daha fazla göz yummayacağız" dedi. 
     
     Schröder Kapatacağız 
     Başbakan Gerhard Schröder de önceki akşam ZDF Televizyonu’nda yaptığı söyleşide, İçişleri Bakanı’nı onaylayarak, din kisvesi altında çağdaş değerlere karşı faaliyet gösteren tüm derneklerin kapatılacağını bildirdi. Hükümete yakın çevrelerden verilen bilgilerde Dernekler Yasası’ndaki değişikliğin yarın yapılarak hemen yürürlüğe konacağı ve kapatma işlemlerine önümüzdeki günlerde başlanacağı belirtildi. 
     
     Şefleri hapiste 
     1980’li yıllarda eski Adana Müftüsü Cemalettin Kaplan tarafından şeriat devleti kurmak, halifeliği geri getirmek ve tüm demokratik kuralları ortadan kaldırmak amacıyla kurulan ve Alman gizli servisinin "tehlikeli" örgütler içinde gösterdiği Kaplancılar örgütünün şu anda üç bine yakın müridi olduğu sanılıyor. Kara Ses olarak bilinen Cemalettin Kaplan, Almanya’daki dernekler yasasının boşluğundan yararlanarak açık açık şeriat propagandası yapmış, Türkiye’ye cihat ilan etmiş, 1995 yılının mayıs ayında da ölmüştü. Kara Ses’in yerine gelen oğlu Metin Kaplan da babasının izinden yürüyerek, şeriat faaliyetlerini sürdürmüş, 2000 yılında Anayasa Mahkemesi tarafından cinayete azmettirmek suçundan 3 yıl hapse mahk m edilmişti. 
     



 SİYASET 












</TEXT>
</DOC>
