<DOC>
<DOCNO> 32894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sonspo05.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Vugrinec için İnsan Hakları Mahkemesi'ne gidiyor 
</HEADLINE>
<TEXT>

     Trabzonspor'dan geçen sezon öncesinde ayrılarak İtalya'nın Lecce kulübü ile anlaşan Hırvat futbolcu Davor Vugrinec'in bonservisi konusunda FİFA'nın belirlediği bedel bordo-mavili kulüpte hayal kırıklığı yarattı. 
     FİFA, Hırvat oyuncunun bonservisi için 180 bin dolar belirlerken, bu parayı en geç 1 ay içerisinde Lecce kulübünün Trabzonspor'a ödemesini istedi. 
     Kulüp Genel Sekreteri Mahmut Ören, FİFA'ya itiraz haklarının bulunmadığını belirterek, ''Biz de dün akşam FİFA'ya bir yazı göndererek, kararı adil bulmadığımızı ve konuyu İnsan Hakları Mahkemesi'ne getireceğimizi ilettik. Biz Vugrineç'ten Trabzonspor'un kasasına toplam 5-6 milyon marklık bir girdi bekliyorduk. Bu futbolcuyu transfer maliyeti de bize 6 milyon 350 bin marktı. Karar bizi hem hayal kırıklığına uğrattı hem de şok etti'' dedi. 
     İtalyanların özellikle FİFA'da etkin olduğunu da iddia eden Ören, ''Biz Avrupa kupalarında kendimizden söz ettiren bir kulübüz. Herhalde Trabzonspor sesini çıkaramaz diye düşünmüşler. Ancak biz bu konuda gereğini yapacağız. Merak ediyorum, Lecce kulübü bu futboluyu başka bir kulübe ne kadara satacak'' diye konuştu. 
     Ören, FİFA'da kendilerinin Vugrinec'ten önce Kalitvintsev ve Rada'nın dosyalarının bulunduğunu ve FİFA'nın bu davalarda karar vermeyi geciktirmesine bir anlam veremediklerini sözlerine ekledi. 






</TEXT>
</DOC>
