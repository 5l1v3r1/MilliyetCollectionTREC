<DOC>
<DOCNO> 25601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo08.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen Projesi'nin protokolü imzalandı 
</HEADLINE>
<TEXT>

     Galatasaray Kulübü'nün yeniden yaptırmak için uzun süre önce planladığı ve sürekli ertelemelere maruz kalan Ali Sami Yen Stadı'nın yeniden inşası projesine start verildi. 
     Galatasaray Kulübü Başkanı Faruk Süren ile yapımcı şirket TEKFEN İnşaat ve Tesisat A.Ş. Yönetim Kurulu Başkanı Necati Akçağlılar arasında bugün bir protokol imzalandı. 
     Galatasaray Lisesi'nde gerçekleştirilen protokol imza törenine Süren'in yanı sıra Asbaşkan ve Basın Sözcüsü Ali Dürüst, Genel Sekreter Celal Gürcan ve Yönetim Kurulu Üyesi Cem Şaşmaz katıldı. w 
     Törende konuşan Faruk Süren, futbolun büyük kitlelere hitap ettiğini belirterek, ''Galatasaray'a ve Türkiye'ye yakışır bir stat yapacağız'' dedi. 
     Süren, stadın yapımı sürecinde tek eksikliğin finansman olduğunu vurgulayarak, ''Stadın yapımı için tam finansmanı sağlayamadık. Yine de TEKFEN Grubu ile anlaşma yaptık. İki grubun işbirliği ile finansman sorununu da çözeceğimizi umuyorum. İnşallah stat bir an önce yapılır ve hizmete girer'' diye konuştu. 
     Başkan Süren, ''Galatasaray Kulübü olarak stadın yapımı için finansmanı nasıl sağlayacaksınız'' sorusuna ise ''Stat, ayrı bir kurumsal yapı tarafından inşa edilecek. Bu, Galatasaray Kulübü'nden bağımsız sağlanacak ve kulüpten para aktarılmayacak. TEKFEN Grubu'nun bankası da bize yardımcı olacaktır'' yanıtını verdi. 
     TEKFEN İnşaat ve Tesisat A.Ş. Yönetim Kurulu Başkanı Necati Akçağlılar ise Ali Sami Yen Stadı'nın yeni şeklinin Türkiye'de yapılan ve yapılmakta olan diğer statlardan daha farklı olacağını söyledi. 
     Stadın 15 günde bir sadece futbol amaçlı kullanılmayacağını kaydeden Akçağlılar, ''Stat çok amaçlı kullanılacak. 84 milyon dolara kendilerine güzel bir stat yapacağız'' dedi. 
     Bu arada, imza töreninden sonra Galatasaray'ın Ali Sami Yen Stadı'nın yapımı için anlaştığı firma, yapmakta olduğu Atatürk Olimpik Stadı'na basın mensuplarını götürerek tanıtım yaptı. 
     
     Stadın özellikleri 
     Yapımına 2002 Ocak ayında başlanması planlanan ve 2003 Aralık ayında bitirilmesi hedeflenen stat, 40 bin 482 kişi kapasiteli olacak. 
     Stadın ve ofis binasının içinde maç hasılatı dışında da gelir getirecek restaurant, kafe, büfe, spor merkezi, sinema ve dükkanlar yer alacak. 
     Mevcut plana göre statta, 130 suit 12 ile 18 koltuklu , 72 loca 4 koltuklu bulunacak. 
     Yeni Ali Sami Yen Stadı, mevcut stadın arazisi üzerine inşa edilecek ve E-5 karayolundan güneye doğru biraz daha geri çekilecek. 
     Ana proje alanı yaklaşık 38 bin metrekarelik bir alanı kapsayacak ve toplam inşaat alanı da 131 bin metrekare olacak. 
     Yeni statta ayrıca, 1550 araç kapasiteli bir otopark ve güneybatı kısmında da 6500 seyirci kapasiteli bir konser alanı bulunacak. 






</TEXT>
</DOC>
