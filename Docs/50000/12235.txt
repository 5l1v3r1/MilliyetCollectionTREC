<DOC>
<DOCNO> 12235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/soneko17.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK Başkanı, Bakanlar Kurulu'ndan programa samimi destek istedi 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, ''Bakanlar Kurulu siyasi desteğini samimi olarak verirse biz bu sıkıntının içinden eninde sonunda çıkmak imkanına kavuşuruz'' dedi. 
     Baydur, Devlet Bakanı Kemal Derviş'in konfederasyonu ziyaretinde yaptığı konuşmada, Devlet Bakanı Derviş'in fazla alışılmayan bir sistem içinde göreve başlar başlamaz çalışan ve çalıştıran kesimlerle elele olmasının kendilerini etkilediğini söyledi. Baydur, Derviş'e kendilerinin ilk etapta yaklaşımlarının tamamen duygusal olmasa dahi ''gelecek vaadeden ve iyiniyetli bir sıcak yaklaşım'' olduğunu kaydetti. 
     Bir memlekette radikal değişikliklerin kitlelerin kabulüyle olumlu neticelenebileceğini vurgulayan TİSK Başkanı, Türkiye'nin bir darboğazdan geçtiğini kaydederek, şöyle devam etti 
     ''Darboğazda kusurlu, kabahatli aramak yanlıştır. Ne sayın Cottarelli'yi suçlamaya hakkımız var, ne de bu görevi daha önce yapanları. Olsa olsa koordinatörü sağlayamayan siyasi arenanın günahıdır. Bu günahı paylaşmak zorundayız. Çünkü bu memleket hepimizin. Bu memleket hepimizin malı. Biz prensip olarak başından beri hükümetlerin programına hep olumlu el uzattık. Bugün de aynı düşünceyi taşıyoruz. Bakanlar Kurulu siyasi desteğini samimi olarak verirse biz bu sıkıntının içinden belirli zaman vermek mümkün değil, eninde sonunda çıkmak imkanına kavuşuruz.'' 
     Daha önce uygulanan programları ''bastırılmış sıkıştırılmış programlar'' olarak da niteleyen Baydur, yeni program ile Türkiye'nin gerçek yerine kavuşacağına inandıklarını sözlerine ekledi. Bu arada, Devlet Bakanı Derviş TİSK'e gelirken yol üzerinde genç bir bayan yanına yaklaşarak, kendisine çalışmalarından dolayı teşekkür etti. Derviş de bayanın sözlerine teşekkürle karşılık verdi. 




</TEXT>
</DOC>
