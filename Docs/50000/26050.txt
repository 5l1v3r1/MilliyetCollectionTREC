<DOC>
<DOCNO> 26050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/yazar/cemal.html </URL>
<DATE> 2001/06/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye'deki değişim kavgası... 
</HEADLINE>
<TEXT>

     Türkiye'nin Avrupa yolunu kesmek isteyenler uzunca zamandır Türkiye'nin önüne üç alanda üç engel koyma çabası içindeler 
     Dış politikada Kıbrıs... 
     Siyasette demokratikleşme... 
     Ekonomide yapısal değişim... 
     Bu üç alanda yürütülen politikalar bazen ince bazen kaba olabiliyor. Minareyi kılıfa uyduranlar da var, insana "Çocuk mu kandırıyorsunuz " dedirtenler de... 
     Türkiye'yi Avrupa Birliği'nin dışında tutmak isteyenler için Kıbrıs'ta çözümsüzlük öteden beri gündemin en başında gelir. 
     Buna yönelik kampanyalarının gayet ilginç çizgileri vardır. 
     Sözgelimi, Kıbrıs'ta çözüm derseniz, çözümü kararlılıkla savunursanız kendinizi bir anda Kıbrıs'ı satmak isteyenlerin safında bulabilirsiniz. O kadar ki, çözüm için fazla direnmek, sonunda vatana ihanet suçlamasını bile getirebilir. 
     Bu çevrelerin 'dış güçler'le el birliği yaptıkları söylenebilir. Yani Avrupa'da, Türkiye'yi AB'den dışlamak isteyenlerle adı konmamış bir işbirliği söz konusudur. 
     Çünkü Avrupa'daki bu odakların hedefi de, tıpkı bizdekiler gibi Kıbrıs'ta arabayı atın önüne koyarak Türkiye'nin Avrupa yolunu kesmektir. 
     Demokratikleşme konusuna gelince... 
     Kıyamet daha çok anadilde eğitim, anadilde radyo televizyon, ifade özgürlüğü gibi konularda koparılıyor. 
     Bu bakımdan kimilerinin kaygıları iyi niyetli. 
     Kimileri, art niyetli. 
     Abartıyorlar. 
     Bölünme, parçalanma diye o malum senaryoları yazarak, Türkiye'nin Avrupa yoluna taş koymak istiyorlar. 
     Ekonomiye gelince... 
     Türkiye'deki AB düşmanları, Güçlü Ekonomiye Geçiş Programı'ndan hiç hoşlanmıyorlar. Bu programı günahları kadar sevmiyorlar. IMF programı diyerek topa tutuyorlar. Delindikçe de memnun oluyorlar. 
     Şöyle demek de mümkün 
     Türkiye'nin Avrupa yoluna taş koymak isteyenlerin yumuşak karnı aslında bu noktada yatıyor. Ekonomideki yapısal değişim ve modernleşmeyle Türkiye'nin önünün açılacağını gördükleri için, sabah akşam programın başarısızlığı için dua ediyorlar. 
     Ekonominin dikiş tutması ihtimali, bizdeki AB düşmanlarını niye mi korkutuyor 
     Ekonomi dikiş tutarsa, Türkiye'nin önü açılacak. 
     Kendine güveni gelecek. 
     Bu özgüven havası, Türkiye'nin demokratikleşme sorunlarının ele alınmasını da kolaylaştıracak. Anadilde eğitimdi, anadilde radyo televizyondu vesaire dert olmaktan çıkabilecek. 
     Bu özgüven havası, örneğin Kıbrıs sorununda daha soğukkanlı, daha makul, daha yaratıcı biçimde ele alınmasını sağlayabilecek. Bunun için gerekli zihinsel iklim değişimine yol açabilecek. 
     Bir başka deyişle 
     Ekonominin düzlüğe çıkmasıyla oluşacak özgüven havası, bir yandan Türkiye'nin siyasal alandaki modernleşmesini hızlandırırken, öbür yandan Avrupa yolunu kısaltabilecektir. 
     Avrupa karşıtları, bu nedenle ekonomik programın başarısızlığını canı gönülden temenni ediyorlar. Bu yüzden Kemal Derviş'in tökezlemesini diliyorlar. 
     Türkiye yol ayrımında. 
     Kritik bir kavşakta. 
     Bir yanda Türkiye'nin yenilenmesini, Türkiye'nin kabuğunu değiştirmesini, Türkiye'nin birinci dünya ligine çıkması isteyenler var. 
     Öbür yanda buna karşı olanlar, eskiyi özleyenler, bu ülkenin geleceğini hala geçmişte arayanlar, yani Türkiye'yi tapon bir Üçüncü Dünya ülkesi olarak görmek isteyenlerle, onların yol arkadaşları yer alıyor. 
     İlginç bir saflaşma bu... 
     İyi pazarlar 
     
     







Yarı Taliban 


RTÜK ve ekonomik demokrasi 


Hasiyetli dedikodu 


Türkiye'deki değişim kavgası... 


Tarkan... Temel... Catherine... 


NATO, ABD, AB ve Türkiye 


Eğitime faiz yükü 


Türkiye’deki uzaylılar 


Eko turizm 


Sağlıkta tek söz sahibi doktor değildir’ 


Dornbusch Ekonominizi yeniden yaratacaksınız 


Ciner ile medya sahada buluştu 


</TEXT>
</DOC>
