<DOC>
<DOCNO> 6795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/siyaset/siy02.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal’a MUHTIRA’ 
</HEADLINE>
<TEXT>

CHP Parti Meclisi’nin 11 üyesi genel merkeze mektup göndererek "üye yazımı" konusunda uyardı 
     HELİN ÖZMEN Ankara 

     30 Eylül kurultayının ardından yönetimi değişen CHP’de "naylon üye yazımı" ve "tasfiye" iddiaları yeniden alevlendi. Kendini "Parti İçi Demokrasi Hareketi" olarak tanımlayan bazı CHP’lilerin İstanbul’da yaptıkları gösteri öncesi, Parti Meclisi’nin PM 11 üyesi de, genel merkeze bir mektup göndererek tüzüğün 13. maddesini protesto etti. 
     Mustafa Gazalcı, Ziya Halis, Halil Çulhaoğlu, Yiğit Gülöksüz ve Erdal Kalkan imzasıyla Cumartesi günü CHP Genel Başkanlığı’na verilen ve daha sonra Mehmet Moğultay, Berhan Şimşek, Yüksel Çakmur, Yaşar Seyman, Emre Kongar vee Aykut Oray’ın imza attığı mektup, muhaliflerin, 13. madde uyarınca partiye üye kaydı konusundaki tepkilerini içerdi. Mektupta şöyle denildi 
     "Parti içi demokrasinin, maddede tanımlanan özellikleri taşımayan, kongre sonuçlarını etkileyecek sayıda üye kaydedilmesi, demokrasi ilkelerine, Anayasa, Siyasi Partiler Yasası ve tüzük hükümlerine uymamaktadır. Bu durum, CHP’nin demokratik birikimi ve meşruiyet anlayışıyla da uyuşmamaktadır. Parti içi demokrasi, üyelik haklarının güvencesidir. 13. maddeyi, amacına aykırı olarak bu aşamada kullanmak, parti içi yarışı belirli yönde etkilemek anlamına gelmektedir." 
     Tüzüğe göre, yeni üye olanlar, altı aylık adaylık süresi boyunca seçme ve seçilme hakkını kullanamıyor. Ancak tüzüğün 13. maddesi uyarınca bu üyeler, istisnai durumlarda ve MYK kararıyla, bekleme süresi olmadan oy kullanabiliyor. 
     
CHP Lideri tiyatro kulisinde Yıkılmadım ayaktayım’DENİZ ALTUNTAŞ 
     Halkla yeniden bütünleşme çabalarına hız veren CHP Genel Başkanı Deniz Baykal, sanatçıları siyasete girmeye davet etti. Neyzen Tevfik adlı oyunu izledikten sonra Merit Antik Otel’de yemek yiyen Baykal, "Siyaseti siyasetçilere bırakmamalıyız. Çeşitli kesimlerden insanlar siyasete ilgi göstermelidir. Siyaset profesyonel siyasetçilerin elinde kalırsa işte bu hale geliyor" dedi. 
     Son genel seçim kampanyası döneminde mitingleri öncesinde Mahsun Kırmızıgül’e konser verdirttiği için ANAP Genel Başkanı Mesut Yılmaz’ı "Mahsun’un arkasına saklanıp siyaset yapıyor" diye eleştiren Baykal, aslında ünlü türkücüyü sevdiğini dile getirdi. 
     
Mahsun’u seviyorum      Baykal, "Doğrudur, böyle bir tartışma olmuştu. Bunların sebebi Mahsun değildi. Mahsun değerli halkın sevdiği, eğitimli, güzel sesli bir sanatçı. Kendisine sevgi ve dostluk duyuyorum" dedi. 
     Mahsun Kırmızıgül’ün "Yıkılmadım Ayaktayım" türküsünün siyaset hayatında yaşadıklarını özetlediğine inanan Baykal sözlerini şöyle sürdürdü 
     "CHP olarak da aynı ruh halini taşıdığımız için şarkı bizi çok etkiledi. Biz de yıkılmadık ayaktayız. Daha çok işler yapacağız. Herkes güçlü CHP’yi yeniden görecek." 
     
Sanatçıları siyasete davet etti      Neyzen Tevfik adlı oyunu izledikten sonra Merit Antik Otel’de yemek yiyen Baykal, halkın sevip bir yerlere getirdiği "kaliteli" sanatçılara kapılarının her zaman açık olduğunu söyledi. 
     


 SİYASET 















</TEXT>
</DOC>
