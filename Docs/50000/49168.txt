<DOC>
<DOCNO> 49168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/ekonomi/eko01.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in Türkiye’yi öğrenmesi beş yıl sürer 
</HEADLINE>
<TEXT>

Erken seçim talebiyle bir süredir Başbakan Ecevit'le polemiğe giren DYP lideri Çiller, Bakan Derviş'in Türkiye'yi öğrenmesi beş yıl sürer. Bıraksın bu ateşten gömleği biz giyelim' diyor 
     AÇIK KOYU SOHBETLER EYLEM TÜRK 

     Bir süredir 'Azınlık hükümeti dönemindeki borcunu öde' diyerek, Başbakan Bülent Ecevit'i erken seçime davet eden DYP lideri Tansu Çiller, iktidara gelmeleri halinde IMF ile ilişkilerinin 'gayet iyi' olacağını söyledi. IMF ile Türkiye şartlarına uygun pazarlık yapacaklarını da vurgulayan Çiller, mevcut ekonomik uygulamaları, "Derviş'in programı fakiri daha çok fakirleştirdi" sözleriyle değerlendirdi. Çiller, Devlet Bakanı Kemal Derviş için "Kötü bir iktisatçı olmayabilir ama Türkiye'yi öğrenmek beş yıl sürer" dedi. Türkiye'nin kendine has özellikleri olan bir ülke olduğunu belirterek, "İnsanın başı döner" diyen Çiller, "Biz tecrübeli olduğumuz için bu ateşten gömleğe talibiz" şeklinde konuştu. 
     
IMF'den beklenen kaynak gelirse Türkiye'nin önü açılır mı 
     Gelecek IMF kaynağı zaten gitmiş durumda. Gelecek yıl 26 - 27 milyar dolar dış açık var. İç borcu bir kenara koyuyorum. Bunun 16 - 17 milyar doları kamu kesiminin, 10 milyarı da özel kesimin. 16 milyarı kapayabilmek için 5 milyar dolarlık bir erteleme düşünülüyor. Bu yetmiyor. 10 milyar dolara yakın taze borç gelse, ayrıca bugünkü ödenmesi gereken dış açığı kapıyor. Geriye kalıyor özel sektörün 10 milyar doları. Bu kapanmış değil. Bunlar olursa özel sektör de diğer özel bankalardan kendi borcunu döndürecek. 
     
Bir de iç borç ödemeleri var... 
     Evet bir de iç borçlar var ki ödenemeyecek durumda. Ayrıca bunun ötesinde üretim sektörü de açıkta. 
     
Türkiye'nin önünde IMF'siz bir çıkış formülü olabilir mi 
     1994 yılında IMF ile çok iyi bir diyalog kurdum. Hem Dünya Bankası'nı hem IMF'yi arkamıza aldım. Yalnız borç vermek istediler 1 dolar borç almadım. Ama tıkır tıkır borçlarımızı ödedik. Bunlar uluslararası kurumlardır. Bunlarla küs olunmaz. Bunlara meselenizi anlatırsınız. Ve orada revizyonlar yaparsınız. Bu revizyonlar ufak revizyon gibi gelir ama aslında işin püf noktasıdır. IMF'yle oturarak doğruyu bulmak lazım. 
     
İş dünyasında erken seçim konuşuluyor. Yeni bir seçim sürecinin Türkiye'ye etkisi ne olur 
     İktidardaki partiler 'Dünyada terörle mücadele yapılıyor, seçim olmasın' diyor. Biz seçime gittiğimiz zaman da Türkiye terör mücadelesi içindeydi. Bush 'Bu savaş on yıl sürecek' diyor. Biz on yıl seçim yapmayacak mıyız Böyle bir şey olabilir mi 
     
İktidara gelmeniz ihtimaline karşılık, ekonomi yönetimine ilişkin hazırlığınız var mı 
     Ar - Ge'de haftalık revizyon yapıyoruz. Her hafta hükümeti devralacağımızı düşünerek, üretim, ihracata ve turizme yönelik revizyonlar yapıyoruz. Bunu söylemek kolaydır. Bunu piyano çalar gibi yapacaksınız. Bu işi kökünden bilenlerle ele alacaksınız. Borç yönetimi dahil olmak üzere. Ve çok iyi komple makro bir program ile çıkacaksınız IMF ve Dünya Bankası'nın önüne. Çok bilgili bir ekip ve siyasi iradeyle çıkacaksınız. Bizzat başbakan çıkacak. Biz DYP olarak tüm bunlara hazırız. 
     
     'IMF ile iyi ilişki kurarız ama borç istemeyiz' 
İktidara gelmeniz durumunda IMF'yle ilişkilerinizi nasıl tutmayı düşünüyorsunuz 
     Gayet iyi olacak. Hiçbir şekilde ilişkilerimizi kötü tutmayız sadece milletin hakkını ararız. Daha fazla revizyon yaptırırız. Pazarlık yaparız. Ama borç istemeyiz. Türkiye borçla bu işin içinden çıkamaz. Bizim inisiyatifimiz borç olmaz. Çok daha farklı olur. 
     
Sizin inisiyatifiniz ne olur 
     Mesela stratejik işbirliği olur. Doğrudan doğruya KOBİ'ler için fon olur. Doğrudan doğruya ihracatçıyı düşünürüz. Proje fonlamak gibi ama Dünya Bankası gibi değil. Bunun iyi bir program çerçevesine oturması lazım. 
     
     'İş dünyasını baş tacı ederiz' 
İktidardayken, TÜSİAD'la aranızda sertliğe varan tartışmalar yaşanmıştı. Yeniden iktidara geldiğiniz taktirde iş dünyasıyla diyalog arayışınız olacak mı 
     Bizim mücadelemiz demokrasi mücadelesi. Bizim mücadelemiz hiçkimseye, hele sanayiye karşı bir mücadele olabilir mi Dört elle sarılırız. Baş tacı yaparız. Büyük sanayi olmadan Türkiye'nin bir büyük devlet olması mümkün mü Onların önünü açacak her şeyi yapmak lazım. Ama öbür taraftan KOBİ'lere esas kaynağı aktarmak lazım. Finansman olarak desteklemek lazım. Her türlü bürokratik engel, önlerinin açılması, her türlü manevi destek ihracat desteği olarak mutlaka sanayiye çok büyük bir imkan tanırız. Biz onların içinden geliyoruz. Onların elinden nasıl tutulacağını, diyaloğun nasıl kurulacağını çok iyi biliriz. 
     



 EKONOMİ 

















</TEXT>
</DOC>
