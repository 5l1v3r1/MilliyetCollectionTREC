<DOC>
<DOCNO> 27923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sontur07.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma hayatı yeniden düzenleniyor, kıdem tazminatları masada... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, çalışma yaşamına ilişkin yasalarda yapılacak değişiklikleri görüşmek üzere 26 ve 30 Haziran'da Türk-İş, Hak-İş, DİSK ve TİSK Genel Başkanları ile iki ayrı toplantıda biraraya gelecek. 
     26 Haziran Salı günü Ankara'da ve 30 Haziran Cumartesi günü de İstanbul'da gerçekleştirilecek toplantılarda, 1475 sayılı iş yasası, 2821 sayılı sendikalar yasası ile 2822 sayılı toplu iş sözleşmesi grev ve lokavt yasasında yapılacak değişikliklere ilişkin ilgili sosyal tarafların görüşleri belirlenecek. İstanbul'daki toplantıya Çalışma ve Sosyal Güvenlik Bakanlığı ile işçi ve işveren sendikaları konfederasyonlarının temsilcisi olan 9 öğretim üyesi de katılacak. 
     Toplantılarda, 9 öğretim üyesi tarafından daha önce hazırlanan ancak ilgili sosyal tarafların onay vermemesi nedeniyle Bakanlar Kurulu'na sunulmayan, ve aynı ekip tarafından yeniden hazırlıkları sürdürülen ''Kıdem Tazminatı Fonu''nun kurulmasına ilişkin yasa taslağı metni de ele alınacak. 
     Çalışma ve Sosyal Güvenlik Bakanı Yaşar Okuyan, sosyal taraflarla daha önce vardıkları mutabakat çerçevesinde, 1475, 2821 ve 2822 sayılı yasalarda değişiklik yapacaklarını belirterek, öğretim üyelerinin bu konuda hazırlayacakları metni, yasa taslağı haline getirerek en kısa sürede TBMM'ye sevkedeceklerini bildirdi. 
     Çalışma yaşamına ilişkin yasaların AB norm ve standartlarının gerisinde kaldığını, bundan dolayı bu yasaları AB düzeyine getirme gayreti içinde olduklarını anlatan Okuyan, çalışma yasalarının AB normları ölçüsünde yeniden revize edilmesinin zorunluluk olduğunu bildirdi. 
     Yasaların revize edilmesinde hükümet, işçi ve işveren arasında sağlanacak uzlaşmaya büyük önem verdiklerini anlatan Okuyan, bu uzlaşmayı sağlamak için çaba harcadıklarını ve yasalardaki değişiklikleri iş güvencesi ile birlikte yıl sonuna kadar gerçekleştireceklerini söyledi. 
     Yüzde 10 barajı kalkacak mı 
     Çalışma ve Sosyal Güvenlik Bakanı Yaşar Okuyan ile işçi ve işveren sendikaları konfederasyonları genel başkanları arasında yapılacak toplantılarda, ağırlıklı olarak Kıdem Tazminatı Fonu'nun kurulması, halen 28 olan işkolları sayısının 17'ye düşürülmesi, bir sendikanın toplu iş sözleşmesi yapabilmek için işkolunda aranan yüzde 10 barajının kaldırılması ve işyerlerinde işyeri sendika temsilcileri gibi işçi temsilciliklerinin oluşturulması gibi konuların tartışılması bekleniyor. 
     Bakanlık tarafından daha önce öğretim üyelerinden oluşan kurula hazırlatılan ve iş yasalarında değişiklik yapılmasını öngören yasa taslağı metni üzerinde ilgili sosyal taraflar arasında uzlaşma sağlanamamıştı. Bakanlık, çalışma yasalarındaki deşiklikleri ilgili sosyal taraflar arasında sağlanacak uzlaşma ile yıl sonuna kadar gerçekleştirmek amacında. 
     
     
     






</TEXT>
</DOC>
