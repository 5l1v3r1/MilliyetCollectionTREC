<DOC>
<DOCNO> 32124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/spor/spo02.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay pazarlığı 
</HEADLINE>
<TEXT>

Fenerbahçe, golcü futbolcu için Las Palmas’a Oulare’yi önerdi. İspanyol kulübü ise, "Bu oyuncuyu başka bir takıma satmamızda yardımcı olursanız, anlaşırız" yanıtını verdi 
     MEHMET ÇİFTÇİ 

     Masaya oturdular 
     FIFA tarafından Las Palmas’ın oyuncusu olduğu açıklanan Oktay Derelioğlu’nun Fenerbahçe’de oynayabilmesi için İspanyol Kulübü’ne Oulare takası önerildi. Oktay’ın bonservisini bedavaya getirmeye çalışan Sarı - Lacivertliler, Oulare’nin transferi sırasında Las Palmas Kulübü’nden bir türlü tahsil edemediği alacağına karşılık golcü futbolcuyu kapmak için masaya oturdu. 
     
     Lopez doğruladı 
     LAS Palmas Kulübü Genel Sekreteri Sabino Lopez, bu değişiklik önerisini doğrulayarak, "Fenerbahçe’ye, Oulare’nin transferinden dolayı geçen yıldan kalan borcumuz var. Bize buna karşılık Oktay’ın bonservis bedeli ile bir miktar para önerdiler" dedi. Lopez, tek sorun olarak Oulare’nin disiplin suçundan dolayı takımdan uzaklaştırılmasını gösterdi. 
     
     Menajerler devrede 
     FENERBAHÇE’NİN bu konuyla da ilgilenmesini isteyen Lopez, "Eğer karşı taraf Oulare için bir formül bulursa teklife sıcak bakarız. Onu başka bir takıma satmamızda bize yardımcı olsunlar, anlaşalım" diye konuştu. Öte yandan, Oktay’ın menajerlerinin de İspanya’da bulundukları ve Las Palmas Kulübü ile yoğun temaslara başladıkları öğrenildi. 
     
REVİVO’dan tatlı sürpriz      İsrailli yıldız dün gazetecilerin sorularına Türkçe yanıt verdi 
     HÜSEYİN YAVUZ 

     FENERBAHÇE’nin bu yıl da en büyük kozlarından biri olacak olan Haim Revivo, dün yapılan çalışmanın ardından basın mensuplarıyla Türkçe röportaj yaptı. İsrailli yıldız düzgün konuşmasıyla herkesi şaşırtırken, Şampiyonlar Ligi’ne kalmak için ellerinden geleni yapacaklarını söyledi. 
     REVİVO, çok iyi çalıştıklarını belirtti ve yeni transferlerin kaliteli olduğunu kaydetti. Yıldız oyuncu, "Geçen yıl Gençlerbirliği kupa finalinde ağlamıştım. Sanıyorum ki bir daha kimse üzülmeyecek. Ön elemede hayati bir maç bizi bekliyor. Tek isteğimiz bu turu geçebilmek" diye konuştu. 
     
Fenerbahçe bugün gidiyor      SARI - Lacivertli takım ikinci dönem hazırlıkları için bugün Almanya’ya gidecek. 12 gün boyunca Wiesensee’de kamp yapacak olan Fenerbahçe, A.Achen, Urdingen ve Göztepe ile özel maç oynayacak. Sarı - Lacivertliler, 27 Temmuz’da ise Türkiye’ye dönecek. Dün yapılan antrenmana Rüştü ve Uche katılmazken, Lazetiç ile Serhat düz koşu yaptılar. 
     
Hükümete mesaj var      TEKNİK Direktör Mustafa Denizli, Türkiye’nin siyasi hayatında dedikodunun son dönemlerde fazlaca yaşandığını bunun da ülkeyi olumsuz etkilediğini belirtti ve "Bu sorun bizde de vardı. Ortadan kaldırdık, başarıya ulaştık" dedi. Denizli, "Fenerbahçe dış yardım almadan ayağa kalktı. Yani IMF’si yoktu. Takıma gelirken risk oranım çok yüksekti. Ama ben doğru kararlar verdim" diye konuştu. 
     TECRÜBELİ hoca, ilk iş olarak kulübe yardım etmek isteyenleri aynı yolda birleştirdiğini söyledi, "Fenerbahçe her sofrada meze gibiydi. İçeriden, dışarıdan herkes konuşuyordu. İçeriden konuşma azalırsa, dışarıdaki konuşmalar daha da azalır. Bunu yaptık. Başkan az konuştu, biz az konuştuk. Konuşmanın değil, çalışmanın gerekli olduğunu vurguladık" ifadelerini kullandı. 
     DENİZLİ, bütün bu gelişmelerin Fenerbahçe’yi daha sempatik bir hale getirdiğini kaydetti ve sözlerini şöyle tamamladı "Biz 6 ayda düzlüğe çıktık diyebilirim. Hükümetin de yukarıda sıraladığım konuları uygulaması halinde düzlüğe çıkması fazla sürmez. Bu arada ödemeler dengesine de önem verdik. Futbolcular gibi personelin de hayat standartını yükselttik, onları mutlu ettik." 
     
Geremi işi çıkmazda      TEKNİK Direktör Mustafa Denizli’nin ısrarla istediği Real Madridli Geremi’nin transferi zora girdi. Arsenal’in Fransız oyuncusu Patrick Vieira’yı almaya uğraşan Real Madrid, İngiliz kulübüne bu futbolcu için Claudio Mkalele ve Geremi ile birlikte 19.5 milyon dolar önerdi. Arsenal’in bu teklife sıcak baktığı belirtildi. 
     
R.Sociedad Baliç’i alıyor      TOSHACK’ın takımı Real Sociedad, Galli çalıştırıcının ısrarla istediği Baliç için Real Madrid ile hafta sonunda masaya oturdu. Birkaç pürüzün dışında tarafların büyük ölçüde anlaşmaya vardığı belirtildi. Baliç’in yüksek bonservisi nedeniyle Real Sociedad’ın bu oyuncuyu bir yıllığına kiralayacağı öğrenildi. 
     



 SPOR 























</TEXT>
</DOC>
