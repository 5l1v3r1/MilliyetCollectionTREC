<DOC>
<DOCNO> 27285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/spor/spo03.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüş sinyali 
</HEADLINE>
<TEXT>

G.Saray Başkanı Faruk Süren, Divan Kurulu’nun desteğini sürdürmesi üzerine yumuşadı, devam etme kararını düşünmeye başladı. Ancak bu durum ortalığı karıştırdı, başkan adaylarına baskılar yoğunlaştı 
     HALİL ÖZER 

     DİVAN Kurulu’nun, Başkan Faruk Süren ve yönetimine tam destek vermesi ortalığı iyice karıştırırken, Sarı - Kırmızılı camia cepheleşmeye doğru gidiyor. Divan Kurulu’nun kararı Süren’i iyice yumuşatmış durumda. Süren, bu toplantından sonra yapılan yönetim kurulunda tüm üyelere konunun yeniden düşünülmesi gerektiğini ifade etti. Divan Kurulu’nun görüşlerini gözardı edemeyeceklerini vurgulayan Süren’in bu sözleri yeniden dönüş için yanan ilk sinyaller oldu. 
     SÜREN ve ekibi, Galatasaray’ın geleneklerinde Divan Heyeti’nin inkar edilmeyecek yeri bulunduğunu ve ısrarların ciddiye alınması gerektiği görüşünde birleşti. Ancak bu durum ortalığı karıştırdı ve Süren’in dönme sinyalleri adaylığını koymayı düşünen Mehmet Cansun’un aklını karıştırdı. Süren’e karşı olanlar, Divan Kurulu’nda yine Süren’in bırakmaması için çaba harcayan İzzettin Doğan ile görüşüp, kesinlikle başkanlığa adaylığını koymasını isteyecekler. 
     İNAN Kıraç ve arkadaşları da Mehmet Cansun’un, İzzettin Doğan ile birleşmesini isteyecekler. Başkan Faruk Süren kesin kararını önümüzdeki hafta yapılacak yönetim kurulu toplantısında verecek. Ancak Süren, öncelikle yönetimde bulunan Ali Dürüst’ü ve diğer yöneticileri ikna etmeye çalışacak. Eğer Süren kararını "devam" yönünde verirse, 14 Temmuz’da değişik bir liste ile seçime girecek ve mart ayına kadar yeniden kongreden görev isteyecek. 
     
Mondragon’dan Taffarel’e övgü      ERHAN TELLİ 

     GALATASARAY’ın her konuda anlaşmaya vardığı Mandragon, dün Madrid üzerinden ülkesine gitti. Tecrübeli kaleci, dün öğlen saatlerinde Florya’ya gelerek, önce İkinci Başkan Mehmet Cansun’la telefonla görüştü, ardından da Sportif Direktör Mete Razlıklı ile bir araya geldi. Tecrübeli kaleci, 1 - 28 Temmuz arasındaki America Cup Şampiyonası’na katılmayacağı garantisini verdi. 
     MONDRAGON, menajeri Tarık Yalçın aracılığıyla yaptığı açıklamada, "Taffarel’in mirasçısı olacağım için çok mutluyum. O Dünya’nın bir numaralı kalecisiydi. Onu aratmamak için elimden geleni yapacağım" dedi. Tecrübeli kaleci, çarşamba İstanbul’a gelip, ev arayacak. Menajerleri ise Fransa’ya giderek, eski kulübü Metz’le Mondragon’un kiralık işlemlerini yapacak. 
     
Berkant’ta son adım      SARI - Kırmızılı yönetim, Berkant’ın bonservisini almak için harekete geçti. Yöneticiler, Bayern Münih’in istediği 1 milyon 250 bin marklık bonservis bedeli için, SAR-AN firması kanalıyla pazarlık yapacaklar. 
     GALATASARAY dış transferde de Samsunsporlu İlhan için çalışmalara hız verdi. Jardel konusunun önümüzdeki hafta kesinlik kazanacağı, Ahmet’in de Fransa’nın Marsilya takımı ile görüştüğü öğrenildi. 
     
Cavcav’dan Ümit resti      GALATASARAY’la anlaşan, ancak bonservis bedeli üzerinde uzlaşma sağlanamayan golcü futbolcu için Gençlerbirliği Başkanı İlhan Cavcav son sözünü söyledi ve "1 trilyon 800 milyarı getiren bu oyuncuyu alır" dedi. Daha önce yöneticilerle yaptıkları görüşmelerde Ümit Karan için 1.5 milyon dolar talep ettiklerini hatırlatan Cavcav, "Bu parayı veremeyeceklerini söylediler. Biz de satışa koyduk. Galatasaray istiyorsa 1.5 milyon doları getirir ve Ümit’i alır. Aksi halde 5 Temmuz’da bonservisinin yüzde 20’sine bir yıl daha bizde kalır" diye konuştu. 
     



 SPOR 


























</TEXT>
</DOC>
