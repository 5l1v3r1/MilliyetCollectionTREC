<DOC>
<DOCNO> 40753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/yasam/yas01.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumya’ dirildi 
</HEADLINE>
<TEXT>

Fas'ta hapiste bulunan Ayşegül Tecimer serbest bırakıldı ama Rabat Büyükelçiliğimiz olaydan kuş uçtuktan’ sonra haberdar oldu... 
     ERSAN ATAR Ankara 

     Fas, Marakeş’te yakalanan tarihi eser kaçakçısı Ayşegül Tecimer’i, Türkiye’nin iade başvurusunu yanıtlamadan salıverdi. Fas adli makamlarının bu kararını Türkiye’nin Rabat’taki büyükelçiliğine duyurmayışı ve büyükelçiliğin karardan haberdar olmayışı "diplomatik skandal" olarak nitelendirildi. 
     "Mumya Operasyonu" ile temmuz ayı ortalarında yakalanan Tecimer, kendisi için çıkarılan kırmızı bültene dayanılarak Fas adli makamlarınca tutuklanıp Marakeş Cezaevi’ne konulmuştu. Türkiye, iki ülke arasında onaylanmış bir iade sözleşmesi olmamasına karşın Fas’a iade dosyası gönderdi ve Tecimer’in Türkiye’ye iadesini istedi. Türkiye, iade sürecini beklerken Fas’ın Tecimer’i serbest bıraktığı basına yansıdı. 
     
     Aloo, Tecimer bırakılmış’ 
     Tecimer’in salıverildiği bilgisi Adalet Bakanlığı’na Dışişleri Bakanlığı kanalıyla ulaştı. Adalet Bakanlığı dün sabah saatlerinde Tecimer’in salıverilme sebebinin araştırılıp bildirilmesi için Dışişleri’ne yazıyla başvurdu. Adalet Bakanlığı’nın yazısında, bu bilginin diplomatik yollarla Fas’tan sorulması istendi. 
     
     Büyükelçi habersiz 
     Dışişleri Bakanlığı Sözcüsü Hüseyin Diriöz, Fas Adalet Bakanlığı’nın Tecimer’in serbest bırakıldığını sözlü olarak doğruladığını, Türkiye’nin Fas makamlarıyla temaslarını sürdürdüğünü bildirdi. Diriöz, Tecimer’in serbest bırakıldığı yönünde alınan duyum üzerine Türkiye’nin Rabat Büyükelçiliği’nin Fas Dışişleri Bakanlığı’na başvurduğunu, ancak bakanlığın konu hakkında bilgisinin bulunmaması üzerine Adalet Bakanlığı’na başvurulduğunu aktardı. 
     Fas Adalet Bakanlığı’nın Tecimer ile ilgili bilgiyi sözlü olarak doğruladığını belirten Diriöz, "Türk Büyükelçiliği’nin bu konudan şimdiye kadar haberdar olmaması doğal mı " sorusuna, "Zamanlama konusunu bilmiyorum, ancak Fas Dışişleri’nin de bu konuda bir bilgisi yoktu" karşılığını verdi. 
     
     Aranmaya devam edilecek 
     Tecimer hakkında çıkarılan kırmızı bültenin geçerliliğini sürdürdüğü ve buna dayanarak aranmaya devam edileceği bildirildi. Ancak Tecimer’in suçunun zamaşımına uğrayıp uğramadığı da araştırılacak. 
     



 YAŞAM 
















</TEXT>
</DOC>
