<DOC>
<DOCNO> 1756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/ekonomi/eko05.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD Ayarlama yapmak şart 
</HEADLINE>
<TEXT>

Teşkilatın Türkiye raporunda, geçen yıl başlatılan programın başarısının enflasyonla mücadelenin tüm kesimlere eşit biçimde dağıtılmasına bağlı olduğu uyarısı yapıldı 
     Ekonomik İşbirliği ve Kalkınma Teşkilatı OECD , bankacılık sektöründeki çalkantılar nedeniyle enflasyonla mücadele programının makro ekonomik parametrelerinde önemli ayarlamalar yapma gereği olduğunu bildirdi. 
     Türkiye'nin enflasyonla mücadeleyle ilgili iddialı ekonomik programı nedeniyle 2001 yılında yüzde 4.9 büyüme beklediği belirtilerken 2000 yılındaki büyümenin ise yüzde 7 civarında olduğu bildirildi. 
     
     Uzlaşma sağlanmalı 
     OECD'nin Türkiye ile ilgili yayınladığı raporda, programın bundan sonraki başarı şansının enflasyonla mücadelenin yükünün toplumsal kesimlere eşit biçimde dağıtılmasına ve bu konuda kamuoyunda uzlaşmanın sağlanmasına bağlı olduğu vurgulandı. 
     OECD raporunda, Türkiye'nin öncelikle bankacılık sistemini güçlendirmek ve özelleştirme hedeflerini yerine getirmek yoluyla uyguladığı ekonomik politikalara güveni, yeniden sağlaması gerektiği ifade edildi. 
     
     Faiz düşüşü önemli 
     Raporda, Türkiye'nin uzun vadede büyüme hızını yeniden yakalaması ve bunu Avrupa Birliği üyeliği için şart olan sürdürülebilir bir kalkınmaya dönüştürmesi gerektiği bilgisine yer verildi. 
     OECD'nin Türkiye'nin bu hedefe ulaşmasının, yapısal reformları hızlı ve etkin bir biçimde gerçekleştirmesine bağlı olduğuna inandığı da belirtildi. 
     Raporda, IMF ile imzalanan inandırıcı istikrar programı yüzünden faizlerin önemli ölçüde düşürüldüğü, bu durumun Türk ekonomisine olumlu katkılarda bulunduğu bildirildi. 
     
Özelleştirmede tekel kaygısı      Özelleştirme 
     Türkiye'deki özelleştirmede kaygı verici gelişmeler yaşanıyor. Enerji sektöründe "Yap İşlet Devret" modeli kapsamında tanınan fiyat garantileri ile cep telefonu sektöründe iki şirketin oluşturduğu fiili tekel serbest rekabeti ihlal edebilir. 
     
     Bütçe 
     Bütçenin sadece merkezi hükümet bütçesi değil, tüm kamu kesiminin bütçesi olması, programın başarı şansını artırıyor. 
     
     Bankalar 
     Kamu bankalarının görev zararları bütçe açığını artıran önemli bir faktör. Bu bankalar özelleştirilmeden önce mali yapı, organizasyon ve sermaye yapısı bakımından hazırlanmalı. 
     
     Tarım 
     Tarım reformuna hız verilerek sübvansiyonlar GSMH'nin yüzde 1'inin altına çekilmeli. 
     
     Sosyal güvenlik 
     Son sosyal güvenlik yasası bu alandaki açığı azaltmakla birlikte tümüyle ortadan kaldıramadı. Bu alanda daha radikal reformlar gerekiyor. 
     
     


 EKONOMİ 

















</TEXT>
</DOC>
