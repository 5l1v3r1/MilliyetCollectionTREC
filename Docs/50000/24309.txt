<DOC>
<DOCNO> 24309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko31.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2. seans böyle geçti... 
</HEADLINE>
<TEXT>

     İMKB Ulusal-100 Endeksi, günün 2. seansını 740.46 puan artışla 10,879.83 puandan tamamladı. Hisse senetleri, ortalama yüzde 7.30 oranında değer kazandı. 
     Devlet Bakanı Yalova'nın açıklamalarıyla ilk seans hızlı düşen Borsa'da, günün ikinci yarısında moraller düzelirken, hızlı bir toparlanma yaşandı. Başbakan Ecevit ve Başbakan Yardımcısı Mesut Yılmaz'ın açıklamalarıyla rahatlayan piyasa, 2. seansa alıcılı başladı. Açılışın ardından kısa sürede 10,400 seviyelerine toparlanan Endeks, dalgalı bir seyirle çıkışını sürdürdü. İlk bir saat 10,809.23 puanla geçildi. 
     İkinci yarıda hisse bazlı kar realizasyonlarıyla piyasadaki yükseliş eğilimi sürdü. Son yarım saate girilirken kar realizasyonlarıyla 10,700 puan seviyesinin altına gerileyen Ulusal-100 Endeksi, son dakika alımlarıyla günü 10,879.83 puandan tamamladı. 
     Öte yandan, hisse senetlerinin günlük değer artışı yüzde 1.80 oldu. Kapanışta mali endeks 1,214.46 puan artışla 15,729.30 puana, sınai endeksi 470.13 puan artışla 8,286.10 puana, hizmet endeksi de 269.75 puan artışla 6,153.83 puana yükseldi. Böylece, ilk seansa göre mali grup hisseler ortalama yüzde 8.37, sınai grubu hisseler yüzde 6.01, hizmet grubu hisseler de yüzde 4.58 oranında değer kazandı. 
     2. seansta işlem gören toplam 295 hisse senedinden 262'si değer kazandı. 18 hisse senedi değer yitirirken, 15 hissenin fiyatında ise bir değişiklik olmadı. Seansta, 319 trilyon 166 milyar 134 milyon liralık işlem hacmi oluştu. İki seansın işlem hacmi toplamı da, 604 trilyon 497.3 milyar lira olarak gerçekleşti. 2. seansta, Garanti Bankası, Yapı Kredi Bankası, Sabancı Holding, Akbank ve Doğan Holding en yoğun işlem gören hisseler oldular. 







</TEXT>
</DOC>
