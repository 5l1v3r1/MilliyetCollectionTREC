<DOC>
<DOCNO> 47568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo18.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda bir lejyoner daha...Ufuk Sarıca İsrail'e transfer oldu 
</HEADLINE>
<TEXT>

     Basketbolda son dönemlerde yabancı ülke takımlarına transfer olan Türk oyuncularına bir yenisi daha eklendi. 
     Efes Pilsen'de 1999 yılında Avrupa Radivoj Koraç Kupası şampiyonluğu sevinci yaşayan, geçen sezon da Ülkerspor ile şampiyonluk tadan Ufuk Sarıca, İsrail'in Bnei Herzlia takımıyla 1 yıllık sözleşme imzaladı. 
     Son 2 sezonda Ülkerspor forması giyen 29 yaşındaki oyuncu, 2000-2001 sezonu sonrası uzun süre kendisine kulüp bulamamıştı. 
     Basketbolcu Ufuk Sarıca'nın menajeri Murat Yenal, Ufuk'un dün akşam faks yoluyla 1 yıllık sözleşmeye imza attığını belirterek, ''Kendisi artık Bnei Herzlia'nın başarısı için ter dökecek. Şu anda vize sorununu gidermeye çalışıyoruz. Bunu çözersek Ufuk bu akşam İsrail'e gidecek'' diye konuştu. 
     Yenal, Ufuk'un İsrail'e bu akşam gitmesi durumunda yarın da takımıyla birlikte ilk antrenmanına çıkacağını vurgulayarak, ''Ufuk, 20 Ekim Cumartesi günü yapacağı antrenmandan sonra 21 Ekim Pazar günü de takımıyla ilk maçına çıkacak. Kendisi maçtan sonra İstanbul'a gelecek ve eşyalarını toplayacak. Daha sonra da 24 Ekim Çarşamba günü ailesiyle birlikte İsrail'e gidecek'' dedi. 
     






</TEXT>
</DOC>
