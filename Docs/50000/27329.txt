<DOC>
<DOCNO> 27329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sondun04.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'ta bir gaf daha.. 
</HEADLINE>
<TEXT>

     Slovenya'da tarihi Brdo Kalesi'nde Rusya Devlet Başkanı Vladimir Putin ile dün biraraya gelen ABD Başkanı George Bush, burada Rusya Savunma Bakanı Sergey İvanov'un adını yanlışlıkla Andrey olarak söyledi. 
     Bush, zirvenin sonunda Putin ile birlikte düzenlediği basın toplantısında, iki ülke arasında savunma alanındaki diyaloğun artmasından dolayı memnun olduğunu söyleyerek, ''ABD Savunma Bakanı Donald Rumsfeld ile Rusya Savunma Bakanı Andrey İvanov arasında yapıcı bir diyaloğun başlaması dolayısıyla memnunum'' dedi. George Bush, daha önce de, başkanlık seçimleri kampanyası sırasında Slovenya ile Slovakya'yı birbirine karıştırmıştı. ABD Başkanı'nın o tarihteki gafını unutmayan küreselleşme karşıtlarının protesto gösterileri sırasında, ''Slovakya'ya hoşgeldiniz'' şeklinde pankartlar açtıkları dikkat çekti. 






</TEXT>
</DOC>
