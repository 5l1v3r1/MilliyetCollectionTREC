<DOC>
<DOCNO> 22180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/ekonomi/eko05.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HAFTANIN KULİSİ 
</HEADLINE>
<TEXT>
Beyaz eşyada evlilik arayışı 
     EBRU SUNGUR 

     Dünya beyaz eşya devlerinin Türk şirketleriyle evlilik arayışları sürüyor. Pazarlıklar, görüşmeler büyük bir titizlikle saklanıyor. Ancak piyasadaki söylentilerin ardı arkası da kesilmiyor. 
     Evlilik için şirket arayışında olan yabancı beyaz eşya şirketlerden biri de Electrolux. Piyasada şu sıralar Arçelik, AEG Electrolux ve Vestel ismi etrafında, ortaklık söylentileri dolaşıyor. Arçelik yetkilileri, "Biz 1990’lı yıllardan itibaren yabancı ortaklık düşünüyoruz. Whirlpool, Electrolux gibi beyaz eşyadaki dünyanın önemli şirketleriyle görüşmelerimiz de oldu. Ancak hisse oranı konusundaki uyuşmazlık nedeniyle sonuca ulaşılamadı. Şu sıralarda böyle bir görüşme yok" diyorlar. Ancak, beyaz eşya şirketleri arasındaki evlilik girişimlerini de ilgiyle izlediklerini söylüyorlar. 
     Arçelik’te sonuç alamayan Electrolux’un, Vestel’le pazarlığında ise ilerleme olduğu söyleniyor. Vestel yetkilileri, "Her zaman görüşülebilir. Böyle şeyler olgunlaşmadan konuşmak yanlış" diyerek, görüşmeleri kesin bir dille yalanlamıyorlar. Sektör çevreleri ise Vestel-Electrolux görüşmesini doğruluyor. 
     Piyasada konuşulanlara göre, Arçelik, hisse oranı konusunda eskiye oranla daha esnek bir tutum alacak. Bu da yabancı bir şirketle evliliğini kolaylaştıracak. Bu arada eski pazarlıklar sırasında Arçelik’in değeri ile ilgili çalışmalar yaparak 5-6 milyar dolar gibi bir rakama ulaşan yabancıların, şu sıralar yine bu konu ile ilgilendikleri ve 6,5 milyar dolar gibi bir rakama ulaştıkları belirtiliyor. 
     
     



 EKONOMİ 




















</TEXT>
</DOC>
