<DOC>
<DOCNO> 47974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/gun15.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Pazarda kaçak elektrik yaraladı 
     ELVAN EZBER İstanbul 

     Bağcılar Göztepe Mahallesi Maslak Caddesi üzerine kurulan pazarda dün saat 12.30 sıralarında patlama sesi duyuldu. Patlamanın, 17 yaşındaki pazarcı Mehmet Emin Güneş’in yüksek gerilim hattından kaçak elektrik almaya çalışması sonucu meydana geldiği öğrenildi. Olayda Güneş yanarak ağır yaralanırken, yoldan geçmekte olan Cemalettin Aksu 33 ve bir yaşındaki bebek Semanur Keleş vücutlarına isabet eden parçacıklar sonucu hafif yaralandı. 
     
     İki kapkaççı milyarlar götürdü 
     İSTANBUL Milliyet 

     Zeytinburnu Merv Caddesi'nde dün saat 18.00 sıralarında Hatice Yazıcı otomobilini park etmeye çalışırken, 15 - 17 yaşlarında biri kız iki kapkaççı, açık camdan içeri sarkarak koltuktaki çantayı alıp kaçtı. Kapkaççılar hızla izlerini kaybettirirken, Yazıcı, tekstilci kocasına ait çantada 10 bin mark, 5 bin dolar, 1 milyar 200 milyon lira, 75 milyarlık çek ve 15 adet çek koçanı olduğunu söyledi. 
     
     İkitelli Sanayi tüzel kişilik oldu 
     Düzensiz sanayi yapılaşmasını ortadan kaldırmak amacıyla projelendirilen İkitelli Organize Küçük Sanayi Bölgesi, 4562 sayılı kanunun Resmi Gazete'de yayımlanmasıyla tüzel kişiliğini kazandı. İstanbul Vali Yardımcısı Saim Ekşioğlu başkanlığında ilk toplantısını yapan Müteşebbis Heyeti, bölgenin geleceğini tartıştı. Ekşioğlu, İkitelli Organize Sanayi Bölgesi'nde 33 bin işyeri bulunduğunu ve proje tamamlanınca toplam 300 bin kişinin istihdam edileceğini açıkladı. 
     



 GÜNCEL 
























</TEXT>
</DOC>
