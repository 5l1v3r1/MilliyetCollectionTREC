<DOC>
<DOCNO> 27332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sondun07.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'da benzin zammı halkı sokağa döktü 
</HEADLINE>
<TEXT>

     Endonezya'da benzine gelen zam nedeniyle halk sokağa döküldü, polis kırmızı alarma geçti. 
     Benzin fiyatına yüzde 30.1 oranında zam yapılması üzerine, dün Bandung kentinde 6 bin kişinin katıldığı, olaysız sona eren bir gösteri düzenlendi. Bazı göstericiler tekerlek yakarken, yüzlerce otobüs şoförü de greve gitti. 
     Polis sözcüsü General Didi Widayadi, dün geceden beri kentte durumun kontrol altında olduğunu, ancak polisin kırmızı alarma geçirildiğini söyledi. Görgü tanıkları, bugün birçok dükkanın kepenk indirdiğini, sokakların da büyük ölçüde boş olduğunu kaydediyor. Endonezya'da benzin zammı önemli gösterilere neden olabiliyor. Benzer bir gösteri 1998 Mayıs'ında Suharto'nun devrilmesinin yolunu açmıştı. Başkent Cakarta'nın 200 kilometre güneyindeki Bandung'da birkaç gündür şiddet olayları meydana geliyor. 
     Bu arada, Aceh eyaletindeki son olaylarda 8 kişinin öldüğü ve geçen hafta meydana gelen şiddet olaylarında ölenlerin sayısının 70'e yükseldiği belirtildi. Aceh polis sözcüsü Sad Harunantyo, Aceh'in orta kesimlerindeki bir köyde ayrılıkçıların üssüne düzenlenen baskında 5 militanın öldürüldüğünü açıkladı. 
     Özgür Aceh Hareketi ise, bu ölümleri yalanlayarak, açıklamanın propaganda olduğunu öne sürdü. Harunantyo, ayrıca dün de Banda Aceh'de 3 sivilin vurularak öldüğünü söyledi. Aceh'deki son şiddet olaylarının, Cenevre'de yapılacak barış görüşmeleri öncesinde meydana gelmesine dikkat çekiliyor. Yerel medya, Güvenlik Bakanı Agum Gumelar ile isyancıların liderlerinin 2-3 Temmuz'da biraraya geleceğini belirtiyor. 







</TEXT>
</DOC>
