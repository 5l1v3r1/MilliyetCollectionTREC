<DOC>
<DOCNO> 15900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun15.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaf eylemleri yabancı basında 
</HEADLINE>
<TEXT>

     Türkiye'de yaşanan ekonomik krizle ilgili protesto eylemleri,yabancı basında geniş yer buldu. 
     The Independent gazetesi, ''Türkiye'de para değerini yitirdikçe halkın sabrı da tükeniyor'' başlıklı haberinde 6 yaşındaki Sıdıka Öz'ün ilaç yokluğu nedeniyle ara verilen tedavisine dikkati çekti. 
     The Guardian gazetesi ise ekonomi yönetiminde yapılan hatalar yüzünden ülke çapında büyük sokak protestolarının yaşandığını hatırlatan başlığıyla verdiği haberde, dün Ankara'da yaşanan olaylarda çekilmiş bir fotoğrafı yayınladı. 
     Kanada basını, Türkiye çapında düzenlenen esnaf mitingi çerçevesinde Ankara'da meydana gelen şiddet olaylarına geniş yer verdi. Kanada radyosunun haberinde, eylemcilerin, "hükümetin ekonomi politikasını protesto ettikleri ve Başbakan Bülent Ecevit'in istifasını istedikleri" aktarıldı. Haberde, siyasi çevrelerin, ''hükümetin acil tedbirler almaması halinde düşebileceği'' yorumlarına da yer verildi. 
     Fransız gazeteleri, Ankara'daki esnaf gösterilerine geniş yer ayırdı. 
     Liberation, ''Türkiye'de küçük patronların isyanı'' başlığıyla verdiği haberde, yaklaşık 70 bin kişinin Ankara'da, ekonomik kriz ve hükümet aleyhine gösteri yaptığını yazdı. Haberde, ekonomik krizle halkın satın alma gücünün azalması yüzünden esnafın derinden etkilendiği ifade edildi. 
     Le Figaro gazetesinde, ''Sokaklar Ecevit'i tehdit ediyor'' başlığıyla çıkan haberde ise dün yapılan gösterilerde esnafın, hükümetin istifasını istediği belirtildi. 
     Gösteriler Alman basınında da geniş yankı buldu. 
     Frankfurter Allgemeine gazetesi, manşetten verdiği haberde, Türkiye'deki yoğun gösterilerden sonra Başbakan Bülent Ecevit'in, esnafın gösteri yapmaya hakkı olduğunu, ancak Türkiye'nin çok hassas bir dönemde bulunması nedeniyle gösterilere son vermesi gerektiğini söylediğini yazdı. 
     Ecevit'in istifayı da düşünmediğini belirten gazete, Ankara'nın Tandoğan meydanında 4 bin polisin panzerlerle ve tazyikli suyla esnafın TBMM'ye yürümesini engellediğini, olaylarda bazı banka camlarının taşlarla kırıldığını ve 100'den fazla kişinin yaralandığını kaydetti. 
     Frankfurter Rundschau gazetesi de ''Kriz yüzbinlerce Türk'ü sokağa döktü'' başlığıyla verdiği haberde, Ankara'daki olaylarda, aralarında 130 polisin bulunduğu yaklaşık 200 kişinin yaralandığını ve 100 göstericinin gözaltına alındığını belirtti. Gazete ayrıca, İzmir'de 40 bin, Mersin'de 50 bin ve Denizli'de de 10 bin kişinin gösterilere katıldığını yazdı. Hannoversche Allgemeine gazetesi, manşetten büyük bir fotoğrafla verdiği haberde, ''şiddet dolu protestoların Türkiye'yi sarstığını'', yaklaşık 200 bin kişinin hükümetin istifasını istediğini yazdı. 



</TEXT>
</DOC>
