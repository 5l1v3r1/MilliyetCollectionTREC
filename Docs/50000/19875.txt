<DOC>
<DOCNO> 19875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sontur12.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirzaoğlu "Bozkurtlu paralar basacağız" 
</HEADLINE>
<TEXT>

     Devlet Bakanı Ramazan Mirzaoğlu, "tek başına iktidar olduklarında, üzerinde bozkurt resimleri bulunan paralar basacaklarını" bildirdi. Kırşehir'in Kaman ilçesine bağlı Kargınyenice beldesinde düzenlenen, "Hıdrellez ve Türkçülük Bayramı"na katılan Mirzaoğlu, Türk halkının, son dönemlerde şuurlanmaya başladığını, kendi özüne dönerek tabiat ve çevreye önem verdiğini söyledi. Mirzaoğlu, bir zamanlar Türkçülüğün bölücülük gibi görüldüğünü, Türkçülerin mahkemelere çıkarıldıklarını ifade ederek, "Oysa Büyük Önder Atatürk, en büyük Türk milliyetçisiydi. Hatta, 5 ve 10 liralıkların üzerine bozkurt resimlerini bastırmıştı. Atatürk'ten sonra göreve gelenler, Atatürk'ün ve bozkurtun resimlerini Türk parasından çıkardı, kendi resimlerini koydular. Tek başımıza 
     iktidara geldiğimizde Atatürk'ün yaptığı gibi bozkurtlu paralar basacağız" diye konuştu. 







</TEXT>
</DOC>
