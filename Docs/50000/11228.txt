<DOC>
<DOCNO> 11228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur23.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş TBMM'de yemin etti 
</HEADLINE>
<TEXT>

     Ekonomiden Sorumlu Devlet Bakanlığı'na atanan Kemal Derviş TBMM Genel Kurulu'nda yemin etti. 
     Meclis'e Başbakan Bülent Ecevit ile birlikte gelen Derviş'in oldukça heyecanlı olduğu gözlendi. Yemin etmeden önce Genel Kurul'da Haydar Aliyev için yapılan oylamada oy kullanan Derviş'in yemin etmek için kürsüye çıkarken sıralarından arkasından dolaşması da dikkat çekti. Ekonomiden sorumlu Devlet Bakanı Kemal Derviş, saat 15.00 Başbakan Bülent Ecevit'le birlikte, Ecevit'in makam arabasıyla TBMM'ye geldi. Başbakan Yardımcısı Hüsamettin Özkan'da arkalarından kendi makam aracıyla Meclise geldi. 
     Ecevit-Özkan ve Derviş'i, Başbakan Bülent Ecevit'in Meclis'teki makam odasının önünde DSP Grup Başkanvekilleri Aydın Tümen ile Emrehan Halıcı karşıladı. Grup Başkanvekilleri Kemal Derviş'i "hayırlı olsun" diyerek kutladı. Ecevit-Özkan ve Derviş Başbakanın makam odasında bir süre görüştüler. Ecevit ve Özkan daha sonra Derviş'i andiçmek üzere Genel Kurul salonuna götürdü. Genel Kurul salonuna Ecevit ve Özkan'la birlikte gelen Derviş Hükümet sıralarında en öne oturdu. Derviş'i ilk kutlayanlardan biri Hikmet Uluğbay oldu. TBMM Kanunlar ve Kararlar Müdürü İbrahim Araç da kendisine okuyacağı yemin metnini getirdi. 
     İlk kez Meclis'e gelen Derviş bütün salonu meraklı gözlerle incelerken, İstiklal Marşı'nın kabulünün 80'inci yıldönümü dolayısıyla kürsüde konuşan milletvekilleri ve Kültür Bakanı İstemihan Talay'ı da alkışladı. Oturumu yöneten MHP'li Başkanvekili Murat Sökmenoğlu, Azerbaycan Cumhurbaşkanı Haydar Aliev'in Genel Kurul'da konuşması için oylama yaptırırken Derviş'in de dışardan atanan Bakanların oy kullanma hakları olmamasına karşın elini kaldırarak oylama katılması dikkat çekti. 
     Derviş yemin ettikten bir süre sonra, Haydar Aliyev'in konuşmasını beklemeden Genel Kurul salonundan ayrıldı. Derviş, kuliste gazetecilerin "Ne hissediyorsunuz" şeklindeki sorusu üzerine, "Çok mutluyum. Bugün babamın doğum günüydü, onu düşündüm. Yaşasaydı bugün 100 yaşında olacaktı" diye yanıtladı. 




</TEXT>
</DOC>
