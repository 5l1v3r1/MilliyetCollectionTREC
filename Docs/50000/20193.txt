<DOC>
<DOCNO> 20193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo10.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den yanıt "Galatasaray kendi seviyesine çekmeye çalışıyor" 
</HEADLINE>
<TEXT>

     Galatasaray Kulübü'nün, derbi maçta yaşananlarla ilgili yayınladığı kınama bildirisine Fenerbahçe Kulübü'nden verilen yanıtta, ''Galatasaray Kulübü'nün, Fenerbahçe-Galatasaray maçından sonra yayınladığı, iftira, hakaret ve yalanlarla dolu basın bildirisi, nefret ve kin tohumları eken bir nifak belgesi olarak tarihin sayfalarında yerini alacaktır'' denildi. 
     Fenerbahçe Kulübü İdari İşler Koordinatörü Serkan Acar imzasıyla, Galatasaray'a cevaben yayınlanan bildiride, Galatasaray Kulübü'nün açıklamalarının toplumu birbirine düşürücü, kışkırtıcı üslubuyla savcıların da dikkatini çekeceği savunuldu. 
     Açıklamanın, Avrupa şampiyonu olunsa dahi ''büyük'' olunamayacağını kanıtlayan bir belge olduğu belirtilen bildiride, şu görüşlere yer verildi 
     ''Bu belge, son yıllarda başarılar arkasına gizlenmiş ve bu başarıları kazanmak için sahnelenmiş her türlü çirkinliğin, bir başarısızlıkla, açıkça sergilendiği bir belgedir. 
     Koro halinde küfür eden Galatasaray tribünlerine orkestra şefliği yapan, her fırsatta ve ortamda Fenerbahçe camiasına küfreden, hakem ve rakip takım oyuncularının yüzüne türüken, tekme atan futbolculara Fenerbahçe ve Beşiktaş camiasına 'köpek' diyebilen, her fırsatta Türk insanına hakaret eden, provokatörlüğü profesyonellikle karıştıran bir teknik direktöre tüm bu davranışlara hoşgörüyle bakan bir yönetime sahip olan, sahası UEFA tarafından centilmenlik dışı davranışlarından dolayı süresiz kapatılan Galatasaray Kulübü, Türk sporuna yakışır bir kulüp haline gelmek için çaba sarf edeceğine, Fenerbahçe'yi kendi seviyesine çekmeye çalışmaktadır. 
     Biz bu oyuna gelmeyeceğiz. Bizi çirkinliklerin değil, güzelliklerin getirdiği başarılar mutlu eder. Biz, teknik heyet ve futbolcularımızla gurur duyuyoruz. Futbolculuklarıyla değil, terbiyeleri ve sporculuklarıyla, darısı Galatasaray'ın başına... 
     Galatasaray Kulübü'nün yayınladığı nifak belgesinin, güzide Galatasaray camiasını bağlamadığı inancıyla, Fenerbahçe-Galatasaray dostluğu ve rekabetinin sonsuza kadar yaşamasını diliyoruz.'' 






</TEXT>
</DOC>
