<DOC>
<DOCNO> 28639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/guncel/gun11.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Cezaevinde cenaze görüşü 
     MUSTAFA ARSLAN Burdur DHA 

     Cinayet suçundan Burdur E Tipi Cezaevi'nde yatan Doğan Güngör, hayatının en zor günlerinden birini yaşadı. Eskişehirde öldürülen kardeşi Serdar Güngör'ün cenazesi, ağabeyi son kez yüzünü görsün diye cezaevine getirildi. Güngör'ün dört yıl önce hayatını kaybeden kız kardeşi Selda Güngör'ün cenazesini de yine cezaevinde gördüğü bildirildi. 
     
     Manisa polisine spor mecburi 
     BAHAR MEMİŞ DHA 

     Manisa Emniyet Müdürlüğü, polislerin sağlıklı bir ruh ve vücut yapısına sahip olması ve stres atması için her gün spor yapma zorunluluğu getirdi. Manisa'da görevli polisler, her gün 1.5 saat spor yapmaya başladı. Hafta içi 16.00 ile 17.30 saatleri arasında 20 - 45 yaş arasındaki polisler kültür - fizik, nefes açma, koşu, kondisyon ve esneme hareketleri yapıyor. 
     
     Turgutreis’in "Barış Ana"sı 
     YAŞAR ANTER DHA 

     Bodrum'un Turgutreis Limanı’nda Ege Denizi'nde barış ve dostluğu simgeleyen "Barış Ana" heykeli açıldı. Heykeltıraş Yavuz Tanyeli’nin elinde zeytin dalı bulunan hamile kadınla anlattığı "Barış Ana" heykelinin açılış törenine İstanköy Kos Kaymakamı Vasilis Ksipolitas, İstanköy Belediye Başkanı Miltiadis Fakkos da katıldı. 
     
     TEMA Parkı ile doğaya dönüş 
     İSTANBUL Milliyet 

     Türkiye Erozyonla Mücadele ve Ağaçlandırma Vakfı TEMA Vehbi Koç Doğa Kültür Merkezi’nde oluşturulan "TEMA Otağ Park" törenle açıldı. Beykoz Kavacık’taki merkezin işletmeciliğini üstlenen Celal Çapa, "Gelirin bir kısmı TEMA Vakfı’na bağışlanacak" dedi. TEMA Otağ Park’ta, 10.00 - 24.00 saatleri arasında yiyecek - içecek hizmeti verilecek. 
     
     Dil sınavında da türban yasaktı 
     SİBEL KAHRAMAN ŞEN İstanbul 

     Üniversitelerin dil puanı ile öğrenci alan programlarına yerleştirmeler için düzenlenen Yabancı Dil Sınavı dün yapıldı. ÖSS’de uygulanan türban yasağı, YDS’de de uygulandı ve başörtülü adaylar sınav salonlarına alınmadı. YDS sonuçları da ÖSS sonuçları ile birlikte temmuz ayının son haftasında ilan edilecek. 
     



 GÜNCEL 













</TEXT>
</DOC>
