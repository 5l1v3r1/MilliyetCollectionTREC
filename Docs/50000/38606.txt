<DOC>
<DOCNO> 38606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sondun17.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Alabama Eyaleti'nden Türkiye'ye "Kurtuluş Savaşı" jesti 
</HEADLINE>
<TEXT>

     ABD'nin güneyindeki Alabama eyaletinin Valisi Don Siegelman, Türklerin Kurtuluş Savaşı mücadelesinde yaşadığı zorluklara ve sıkıntılara atfen, 30 Ağustos gününü, ''Kurtuluş, Egemenlik ve Bağımsızlık Yolunda Türklerin Yaşadığı Trajediyi Anma Günü'' ilan etti. 
     Vali Siegelman, 30 Ağustos'u Alabama'nın resmi günü kabul ederken, Türk ordusunun işgalci Yunan birliklerini kesin şekilde yenilgiye uğrattığı 30 Ağustos'u seçerek Yunan lobisini, açıklamasında 1912-1922 yılları arasında Türk halkının çektiği acıyı vurgulayarak da Ermeni lobisini karşısına aldı. 
     Cumhuriyetçi Vali Siegelman, açıklamasında, ''Birinci Dünya Savaşı sırasında ve Osmanlı İmparatorluğu'nun yıkılışında, değişik etnik ve dini kökenlerden milyonlarca Osmanlı vatandaşının, toplum içi çatışmalar, sürgün ve hastalıklardan yaşamını yitirdiğini'' ifade etti. 
     ''Türk halkının, Mustafa Kemal Atatürk'ün önderliğinde, egemenliğini ve bağımsızlığını korumak için, uzun süren Kurtuluş Savaşı'nda kahramanca mücadele ederek, 29 Ekim 1923'te Türkiye Cumhuriyeti'ni kurduğunu'' vurgulayan Siegelman, ''Bundan sonra savaş dönemlerinde insanlık trajedilerinin önlenmesi açısından, Türklerin yaşadığı trajedinin tanınması çok önemlidir'' diye konuştu. 
     ''Türklerin, tarihte değişik etnik gruplarla uyum ve dostluk içinde yaşadığını'' belirten Vali, ''Türkiye'nin, İslam dünyasında tek laik demokrasi olduğunu, Balkanlar, Ortadoğu, Orta Asya ve Kafkaslar'da ABD'nin dış politikasına önemli katkılarda bulunduğunu ve barış, refah ve istikrar yönündeki uluslararası çabalarda yaşamsal rol oynadığını'' bildirdi. 
     ''ABD'nin yakın müttefiki olan Türkiye'nin, Kore Savaşı'ndan bu yana her büyük çatışmada ABD'nin yanında yer aldığını, NATO ve Avrupa Konseyi üyeliğiyle Avrupa'nın temel bir parçası haline geldiğini'' söyleyen Siegelman, ''Alabama eyaletinin halkı, gelecekte insanlık trajedilerinin önlenmesi için, geçmişteki savaşlarda ve etnik çatışmalarda meydana gelen kayıpların kınanmasında ve hatırlanmasında çok duyarlıdır'' dedi. 
     ''Alabama eyaletindeki Türk asıllı Amerikalıların, toplumun eğitim, kültür, sosyal işler ve ekonomi alanlarında önemli rol oynadığını'' hatırlatan Siegelman, ''Bu koşullarda, Alabama Valisi olarak ben Don Siegelman, 30 Ağustos 2001 tarihini, 'Kurtuluş, Egemenlik ve Bağımsızlık Yolunda Türklerin Yaşadığı Trajediyi Anma Günü' ilan ediyorum'' diye konuştu. 
     ABD'nin 50 eyaletinin yaklaşık yarısında sözde Ermeni soykırımı resmen tanınırken, Alabama, 30 Ağustos'u Türkiye günü ilan ederek, önemli bir adım attı. 






</TEXT>
</DOC>
