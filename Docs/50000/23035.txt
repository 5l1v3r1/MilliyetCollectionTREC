<DOC>
<DOCNO> 23035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur25.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maganda müşteri müdür havuzu kullandırmayınca oteli kurşunladı 
</HEADLINE>
<TEXT>

     İzmir'de Çeşme Sheraton Oteli'nin kurşunlanmasıyla ilgili yakalanan 3 kişinin emniyetteki sorguları tamamlanırken, olayın ''tetikçi'' sanığı Emrah Kangöz'ü temin ettiği iddiasıyla Susurluk kazasında ölen Gonca Us'un kardeşi Mahir Us'un arandığı bildirildi. 
     Olay gecesi Çeşme İlçe Emniyet Müdürlüğü ekiplerince gözaltına alınan Emrah Kangöz 19 ile Bilgehan Bilger 33 , İzmir'e getirilerek Organize Suçlar Büro Amirliği'nde sorgulandı. Otelin döner kapısına 6 el ateş eden Kangöz ile yanındaki arkadaşı Bilger, ifadelerinde, kendilerini Tanju Karabunar'ın ''azmettirdiğini'', aradaki ''irtibatı'' da, halen aranan ''Şenol Eldik'' sahte kimlikli Mahir Us'un sağladığını itiraf ettiler. İfadeler üzerine Çeşme'de operasyon düzenleyen ekipler, İsviçre'de brokerlık yaptığı belirlenen Karabunar'ı, kiraladığı villada gözaltına aldı. 
     Karabunar, sorgusunda, ''azmettirici'' olduğunu kabul ederek, olay gecesi, hamile olan eşiyle otele gittiklerini, tedavi amaçlı Yosun havuzunu kullanmak istediklerini, ancak otel müdürü Nihat Öcman'ın kendilerine kaba bir şekilde davrandığını dile getirdi. 
     Karabunar, şunları anlattı 
     'Müdürün rencide edici davranışını, eşim yanımda olduğu için gururuma yediremedim. Konuyu, 2 ay önce avukat Talat Tekkılıç'ın bürosunda tanıştığım, zaman zaman parasal yardım da yaptığım Mahir Us'a telefonla aktardım. O da hemen Kangöz ve Bilger'i bana buldu. Çeşme'ye geldiler, görüştük. Onlardan müdürü bacaklarından vurmasını istedim. Ancak kabul etmediler, oteli kurşunlayacaklarını söylediler. Kabul ettim. Karşılığında ne isterlerse, verecek durumdaydım.'' 
     Öte yandan ''tetikçi'' Kangöz'ü, Karabunar'a temin ettiği iddia edilen firardaki Mahir Us'un, Susurluk kazasında ölen Gonca Us'un kardeşi olduğu ve çok sayıda suçtan poliste kaydı olduğu bildirildi. Yakalanan Bilger'in de, İzmir 2. Ağır Ceza Mahkemesi'nce ''Kasten adam öldürmek'' suçlamasıyla arandığı belirlendi. Emniyet yetkilileri, sanıkların, kurşunlanan otelin önünde yaptırılacak tatbikatın ardından, Çeşme Adliyesi'ne sevk edileceğini kaydettiler. 







</TEXT>
</DOC>
