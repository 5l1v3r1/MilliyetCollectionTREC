<DOC>
<DOCNO> 14120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur03.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedat Peker ilanla özür diledi 
</HEADLINE>
<TEXT>

     Organize suç örgütü elebaşı olmakla suçlanan Sedat Peker, bazı gazetelere verdiği ilanla, ''adını kullanarak menfaat temin etmeye çalışanlar'' bulunduğunu öne sürdü. 
     Peker, yarım sayfalık ilanında, ''bazı art niyetli kişilerin ismini kullanarak, akrabası veya yakın arkadaşı olduğunu söyleyerek birçok kişi ve kuruluşlara musallat olduğunu, korkutmak ve acı çektirmek suretiyle menfaat temin etmeye çalıştığını üzüntüyle öğrendiğini'' belirtti. 
     'Soyadı benzerliği bulunsa dahi bu tip olaylara karışan kişilerle uzaktan ve yakından hiçbir birlikteliği olmadığını'' savunan Peker,''bu duruma maruz kalan kişi ve kuruluşlardan en yakın savcılık ve emniyet birimine şikayette bulunmalarını'' istedi. 
     'Yine bazı art niyetli kişi ve kuruluşların, borçlu oldukları kişi ve kuruluşlara borçlarını ödemeyerek, 'Biz Sedat Peker tarafından korunuyoruz veyahut gizli ortağız' gibi asılsız bir şekilde ismini kullandıklarını ve baskı yaptıklarını'' öğrendiğini ifade eden Peker, şunları savundu 
     'Ergenekon Emlak Danışmanlığı ve Dış Ticaret Ltd. Şti. ve Cel Reklam Turizm Ltd. Şti'den başka herhangi bir şirkette resmi veya gayrıresmi bir ortaklığım söz konusu değildir. Kişileri ve kuruluşları, kanunların da belirttiği gibi devletin kolluk güçleri korur. Bu tür haksızlığa uğrayanların, en yakın cumhuriyet savcılıklarına ve emniyet birimlerine şikayette bulunmalarını rica ederim. 
     Hayatımın hiçbir döneminde hak etmediğim halde ismimin yanına yakıştırılan çeşitli sıfatlar nedeniyle, ismimin baskı ve korku aracı olarak kullanılmasından dolayı mağduriyete uğramış kişi ve kuruluşlardan özür dilerim.'' 




</TEXT>
</DOC>
