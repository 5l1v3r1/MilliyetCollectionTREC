<DOC>
<DOCNO> 3132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sontur12.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yücelen, Anadolu Ajansı'ndan hesap soracak 
</HEADLINE>
<TEXT>

     Devlet Bakanı Rüştü Kazım Yücelen, Beyaz Enerji Operasyonu haberleriyle ilgili olarak Ankara'ya dönünce araştırma yapacağını söyledi. 
     Yücelen, Çiğli Çamaltı Tuzlası Tekel Tuz Yıkama Tesisleri'nin açılışından önce gazetecilerin sorularını yanıtladı. Bir gazetecinin ''Bugün Beyaz Enerji Operasyonuyla ilgili çeşitli yorumlar ve haberler var. Bir de bazı gazetelerde Anadolu Ajansı düğmeye bastı diye... Bu konuda siz ne diyeceksiniz'' sorusu üzerine Yücelen, düğmeye basmanın mecazi anlamda olduğunu, Ankara'ya dönünce gerekli araştırmayı yapacağını kaydetti. 
     Cumhuriyet Başsavcısı'nın, dün önsoruşturmanın açıklanamayacağını, önsoruşturma evrakının açıklanmaması gerektiği yolunda bir açıklama yaptığını belirten Yücelen, ''Cumhuriyet Başsavcısı bunun suç olduğunu söyledi. Bu açıklamanın saati 12.00'dir. Yani dün saat 12.00'de tüm Türkiye'de herkesin duyacağı şekilde Cumhuriyet Başsavcısı'nın suç olarak tarif ettiği bir eylemi saat 15.35'te Anadolu Ajansı haber yapmıştır'' dedi. 
     Bunun 3 sebebi olabileceğini ifade eden Yücelen, şöyle konuştu 
     ''Bir, bir gün önce bu tip kanunsuz olduğu Cumhuriyet Başsavcılığı'nca söylenen bir eylemi gerçekleştiren televizyoncuları veya basın mensuplarını korumak için böyle bir haber yapılmış olabilir. İkinci ihtimal, Cumhuriyet Başsavcısı'na kafa tutmuş olmak için yapılmış olabilir. Üçüncü ihtimal de sadece gazetecilik dürtüsüyle yapılmış olabilir. Bunların hepsi olabilir. Ankara'ya dönünce araştıracağım.'' 
     Enerji ve Tabii Kaynaklar Bakanı Cumhur Ersümer ise gazetecilerin operasyonla ilgili sorularına karşılık, salı günü Meclis'te açıklama yapacağını söyledi. 




</TEXT>
</DOC>
