<DOC>
<DOCNO> 12174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/spor/aspo.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Brezilyalı golcüyü sezon sonunda gönderme kararı aldı 
</HEADLINE>
<TEXT>
JARDEL'İN İŞİ BİTTİ 
1 - Türkiye’ye bir türlü uyum gösteremedi. 2 - Her fırsatta Benfica’ya gitmek istedi. 3 - Takımdaki arkadaşlarıyla sürekli didişti. 4 - Lucescu ile sahada ağız dalaşına girdi 
     HALİL ÖZER 

Sabırlar taştı      GALATASARAY’DA sürekli sorun yaratan Jardel sonunda yönetimin de sabrını taşırdı. Yönetim, Siirt Jetpaspor karşılaşmasından sonra gizli bir toplantı yaptı ve üç yıllık anlaşması bulunan Brezilyalı futbolcuyu sezon sonunda göndermeyi kararlaştırdı. Yakın takibe alınacak olan Jardel’le Futbol Şubesi Sorumluları Ali Dürüst ve Burak Elmas görüşecek ve sert uyarılar yapılacak. Sorun çıkarmaya devam ederse cezaya da çarptırılacak. 
     
Tepki topladı      TÜRKİYE’YE bir türlü uyum gösteremeyen, her fırsatta "Benfica’ya gitmek istiyorum" diyen, arkadaşlarıyla sürekli tartışan Jardel, Siirt Jetpa maçında bu kez de saha ortasında Teknik Direktör Lucescu ile ağız dalaşına girişti. Aynı karşılaşmadaki hareketleri takım arkadaşlarının da büyük tepkisini çekti. Jardel’in hem hocasıyla hem de arkadaşlarıyla tartışması yönetim kurulunda "Bardağı taşıran son damla" olarak değerlendirildi. 
     
Ve ipi çekildi      SEZON başında Brezilyalı oyuncuyu üç yıl oynatmak isteyen yönetim kurulu, yaptığı son toplantıda bundan vazgeçti ve ipini çekti. Yöneticiler, sezon sonunda ne pahasına olursa olsun Jardel’i gönderme kararında birleştiler. Yöneticiler, fiyat konusunda da ısrarcı olmayacaklarını, zararına da olsa bu futbolcuyla yollarını ayıracaklarını söylediler. Bu arada futbolcular da Lucescu’dan Jardel’i uyarmasını istediler. 
     


 SPOR 





















</TEXT>
</DOC>
