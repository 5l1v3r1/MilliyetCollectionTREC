<DOC>
<DOCNO> 28141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/ekonomi/eko08a.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kura, vadeli çözüm geliyor 
</HEADLINE>
<TEXT>

Dövizde istikrar arayışları kapsamında gündemde olan vadeli döviz işlemleri piyasası çalışmaları hızlandırıldı. Piyasa iki ay içinde çalışmaya başlayacak 
     ZÜLFİKAR DOĞAN Ankara 

     Hazine’nin 9.3 katrilyonluk takas operasyonunun ardından, döviz piyasalarında istikrar için ikinci önemli gündem olan vadeli döviz işlemleri piyasasının kuruluş çalışmalarını hızlandırdı. Sermaye Piyasası Kurulu SPK Başkanı Doğan Cansızlar, piyasanın en geç iki ay içerisinde faaliyete geçeceğini açıkladı. 
     
     Start sonbaharda 
     Piyasanın faaliyete geçirilmesi için üç kuruluşun SPK, Merkez Bankası, İMKB - Takasbank yoğun bir çalışma yürüttüğünü belirten Cansızlar, "Sonbahara kadar piyasa faaliyete geçecek. Dalgalı kur rejiminin uygulamaya konulduğu bütün ülkelerde, ekonomik programlarda vadeli döviz işlemleri piyasası istikrarın sağlanmasında temel unsur oldu" dedi. 
     
     Bireysel’ işlem başlıyor 
     Piyasada "bireysel" işlemlerin de yapılacağını kaydeden Cansızlar, "Sadece kurumsal ya da tüzel kişilerin işlem yapacağı bir piyasa olmayacak. İthalat, ihracat şirketleri, finansal kurumlar, dövizle ilgili taahhüdü olan kişi ve kuruluşlar, bu piyasada işlem yapabilecek, en azından dövizle ilgili dönemsel istikrar, yapılacak vadeli işlemlerle sağlanacak, hem programın yürütümü, hem de döviz piyasalarının istikrarına vadeli işlemler piyasasından ciddi katkı ve destek geldiği görülecek" dedi. 
     Piyasada garanti ve teminatların boşluğa meydan bırakmayacak şekilde düzenlenmesinin ön planda tutulduğu, özellikle teminatlar üzerinde durulduğu öğrenildi. 
     



 EKONOMİ 
























</TEXT>
</DOC>
