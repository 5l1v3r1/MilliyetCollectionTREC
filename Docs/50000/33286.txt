<DOC>
<DOCNO> 33286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/spor/aspo.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sistem oturmadı 
</HEADLINE>
<TEXT>

G.Saray’da, Şampiyonlar Ligi’ne kısa bir süre kala Lucescu’nun arayışları h l devam ediyor. Savunma zaaflar veriyor, orta saha organize olamıyor 
     HALİL ÖZER 

     Eksikler çok fazla 
     SARI-Kırmızılı takım Almanya kampından gerek oyun sistemi, gerekse gol yollarında ve savunmadaki eksiklerini görerek İstanbul’a dönüyor. Teknik Direktör Lucescu sistemini henüz oturtmuş değil. Şampiyonlar Ligi’nin ilk maçına dört gün kalmasına rağmen hangi düzenle oynayacağını bilmiyor. Sürekli taktik çalıştırıyor ama çıkmazdan kurtulamıyor. Hücumda Ümit Karan büyük güç olmasına rağmen takımın yükünü taşıyamaz. 
     
     Savunma açık veriyor 
     ESKİDEN Galatasaray bir maçta sayılmayacak kadar gol pozisyonuna giriyordu. Şimdi zayıf rakiplerle oynasa bile bu yüzde çok düştü. Orta alan iyi organize olamıyor. Gittiği yerde çakılı kalıyor. Toplu hücumlara katıldıkları zaman geri dönemiyorlar ve savunma büyük açıklar veriyor. Hele bir de savunma çabuk oyunculardan kurulu olmayınca takımın işi daha da zorlaşıyor. Eğer Lucescu buna dikkat etmezse, önlemini almazsa, Galatasaray çok gol yer. 
     
     Orta saha sıkıntısı 
     SON yıllarda takımın direğini teşkil eden orta saha artık savunmaya yardıma gittiğinde ileri çıkamıyor. Bu sıkıntıya bir tek Ümit Davala çare olmaya çalışıyor. Yüksek tempoyu artık unutan, ağır aksak oynayan Galatasaray’ın iyi yönleri de var. Örneğin futbolcular yardımlaşmayı ön plana çıkarıyorlar. Saha içindeki takım ruhu yine ön planda. Ümit Karan, Perez ve Berkant gibi kazançlar var. Lucescu unu bulmuş, şekeri arıyor. 
     
     Transferi kim yaptı 
     GELELİM Mondragon’a. Şimdiden eyvah dersek, kimse kızmasın. İsviçre kampında beğenmiştik, Almanya’da kayboldu. Yan topları zayıf diye Taffarel’i eleştirenler Kolombiyalı kaleciyi görseler ne diyecekler. Bir tek çizgide biraz iyi, başka özelliği yok. Vittoria’ya ise söyleyecek sözümüz yok. Esas onu izleyende suç. Ya çaycı Vahit ya da Ökkeş Polat takip etti galiba. Hoca, Simone’ye benzetmişti. O Simone ise Lucescu da Capello. 
     



 SPOR 























</TEXT>
</DOC>
