<DOC>
<DOCNO> 25886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/spor/spo03.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CANAYDIN Faruk Süren devam etmeli 
</HEADLINE>
<TEXT>

Galatasaray’da beklenen olmadı, Özhan Canaydın kongreye girmeyeceğini açıkladı 
     HALİL ÖZER 

     SARI - Kırmızılı camianın, başkan adayı olması için yoğun baskılar yaptığı Özhan Canaydın bir basın toplantısı düzenleyerek Temmuz ayındaki kongreye girmeyeceğini söyledi. Canaydın, Faruk Süren ve ekibinin mart ayına kadar devam etmesini, ya da kendisinin de içinde yer alabileceği geniş tabanlı bir mutabakat kabinesinin iş başına gelmesini istedi. 
     YENİ bir yönetimin kaos yaratacağını kaydeden Özhan Canaydın, "Mali kongre seçimden sonra yapılacak. O zaman temmuz ayındaki yeni yönetim hukuksal sorunlarla uğraşacak" dedi. Canaydın, "2000 Mart ayında duayenlerimiz çekilmemi istediler. Kazanacağım bir seçimi bıraktım. Şimdi bunun vicdani muhasebesini yapmalılar" diye konuştu. 
     
Menajer Jardel      MEHMET ÇİFTÇİ 

     GALATASARAY ile anlaşmasına rağmen Porto ile görüştüğü ortaya çıkan teknik direktör Mircea Lucescu’nun, Portekiz kulübü ile bağlantısını Jardel’in sağladığı ortaya çıktı. Brezilyalı yıldızın, kendisini de transfer etmek isteyen Porto’nun Başkanı Costa ile önceki gün bir araya geldiği ve Lucescu’nun da gelebileceğini söylediği öğrenildi. 
     LUCESCU’nun Galatasaray’daki kongreyi beklediği Mehmet Cansun’un seçilme ihtimalini düşünerek kendini garantiye almak için Porto’yu yedekte tuttuğu belirtildi. Rumen hoca, Portekiz’in Record gazetesine verdiği demeçte de Cansun’un seçilmesi halinde gidebileceğini, Kolombiyalı kaleci Mondragon’un transferinde ise pürüz yaşandığını kaydetti. 
     
Taraftardan veda partisi      GALATASARAY’da Avrupa’ya transfer olan Okan, Emre ve Fatih için taraftarlar veda gecesi düzenledi. Ultra Arslanlar’ın Ataköy Laubali Bar’da organize ettiği gecede üç oyuncu, bol bol imza dağıttılar. Taraftarlar Okan, Emre ve Fatih’e birer plaket verdiler. Üç oyuncu Türkiye’ye bir daha dönerlerse yine Galatasaray’da oynayacaklarını ama Avrupa’da başarılı olmak istediklerini söylediler. 
     
Cansun-Berkant buluşması      GALATASARAY transfer etmek istediği Bayern Münihli Berkant ile Göcek’te masaya oturdu. Sarı - Kırmızılı kulübün ikinci başkanı Mehmet Cansun, tatil yaptığı Göcek’te genç futbolcu ile biraraya geldi ve prensipte anlaşmaya vardı. Bu arada Fransa’nın L’Equipe Gazetesi Ümit ve Jardel’in PSG ile anlaşmaya vardığını iddia etti. 
     



 SPOR 

























</TEXT>
</DOC>
