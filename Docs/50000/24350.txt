<DOC>
<DOCNO> 24350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur14.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten Yalova'ya Roma'dan yanıt 
</HEADLINE>
<TEXT>

     Devlet Bakanı Kemal Derviş, Tütün Kanunu ile ilgili açıklamaları krize yol açan Devlet Bakanı Yüksel Yalova'ya Roma'dan yanıt verdi. 
     Yalova'ya, Mesut Yılmaz'ın "Liderler Mektubu"ndaki imzasını hatırlatan Derviş, programın aksatılmadan uygulanacağından ve siyasi ve teknik kadroların üzerine düşen görevleri yerine getireceğinden şüphe duyulmamasını istedi. 
     Kemal Derviş, yaşanan kriz üzerine yazılı bir açıklama yaptı. Yalova'ya, "Güçlü Ekonomiye Geçiş Programı kapsamında yer alan politika ve tedbirlerin tümünün Hükümet tarafından belirlendiği" hatırlatmasını yapan Derviş, bu politika ve tedbirlerin IMF ile varılan anlaşmaya da konu olduğu ve niyet mektubuyla uluslararası kamuoyuna da duyrulduğunu bildirdi. Hükümetin, bu konudaki kararlılığının Koalisyonu oluşturan siyasi partilerin Genel Başkanları'nın imzalarını taşıyan bir mektupla da kamuoyuna duyrulduğunu vurgulayan Derviş şunları söyledi 
     "Son olarak Başbakanımız sayın Bülent Ecevit de Koalisyon hükümetinin iki yılını değerlendirdiği açıklamalarında programın, tavizsiz ve kararlı bir şekilde uygulanacağı hususunun altını çizmiştir. Türkiye'nin uygulamakta olduğu program uluslararası alanda büyük bir mali destek görmüş ve programa bugüne kadarki uygulamaların çok üzerinde bir dış finansman sağlanmıştır. Uluslararası mali desteğin devamının ve Türkiye'nin güvenilirliğinin programın tavizsiz bir şekilde uygulanmasına bağlı olduğu tüm ilgililer tarafından bilinen bir gerçektir. Türkiye'nin Güçlü Ekonomiye Geçiş Programı, ekonomik krizden çıkış, olumsuzlukların aşılması ve piyasalardaki belirsizliklerin giderilmesi için 'olmazsa olmaz' bir nitelik taşımaktadır. Programın aksatılmadan uygulanacağından, ilgili siyasi ve teknik kadroların koordinasyon ve uyum içinde, sorumluluklarının bilincinde olarak üzerlerine düşen görevleri kararlılıkla yerine getireceklerine şüphe duyulmasına ve kamuoyunun endişeye kapılmasına gerek bulunmamaktadır." 







</TEXT>
</DOC>
