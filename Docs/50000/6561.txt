<DOC>
<DOCNO> 6561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/yazar/oral.html </URL>
<DATE> 2001/02/11/ </DATE>
<TIME>  </TIME>
<AUTHOR> Zeynep ORAL  </AUTHOR>
<HEADLINE>
Çocukluğun öğrettikleri 
</HEADLINE>
<TEXT>

     Öldüm bittim, çok yoruldum, artık konferans, panel, açık oturumlara paydos, sivil toplum kuruluşlarında koşuşturmaya son, bana mı kaldı, biraz da başkaları uğraşsın, artık yalnız işimi yapacağım, yalnız yazı yazacağım, of puf, aman of, "boş vakitlerimde" de torunlarla oynayacağım, tamam yetti artık... 
     Ne zaman böyle abuk sabuk sızlanmaya başlasam, gözümün önünde bir yüz belirir. Yüzünü örten çilleri arasından karşısındakinin taa en içine, yüreğine bakan bir çift çakır göz O bakış, insanı yargılamaz, sınamaz. O bakış, yalnızca, size kendinizle ilişkin doğru soruları sormanızı sağlar, insan olma çabanıza "hadi" der... O yüz gözlerimin önüne gelince ben de yakınmayı bırakır, kolları sıvar işe koyulurum 
     O yüz Türkan Saylan’ın yüzüdür. 
     Yalnız mesleğinin sorumluluğunu ve gereğini yerine getirmenin ötesinde, kendini topluma adamış bir kişiliğin yüzüdür bu. 
     Prof. Türkan Saylan - İstanbul Üniversitesi Tıp Fakültesi Dermatoloji Anabilim Dalı Başkanlığı İstanbul Lepra Hastanesi Başhekimliği, Tıp Fakültesi Lepra Merkezi Müdürlüğü, Cüzzamla Savaş Derneği, uzmanlık alanındaki yapıtları, lepra üzerine çalışmalarıyla Hindistan’dan Uluslararası Gandhi Ödülü, İstanbul Üniversitesi Kadın Sorunları Araştırma Uygulama Merkezi, Çağdaş Yaşamı Koruma Derneği... Bunlar birkaç satır başı... 
     Bu kadın hiç yorulmaz mı Nasıl hep böyle sakin ve sabırlı olabilir Neden hiç öfkelenmez Nasıl bunca çok tasarı gerçekleştirebilir Nasıl bunca çok çözüm üretebilir 
     Türkan Saylan’ın bir süre önce Cumhuriyet Kitapları’ndan yayınlanan "At Kız" adlı kitabını okuyunca, bu soruların yanıtlarını bulur gibi oldum. İnce uzun yapısı, ensesinden sarkan atkuyruğuyla, onu, çocukken babası, "At kızım" diye çağırır. 
     Çocukluk anılarından kesitler verdiği kitabında Türkan Saylan, ilişkiler yumağını anlatıyor. Annesiyle, babasıyla, ninesiyle, kardeşleriyle, komşularıyla, komşu çocuklarıyla, sokak satıcılarıyla ilişkilerini, ama bunun yanı sıra bahçeler, çayırlar, ağaçlar, çiçekler, otlar, kediler, köpekler, martılar, güvercinler, balıklar ve denizle, denizin getirdiği sürprizlerle, yıldızlarla, kitaplarla, doğanın ve insanoğlunun tüm değerleriyle kurduğu var ettiği ilişkiler evrenini anlatıyor. 
     Kitabı okuyunca anlıyorsunuz ki, çocukluğundaki tüm bu ilişkiler yumağı, ona sevginin en yüce erdem olduğunu öğretmişti. Anlıyorsunuz ki, "İnsan olma"da en büyük kaynak, yoksulluk ya da zenginlik değil, insanın iç dünyasıdır. 
     Yıldız kümelerine bakıp "Neden dünyaya geldim " "Neden kız olmuşum " sorularını soran, ayva ağacının her dalına farklı meyve ağaçlarının aşısını yapıp, ayva ağacının bir dalından erik, bir dalından ceviz, bir dalından elma, öteki dalından armut vermesini bekleyen ve düşleyen çocuğun, babasının işleri bozulduğunda ona destek olmaya, kardeşlerin tüm sorumluluğunu omuzlamaya hazır ortaokul öğrencisinin, bugün kendisiyle ve çevresiyle bunca barışık olmasına ben artık şaşmıyorum. 
     Doğası, denizi, insanları, bitkileri, hayvanları yıldızlarıyla korkuları, sevinçleri, aşklarıyla dünyayı, evreni bir bütün olarak, kendi varlığını, evrenin bir parçası olarak algılamayı öğreten bir çocukluktu bu okuduğum. 
     
     





"Sonra yol olur" 


KİT'ler ve fonlar 


Sen bizi anlayamazsın 


Ortadoğu’da barış daha çok uzak ama... 


Yurttaş Nazım 


"Sir" oynadı, ama "nasıl " 


15 bin kitapçı iflasın eşiğinde 


Şanzelize bir örnek 


Türk "Kelekom" 


Çocukluğun öğrettikleri 


"İtina ile aslan terbiye edilir .." 


Nazım Yılı 


Acılı 10'uncu madde 


Bizim borsa daha ne kadar düşer 


Bırakın, "Şu CHP"yi 


"Hiç"in "Azab - ı Mukaddes"i Neyzen Tevfik 


</TEXT>
</DOC>
