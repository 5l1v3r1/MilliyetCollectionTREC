<DOC>
<DOCNO> 9248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sontur11.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller hemen erken seçime gidilmesini istedi 
</HEADLINE>
<TEXT>

     DYP Genel Başkanı Tansu Çiller, ''İktidar devamlı kriz üstüne kriz yaratmaktadır. Hemen bir seçim mutlaka gereklidir'' dedi. 
     Çiller, bir süre önce vefat eden Nezih Demirkent'in sahibi olduğu Dünya Gazetesi'ne taziye ziyaretinde bulundu. Gazeteye, DYP Samsun milletvekili Kemal Kabataş, DYP İstanbul İl Başkanı Süleyman Soylu ve bazı partililerle birlikte gelen Çiller, burada Nezih Demirkent'in kızı, Dünya Gazetesi Yönetim Kurulu Üyesi Didem Ersinan ve Gazetenin Genel Yönetmeni Osman Arolat'la bir süre görüştü. 
     Ziyaretin ardından gazetecilerin sorularını yanıtlayan Çiller, ''mevcut ekonomik krizden çıkmak için ne yapmak gerektiğine'' ilişkin bir soruya, öncelikli olarak siyasi iradenin gerekli olduğu yanıtını verdi. 
     Tansu Çiller, ''Bu işi bilen bir ekip, yeni bir başlangıç lazım. Türkiye bu yeni başlangıcı bu iktidarla yapmamalı. Çünkü bu iktidarın bu işi bilmediği dönem dönem yaşanan bu krizlerle ortaya çıkmıştır'' şeklinde konuştu. 




</TEXT>
</DOC>
