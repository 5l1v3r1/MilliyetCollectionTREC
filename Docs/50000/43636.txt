<DOC>
<DOCNO> 43636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/ygokberk.html </URL>
<DATE> 2001/09/23/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Sanki Collesium’dayız 
</HEADLINE>
<TEXT>

     TOPSUZ oyunu iyi oynuyor deniyor onlar için. Daha doğrusu topsuz oynuyorlar. Lazetic, Johnson, Bülent Akın, Mustafa Doğan v.b. Topla oynayamıyorlar zaten. Hatta kaçıyorlar, korkuyorlar toptan. Top da sevmiyor onları. Canı acıyor belli ki onlar vururken. Dün de çoğunluktaydılar. Futbolcunun atleti veya atletin futbolcusu. Hoş atletler bile ondan daha çok topa değmiştir. En azından koşmadıkları zaman. Yazık. Revivo, Ceyhun, Suat gibiler otururken onlar oynuyor. Sanki futbol endüstrisi bir vakıf kurmuş. Futbolu Yayma Vakfı. İlgi artsın diye de onları piyasaya sürmüş. Bakın, kimler oynuyor demek istiyorlar. Futbol bu kadar basit bir oyun. Hadi, siz de bize katılın. Zaten ilgiyi Revivo, Rapajic, Sergen gibiler arttırmıyor. Onları gören ben oynayamam diyor. Öbürlerini seyreden de hevesleniyor. 
     Ali Sami Yen’de değiliz sanki. İki bin sene öncesinin Roma anfitiyatrosu Collesium’dayız. Hani Flavia ailesinin yaptırdığı. Her Galatasaray - Fenerbahçe maçının havası da aynı zaten. Avcısı, avı, aslanı, kanaryası, stresi, kan kokusu, can korkusu, hatta modern bir kafes. Ve içinde esirler, pardon seyirciler. Bir eksik Flavia ailesi zannediyorsunuz. Ama 2000’in Flavialılar’ı, yönetim kurulları da var tabii. 
     Hadi Lucescu para almıyor. Ama Denizli’nin kontratı bu futbol için mi Allah aşkına. İlk devre sadece iki pozisyon. Biri Perez’le, biri de Apo’nun asistiyle Ümit Karan’la. Fener topla haşır neşir olanları kenarda oturtup, koşan, vuran, iten, kakanlarla karambol kovaladı. Galatasaray da ondan aşağı kalmıyordu ya. Gol ayaklarının kenarda olduğu, tuhaf bir maçtı. Tribünler daha organize vallahi. Sahanın dışı da içinden renkli. Acaba bu maç camialar için mi oynanıyor Futbolcular sadece birer aracı mı yoksa İlk golü atanın, saydıklarımızdan Bülent Akın olması, futbola ilgiyi patlatacak bu hafta belli. Herkes çoluk çocuğunu futbolcu yapmak isteyecek. İkinci gol Galatasaray klasiğiydi. Hasan’ın herkesi geçmesi, Arif’in düşürülüşü, Serkan’ın penaltısı. Serkan attı, ama golü herkes Hasan’a yazdı. Ve iki tuhaf dakika. Fransız Perez ile Almancı Ali Güneş birbirlerinden kendi lisanlarıyla özür dilerken, anlaşamadıkları için kavga çıkıyordu. Ve zaman zaman çalan eski Romalıların saray törenlerindeki müziği hatırlatan cd, Ali Sami Yen’i daha çok Collesium’a benzetiyordu. Sahaya atılan cep telefonları vallahi de oynanan futboldan daha çok para ediyordu. 
     



 SPOR 

























</TEXT>
</DOC>
