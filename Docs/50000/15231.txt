<DOC>
<DOCNO> 15231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/yazar/civaoglu.html </URL>
<DATE> 2001/04/08/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Gemi ve kapı 
</HEADLINE>
<TEXT>

     Burhan Doğançay'ın sergisindeki "Sezsiz Gemiler" resmi karşısında dondum, kaldım. 
     Tabutlar, yelkenlerini ölüm rüzgarına açmışlardı. 
     Sanki, şu yaşadığımız ortamın yansıması... 
     Serginin o duvarından bedenimi, adeta söke söke uzaklaştırdım. 
     İyi ki... 
     Çünkü... Bir sonraki bölüm "Kapılar" serisinde yaşamla yeniden kucaklaştım. 
     Umut mavisi... Aşk kırmızısı... Murat yeşili... İyimserliğin altın sarısı... 
     Çığlık çığlığa renklerde bir dizi otantik kapı, tablo haline getirilmiş. 
     "En zorlandığımız anlarda bile umuda açılan kapılar vardır" der gibiydi. 
     Sezsiz birer gemi olup sonsuzun buzullarına yelken açmadan önce, açacağımız nice kapılar var. 
     Belki de Türkiye insanı, artık tepki koyabilen bilinçli bir kamuoyu oluşturarak, tıkanmış siyasetten umut vadilerine açılan kapıları zorluyor. 
     Sergiden izlenimleri burada noktalıyorum. 
     Fazlası, filmin sonunu söylemek gibi olur. 
     Gidip görmeli, yapıtlarla çıkılan beyin - yürek yolculuklarını kendiniz yaşamalısınız. 
     
Palet gibi yaşam      Doğançay'ın yaşamı paleti gibi renkli. 
     Amatör bir ressam ve harita subayı olan babasıyla birlikte, bebeklik yıllarından başlayarak Anadolu'yu gezmiş. 
     Babası askerlerle arazide harita ölçümleri yaparken, o da elinde kara kalemle resimler çiziktirirmiş. 
     Sonra Ankara'da lise ve Hukuk Fakültesi yılları... 
     Ardından Gençlerbirliği'nde futbolculuk ve Türkiye Şampiyonluğu kupası... 
     Fransa'da iktisat doktorası... Basın ve turizm ateşelikleri... 
     Tabii paletten, tuvalden, fırçadan hiç kopmadan. 
     Ve sonunda New York'da devlet görevinden istifa ederek bütünüyle sanata yöneliş... 
     100'ün üzerinde ülkeden resimler ve fotoğraflarla harikulade bir yaşam... 
     Resimleri JFK Havaalanı'nda sergileniyor. 
     Çektiği fotoğraflar New York Şehir Müzesi'nde... 
     Ebemkuşağı gibi renkli, bir krater gölü kadar duru ve derin bir kişilik... 
     Doğançay'a "Ali Sami Yen'in bir duvarına Galatasaray'ı çizmesini" önerdim. 
     Söz verdi... Yapacak. 
     Ama... Ya şu yaşadığımız bunalım 
     Önde gelen müzisyenlerimiz, insanlarımıza savaşım ve umut mesajı veren bir sonatı neden üretmezler 
     Ya da ressam - heykeltraşlarımız, dev bir resime, dev bir bunalım heykeline ya da karikatüre birlikte imza atamazlar mı 
     Gözlerimiz, sokaklarda yumruk sıkmanın ötesinde böyle eylemleri de arıyor. 
     
     Caz müzikle tepkidir... Başkaldırıdır. 
     Kökü, siyahların müzikle tavır koymasına dayanır. 
     Bu bağlamda... Geçen hafta açılışı yapılan Yeni Caz Festivali'ne değinmek istiyorum. 
     İstanbul'un kültür ve tarih rahmi Beyoğlu'nda doğdu. Orada büyüyecek. 
     Cazın Beyoğlu'yla ilgisi bağlamında birkaç söz. 
     Kesin olan şey cazın, Missisipi deltasında başladığı ve nehir yoluyla ABD'ye yayıldığıdır. 
     Deltada, Fransız kültürüyle siyah Afrika folklörü harmanlanır. 
     O yüzden, cazın "gevezelik etmek" anlamına gelen Fransızca "jaser" fiilinden geldiği iddia edilir. 
     Başka bir teoriye göre de "Caz kelimesi, Arabistan'dan Sudan'a, oradan da Afrika'ya süzülmüştür. Aslı cazip, cezbe ve haz gibi Arapça kelimelerden gelmektedir." 
     Fantaziyi daha ileri götürüp "cazın aslında bir arabesk olduğunu" iddia edeceğim sanılmasın. 
     "Caz nedir " sorusuna bir dizi cevap okunuz. 
     Ne olmadığına gelince... 
     "Patatesin kızgın yağa atıldığında çıkardığı cazz sesinin caz müziğiyle hiçbir ilgisi yok." Cüneyt Sermet - bir gazete yazısı 
     
     





Hesapta yoktu 


Esnafın üç isteği 


CHP bilmecesi 


Ankara'da kritik haftanın kararları... 


Gemi ve kapı 


Az alkollü tarih 


Amerika nasıl bakıyor 


Çifte standart 


Sadece yazarkasa değil atılan... 


Dinlerken dili tutuldu 


Dervişname 


Üniversiteler de TL'ye dönmeli 


Bodrum'da eğlence kadar tarih de var 


</TEXT>
</DOC>
