<DOC>
<DOCNO> 49925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/spor/spo04.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’un eli boş 
</HEADLINE>
<TEXT>

Bordo - Mavili yönetimin prensipte anlaştığı Murat Sözkesen için Bursaspor’dan yine vize çıkmadı. Başkan Erdoğan Bilenser, "Satılık oyuncumuz yok" diye konuştu 
     TRABZONSPOR’DA transferi daha önce de gündeme gelmesine karşın bir türlü renklere bağlanamayan Murat Sözkesen için yine umutlar boşa çıktı. Teknik Direktör Sadi Tekelioğlu’nun istediği golcü oyuncu için yapılan girişimler olumlu sonuçlanmış, transfer için gün sayılmaya başlanmıştı. Ancak hafta sonunda Bursaspor’un başkanlığına yeniden getirilen Erdoğan Bilenser, Murat’ı satmayı düşünmediklerini açıkladı. 
     YÖNETİMİN teklifine ret yanıtı veren veren Bilenser, "Sezon başında belirlediğimiz isimler dışında satılık futbolcumuz yok. Murat takımın en iyi oyuncularından biri. Yönetim kurulu olarak, Trabzonspor’un önerisini görüşüp, teklifi kabul etmeme kararı aldık" dedi. Öte yandan oynadığı futbolla göz dolduran Murat Sözkesen’in transferi için Beşiktaş’ın da devreye girdiği, Bursa yönetimi ile temas kurduğu öğrenildi. 
     
Tekelioğlu Dostumuz yok      TRABZONSPOR, Denizli maçının hazırlıklarını dün de sürdürdü. İdmana sakat Osman katılmazken, Sommers salonda çalıştı. Sadi Tekelioğlu savunma oyuncuları ile özel olarak ilgilenirken, çift kale maçta sarı takım, turuncu takımı 5 - 2 yendi. Golleri Eduardo 2 , Gökhan, Gökdeniz ve Güngör atarken, turuncu ekibin sayılarını Patrick ve Nuri kaydetti. Oyuncularıyla görüşen Tekelioğlu, "Galatasaray maçında gördük ki, bizim bizden başka dostumuz yok. Kenetlenip, engelleri aşacağız" dedi. 
     
Sümer’in cevap günü      BORDO - Mavili kulübün Başkanı Özkan Sümer, bugün basın toplantısı düzenleyip, gündemdeki konularla ilgili açıklamalarda bulunacak. Sümer, eski başkan Mehmet Ali Yılmaz’la uzlaşma arayışı, ekonomik sorunlar ve çözümleri, yönetimdeki görüş ayrılıkları, Tekelioğlu hakkındaki spekülasyonlar ve Galatasaray maçı sonrasındaki gelişmelerle ilgili görüşlerini ortaya koyacak. 
     
Eduardo göze girdi      TRABZONSPOR’DA daha önce idmana katılmadığı için kadro dışı bırakılan Eduardo, affedildikten sonra kendini toparladı. Dünkü çift kalede başarılı futbolunun yanı sıra attığı iki golle de dikkati çeken Brezilyalı oyuncu, Denizlispor maçı öncesi Tekelioğlu’ndan da olumlu not aldı. Eduardo, "Mutlaka kendimi ispatlayacağım. Gerçek performansıma ulaşıyorum" dedi. 
     



 SPOR 




























</TEXT>
</DOC>
