<DOC>
<DOCNO> 1757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/ekonomi/eko06.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2001'e üç aylık stokla girdiler 
</HEADLINE>
<TEXT>

Otomotiv sektörü, geçen yıl üretim ve satış rekorları kırmasına rağmen 2001 yılına hız keserek girdi. Sektör, bu yıl pazarda yüzde 30 daralma bekliyor 
     EKONOMİ SERVİSİ 

     Geçen yılı üretim ve satış rekoru kırarak kapatan otomotiv sektörü 2001'e tekleyerek girdi. 2000 yılında otomobil satışlarının yüzde 62'lik artışla, 466 bin 726 adete ulaştığı sektör 2001 yılına üretimini azaltarak başladı. 
     2000 yılının son aylarında yaşanan mali kriz nedeniyle satışların azalması üzerine, aralık ayında, bir önceki yılın aynı ayına göre toplam taşıt aracı üretimi yüzde 29, bunun içinde yer alan otomobil üretimi ise yüzde 42 azaldı. 
     
     Kriz satışları kesti 
     Üretimdeki azalışa karşın sektör 2001 yılına üç aylık stokla girdi. Otomotiv Sanayii Derneği OSD Yönetim Kurulu Başkanı Ali İhsan İlkbahar, 2000'in son aylarında yaşanan krizden, yılın son aylarında yüksek sayıda satışa hazırlanan sektörün olumsuz etkilendiğini belirterek, piyasada en az üç aylık stok biriktiğini söyledi. 
     
     Fabrikalar durdu 
     Geçen yıl satış, üretim ve ihracatta kırılan rekorlara rağmen sevinemediklerini kaydeden İlkbahar, "Fabrikalar duruyor. Bu dengesizlikler, piyasadaki ani fren ve ani kalkışlar sektöre büyük zarar veriyor" dedi. İlkbahar, Anadolu Ajansı'na verdiği demeçte, 2000 yılında vergi artışlarına ve ithalata sınırlama getirileceğine yönelik açıklamaların, ithalatın payının daha da artmasına neden olduğunu da savundu. Talep patlamasının ithalatın işine yaradığını vurgulayan İlkbahar, "Rekorlar kırıldı ama sektör şimdi 'Ne yapacağız' diye kara kara düşünüyor" diye konuştu. 
     İlkbahar, 2001 yılına ilişkin olarak da şu değerlendirmede bulundu "Bu yılın ilk üç ayı geçen yıla göre çok kötü gidecek. Daha sonra işler açılacak. Geçen yılın sonunda yaşanan kriz olmasaydı pazardaki gerileme yüzde 15 düzeyinde kalacaktı. Bu da öne çekilen talepler yüzünden yaşanacaktı. Ama tahminim bu kriz nedeniyle piyasadaki daralmanın yüzde 30 dolayında olacağı yönünde." 
     
     Otomotivde rekorlar yılı 
     Geçen yıl, motorlu araç üretiminde yüzde 45 artışla 430 bin 947 adete, otomotiv ana ve yan sanayi ihracatında değer olarak yüzde 6'lık artışla 2 milyar 383 milyon dolara, adet bazında ise yüzde 13 artışla 104 bin 226 taşıt aracına ulaşıldı. 2000 yılında toplam otomobil satışları da tarihi bir rekor kırarak, bir önceki yıla göre yüzde 62 artışla 466 bin 726 adete ulaştı. 1999 yılına oranla ithal otomobil satışları yüzde 97, yerli otomobil satışları ise yüzde 32 yükseldi. Otomobil üretimindeki artış ise yüzde 34 oldu. 2000 yılında ithalatın pazar payı da yüzde 55 gibi yüksek bir orana ulaştı. Doğu Bloku ülkelerinden otomobil ithalatı yüzde 108, AB ülkelerinden ise yüzde 107 artış gösterdi. 2000'de hafif ticari araç satışları da yüzde 68 artışla 152 bin 604 adete ulaştı. Bu kategoride de ihtalatın pazar payı yüzde 46'dan yüzde 51'e çıktı. 
     
Satış rekoru ithal otolarla kırıldı Yıllar Yerli İthal Toplam İthalatın pazar payı 1993 340.063 101.070 441.133 23 1994 200.947 28.216 229.163 12 1995 194.960 21.651 216.611 10 1996 182.239 57.479 239.718 24 1997 219.810 125.025 344.835 36 1998 204.054 111.536 315.590 35 1999 157.452 131.215 288.667 45 2000 207.739 258.987 466.726 55      
     
     

 EKONOMİ 

















</TEXT>
</DOC>
