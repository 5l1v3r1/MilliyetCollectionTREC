<DOC>
<DOCNO> 36833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/yazar/ozkan.html </URL>
<DATE> 2001/08/13/ </DATE>
<TIME>  </TIME>
<AUTHOR> Tuncay Özkan  </AUTHOR>
<HEADLINE>
Tayyip’in servetine Ülker grubu itiraz etti 
</HEADLINE>
<TEXT>

     "Çok para kazandım" deyip Ülker'i adres gösteren Tayyip'i Ülker grubu yalanladı 
     "Bizim distribütörlüğümüzden o kadar para kazanamaz" 
     
     Konumuz Recep Tayyip Erdoğan'ın serveti... Ankara - İstanbul uçağında mal beyanıyla ilgili olarak bana "13 yıldır bir arkadaşımla ortak şirketimiz var, iş yapıyorum, para kazanıyorum diye davul mu çalacağım yani Ülker Bisküvileri'nin Anadolu yakası distribütörlüğünü yapıyorum. Çok iyi para kazandım, şirketim de 13 yıldır çok iyi para kazanıyor" açıklamasını yaptı. Recep Tayyip Erdoğan servetinin büyüklüğündeki etkenlerden birini de bu şirketten önce çalıştığı özel sektörde kazandığı paralar olarak gösterdi. Ama asıl zenginlik bu "Ülker distribütörlüğünden" geliyordu. Bana göre makul bir açıklamaydı. Ülker büyük bir firmaydı. Erdoğan bu firmaya yakın olabilecek bir ideolojik çizgideydi. Ülker zenginliğini Erdoğan ile paylaşmak istemiş olabilirdi. Doğaldı. 
     Ama bu düşündüklerimin hepsini boşa çıkartan, Erdoğan'a servetiyle ilgili yeni açıklama yapma zorunluluğu getirecek bir gelişme oldu. Ülker firmasından bana bir yazılı açıklama ulaştırıldı. Ayrıca bir yönetici beni arayarak açıklamayla ilgili bazı ayrıntıları da aktardı. Önce Ülker'in Recep Tayyip Erdoğan'ın servet açıklamasını yalanlayan beyanını aynen okuyalım birlikte, sonra detaylara inelim 
     
"Ülker Grubu 

İstanbul, 11 Ağustos 2001 

Sayın Tuncay Özkan 
Milliyet Gazetesi İstanbul 

Sayın Özkan 
Değerli gazetenizin 11 Ağustos 2001 günkü nüshasında yer alan "Çok Para Kazandım" manşetli haber yazınızın grubumuzla hiçbir ilgisi bulunmamaktadır. Sadece haberde Sn. Recep Tayyip Erdoğan'ın beyanları arasında gösterilen '13 yıldır Ülker distribütörüyüm' ibaresi ile ilgili olarak şu bilgileri sunmayı yararlı bulduk 
Ülker Grubu'nun halen yaklaşık 500'e yakın distribütörü bulunmaktadır. Bunların seçiminde özellikle gıda ağırlıklı bir grup olmanın doğal sonucu olarak gerekli özelliklere sahip depo ve dağıtım araçları ile gerekli teminatların alınması başlıca faktörleri teşkil eder. Kuşkusuz tüm distribütörlerimiz yasalar çerçevesinde faaliyet gösteren kuruluşlardır. Bunlar bağımsız serbest ticaret yapan firmalar olmakla, bunların hangi ölçüde kar ettiklerinin grubumuzun özel ilgi alanı dışında bir husus olduğu kolayca takdir edilecektir. 
Bilgilerinizi rica ederiz, saygılarımızla. 
Ümit Görker Basın Müşaviri" 
Bu açıklama bana ulaştırıldığında bir Ülker yetkilisi de bana telefonla ulaşarak şu bilgileri aktardı 
"Sayın Erdoğan bizim Üsküdar civarında faaliyet gösteren distribütörlerimizden, ki çok sayıda varlar, birinde yüzde 10 civarında ortaklığa sahipmiş. İki ortaklar galiba. Konuyu araştırıyoruz. Kendisinin kastettiği serveti bizim sayemizde yapması mümkün değil. Bizim satışlarımızdan elde edeceği kazanç zaten bellidir. Öyle çok çok para kazandırıp, kazandırmadığı da resmi kayıtlarda mevcuttur. Bu konuda başka faaliyetlerinin de bulunması gerekir. Sözlerden bütün finansmanını Ülker grubundan karşılıyor gibi bir anlam çıkarmak yanlış olur. Biz profesyonel bir grubuz. Yıllık ciromuz belli. Bir yanlış anlamayı engellemek için size ulaştık." 

     Recep Tayyip Erdoğan ve ona destek olanların zengin olmaları, çok çok para kazanmaları kimin umurunda Çalışırlar kazanırlar. Allah daha çok versin. Ama siyasete giren insanların kazandıkları paraların, servetlerinin kaynaklarını doğru düzgün açıklamaları gerek. Hatalar olabilir, bunlar düzeltilir de. Önemli olan mal beyanını doğru açıklamak. Bu Ülker distribütörlüğü başta olmak üzere olayları aydınlatmakta yarar var. 
     Şimdi Recep Tayyip Erdoğan, birkaç gün içinde servetini, kaynaklarını ve ortada bulunan "yanlış anlamaları" giderecek detaylı açıklamalarını yapacaktır. Çünkü kendisi Türkiye'nin ana sorununun dürüst liderlik ve dürüst idare olduğunu söylüyor. 
     Bu ilkenin uygulamasına sizden başlasak Sayın Erdoğan. Örnek olsanız. Hem Albayrak kardeşler hem siz mal beyanınızı halka açıklasanız. Ziyanı yok hatalarınızı sonra da düzeltirsiniz. Hele bir başlayın, arkası geliyor zaten. 
     
     







Jakoben tartışması 


İnönü'nün açıklaması 


Döviz neden fren tutmuyor 


Tayyip’in servetine Ülker grubu itiraz etti 


Toprak elden gidiyor... 


Vahit sendromu 


Gülünecek hiçbir şey yok 


Organ ticareti yapılmaz 


Hangi kur rejimi daha iyi 


Devletin bir dairesi öbürüne iş yaptırmıyor 


</TEXT>
</DOC>
