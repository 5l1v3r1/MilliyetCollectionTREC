<DOC>
<DOCNO> 31419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/guncel/gun09.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızları uçurumdan devlet kurtaracak 
</HEADLINE>
<TEXT>

İstanbul Valiliği, sokakta yaşayan ve çalışan kız çocuklarının barınabileceği bir merkez kurdu 
     İSTANBUL Milliyet 

     Sokakta yaşayan ya da sokakta çalışmak zorunda olup cinsel tacizle karşılaşan kız çocuklarının barınabilecekleri bir merkez kuruldu. 
     Sosyal Hizmetlerden Sorumlu İstanbul Vali Yardımcısı Mehmet Seyman, yaptığı açıklamada, sokakta çalışan veya yaşayan çocukların korunmasına yönelik olarak Ekim 2000 tarihinden beri çeşitli projeler hazırladıklarını ve bunların bazılarını hayata geçirdiklerini söyledi. 
     Seyman, sokakta çalışan kızların korunması için hazırladıkları projeyi ise dün uygulamaya başladıklarını ifade ederek, bu kapsamda, Beyoğlu'nda satın aldıkları bir binayı yeniden restore ederek, kız çocuklarının barınabilecekleri bir merkez haline getirdiklerini kaydetti. 
     "İstanbul Valiliği olarak, kız çocuklarının korunması için özel bir titizlik gösteriyoruz" diyen Seyman, "Taksim Çocukevi" adını verdikleri merkezin Sosyal Hizmetler ve Çocuk Esirgeme Kurumu'na bağlı olarak, Beyoğlu 75. Yıl Çocuk ve Gençlik Merkezi bünyesinde çalışmalarını yürüteceğini bildirdi. 
     
     Konforlu daireler 
     Binanın şimdilik 4 dairesinin kullanıldığını, dairelerin 3'ünün ise kızlar için hazırlandığını anlatan Seyman, içinde yatak odası, oturma salonu, mutfak ve banyo bulunan dairelerde kızların her türlü ihtiyaçlarını karşılayarak, kendilerini evlerinde hissetmelerini sağlamayı amaçladıklarını belirtti. 
     



 GÜNCEL 





















</TEXT>
</DOC>
