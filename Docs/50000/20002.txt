<DOC>
<DOCNO> 20002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo01.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kaptanı Rüştü'nün kaburgalarında ezilme var... 
</HEADLINE>
<TEXT>

     Galatasaray ile yapılan derbi maçta sakatlanan ve 90 dakikayı tamamlayamayan Fenerbahçe kalecisi Rüştü'nün, sağ kaburgasında ezilme olduğu belirlendi. 
     Maçın ikinci yarısında bir hava topu mücadelesinde Emre Belözoğlu ile çarpışan, ancak bir süre karşılaşmaya devam eden Rüştü, 75. dakikada Suat'ın golü attığı pozisyondan sonra yerden kalkamadı. Yerini Oğuz'a bırakarak sahayı sedyeyle terk eden Rüştü'nün, sağ kaburgasında ezik olduğu tespit edildi. Milli kalecinin kesin durumunun, yarın yapılacak kontrollerden sonra belli olacağı bildirildi. 
     Aynı karşılaşmada, Fenerbahçeli rakibiyle çarpışan ve geçirdiği kafa travması sonucu Acıbadem Hastanesi'ne kaldırılan Galatasaraylı futbolcu Hasan Şaş, buradan Bakırköy Carousel Acıbadem Hastanesi'ne sevk edildi. 
     Acıbadem Hastanesi'nde tomografisi çekilen Hasan'ın durumunun önemli olmadığı belirtildi. Kulüp doktorlarının isteği üzerine Hasan, ambulansla Bakırköy'deki Carousel Acıbadem Hastanesi'ne sevk edildi. Hasan'ın, tedbir amacıyla geceyi burada müşahade altında geçireceği kaydedildi. 
     
     







</TEXT>
</DOC>
