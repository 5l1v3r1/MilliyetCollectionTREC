<DOC>
<DOCNO> 47410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur23.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız, bileziklerini vermeyen genç kadını başından vurup öldürdü 
</HEADLINE>
<TEXT>

     Bursa'nın Merkez Yıldırım İlçesi'nde, evine giren hırsız tarafından bileziklerini vermediği için öldürülen Nurgül Şentürk'ün cenazesi toprağa verildi Baruthane Mahallesi Çimen Sokak'taki evinde, komşusunun kızı Zuhal Ay ile sohbet ettikleri sırada eve giren sabıkalı hırsız Talat Kaysuk tarafından başından tabancayla vurularak öldürülen Nurgül Şentürk'ün cenazesi, ailesi tarafından öğleyin Adli Tıp Kurumu'ndan alındı. 
     Daha sonra olayın meydana geldiği eve götürülen Şentürk'ün tabutunun üzerine yakınları tarafından bir gelinlik konuldu. Nuray Şentürk'ün cenazesi daha sonra, Yenişehir İlçesi'ne bağlı Yağmurlu Köyü'ne götürülerek toprağa verildi. 
     Bu arada, hırsızlık için girdiği evde Nurgül Şentürk'ü öldürdüğü, komşusunun kızı Zuhal Ay'ı da yaraladığı iddiasıyla yakalanan zanlı Talat Kaysuk'un Bursa Emniyet Müdürlüğü Asayiş Şubesi'ndeki sorgusu sürüyor. 
     Kaysuk'un daha önce işlediği birçok suçtan girdiği cezaevinden ''Şartla Salıverilme ve Cezaların Ertelenmesine İlişkin Yasa''dan yararlanarak tahliye edildiği öğrenildi. Kaysuk'un son olarak Gazcılar Caddesi'nde bir kişinin cep telefonunu gasp etmek suçundan güvenlik kuvvetlerince arandığı bildirildi. 
     
     Dehşetin minik tanığı şokta 
     Öte yandan, Kaysuk'un yarattığı dehşetin tanığı olan 5 yaşındaki Can Şentürk'ün şoka girdiği öğrenildi. 
     Saldırı sırasında, halası Nurgül Şentürk ile Zuhal Ay'ın yanında bulunan ve olayın etkisi sonucu konuşma güçlüğü çekmeye başlayan Can Şentürk'ün, yaşadığı dehşet dolu dakikaları tekrar hatırlamaması için yakınları tarafından cenaze törenine götürülmediği belirtildi. 
     






</TEXT>
</DOC>
