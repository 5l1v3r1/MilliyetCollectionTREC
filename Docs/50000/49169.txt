<DOC>
<DOCNO> 49169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/ekonomi/eko02.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zararına otomobil satıyoruz alan yok 
</HEADLINE>
<TEXT>

Otomotiv Sanayii Derneği Genel Sekreteri Ercan Tezer, Yılbaşından bu yana fiyatlar ancak yüzde 30 arttı. Yine de talep yok’ dedi 
     DURSUN EROĞLU Bursa DHA 

     Otomotiv Sanayii Derneği Genel Sekreteri Prof. Ercan Tezer, iç piyasada otomobillerin malzeme parasına’ satıldığını, bu durumun büyük umut bağlanan ihracatta da sıkıntı yarattığını söyledi. 
     Tezer, iç piyasadaki olumsuz durum nedeniyle yabancı müşterilerin fiyatı tartışma eğilimine girdiklerini, bu durumun, sektörde kaygı yarattığını anlattı. 
     Otomotiv ihracatının bu yıl 3.5 milyar dolara ulaşacağını ve ihracatta tekstilin ardından ilk kez ikinci olacağını açıklayan Tezer, "Üretilenin yüzde 80’i ihraç ediliyor. Ama iç pazarda güçlü değilseniz, ihracat da zorlaşır" dedi. Tezer, şöyle konuştu "İçeride satış yapamazsanız, yabancı müşteriniz bunu koz olarak kullanmaya başlıyor. Psikolojik baskı yapıyor. Fiyatlarınızı tartışmaya başlıyor. Piyasada malzeme fiyatına araba satılıyor. Stoklar bununla eriyor. Ama bugünkü fiyatlarla üretim yapmak mümkün değildir." 
     Hükümetin radikal tedbirler konusunda ABD’den ders alması gerektiğini, vergi ve faiz oranlarındaki indirimle kamuoyuna güven telkin edilebileceğini belirten Tezer, "Türkiye’de ise vergi o kadar kutsal, o kadar dokunulmaz ki Anayasa değişir, bizim otomotiv vergileri değişmez" dedi. 
     
Satışlar yüzde 80 düştü      Gelecekle ilgili belirsizlik nedeniyle iç pazarın bitme noktasına geldiğini belirten Tezer, "Geçen yıl yaşanan çılgın tüketim, yerini çılgın bir durgunluğa bıraktı. Otomobil satışları yüzde 70 - 80 düştü" dedi. Tezer, "Bu dönemde nakde ihtiyacı olan herkes inanılmaz indirimler yaptı. Hatta, yılbaşından bu yana fiyatlarda sadece yüzde 30 artış var. Mevcut fiyatlar maliyetin de altında. Kamyonda da otobüste de otomobilde de böyle. Ancak, talep yine yok" diye konuştu. 
     



 EKONOMİ 

















</TEXT>
</DOC>
