<DOC>
<DOCNO> 26976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yasam/yas01.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünzile için artık çok geç 
</HEADLINE>
<TEXT>

Evinin önünden kaybolan üç yaşındaki Ünzile günlerdir aranıyordu. Ve onu, evinden uzaklarda bir çoban buldu. Ne yazık ki, Ünzile yaşamıyordu.. 
     EDAYDIN AYTEKİN Sivas DHA 

     Sivas'ın Yıldızeli İlçesi Sarıyar Köyü'nde evlerinin önünde oynarken 13 gün önce kaybolan üç yaşındaki Ünzile Acar'dan acı haber geldi. 
     Küçük Ünzile, annesi Fatma Acar madımak toplarken kaybolmuş, köylüler ve kurtarma ekibi SİVAKUD tarafından günlerce aranmıştı. Tam 13 gündür haber alınamayan küçük Ünzile, ne yazık ki canlı bulunamadı. Yıldızdağı eteklerindeki Karaçam mevkiinde koyun otlatan bir çobanın önceki gece 'ölü bir çocuk gördüğünü' bildirmesi üzerine, jandarma dün olay yerine gitti. 
     
     Babası teşhis etti 
     Jandarma ekiplerinin beraberlerinde götürdüğü baba Hasan Acar da, cesedin küçük kızı Ünzile'ye ait olduğunu teşhis etti. Ünzile'nin kaybolduğu Sarıyar Köyü'yle bulunduğu yer arasındaki mesafenin yaklaşık 13 kilometre olduğu belirtildi. Cumhuriyet Savcılığı tarafından olay yerinde yapılan incelemeden sonra Ünzile'nin cesedi, ölüm nedeninin belirlenmesi için Sivas'a getirildi. 
     
     
     



 YAŞAM 





















</TEXT>
</DOC>
