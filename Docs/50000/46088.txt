<DOC>
<DOCNO> 46088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/yasam/yas04.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban çözülüyor 
</HEADLINE>
<TEXT>

Taliban’la savaşan Kuzey İttifakı’nın Dışişleri Bakanı açıkladı 40 komutanla 1200 asker, Taliban’dan kaçtı bize katıldı... 
     İRFAN SAPMAZ DHA 

     Afganistan’da Taliban yönetimine karşı mücadele eden Kuzey İttifakı, Taliban’a bağlı 40 komutanla birlikte 1200 kadar askerin saf değiştirdiğini bildirdi. 
     Kuzey İttifakı Dışişleri Bakanı Abdullah Abdullah, kendilerine katıldığını iddia ettiği Taliban güçlerinin, Afganistan’ın kuzeyine ve güneyine açılan tek yolu Taliban’a kapattıklarını söyledi. Abdullah, "Taliban’a bağlı 40 komutan ile silahlı yaklaşık 1200 asker, Kuzey İttifakı’na katılmıştır ve Bayram - Bamiyan yolunu pazar günü Taliban’a kapatmıştır" dedi. 
     Kuzey İttifakı, ABD ve diğer ülkelerin desteğiyle Kabil’e kara operasyonuna hazırlanıyor. Başlattıkları saldırı ile Taliban’ın en güçlü mevzilerinden Mezar - ı Şerif’e 12 kilometre kadar yaklaşan General Raşid Dostum komutasındaki Kuzey İttifakı güçleri, iki kasabayı Taliban’dan aldı. Kuzey İttifakı, ilk aşamada başkente 15 kilometre kadar yaklaşmayı planlıyor. 
     
El Kaide’den ABD’ye tehdit      DIŞ HABERLER SERVİSİ 

     Usame Bin Ladin’e bağlı El Kaide Örgütü’nün Sözcüsü Süleyman Ebu Gayd, Müslümanları ABD’ye karşı savaşmaya çağırarak, "Cihad her Müslüman için farzdır" dedi. Sözcü, El Cezire televizyonundaki konuşmasında, "Savaşı ABD’nin kalbine taşıdık, ABD bölgeden çekilmeden biz de oradan çekilmeyeceğiz" diye konuştu. Gayd, 11 Eylül saldırılarını üstü kapalı da olsa üstlenmeyi ima ederek, "ABD çekilmedikçe uçak kaçırma eylemlerinin süreceğini" belirtti. 
     
     



 YAŞAM 




















</TEXT>
</DOC>
