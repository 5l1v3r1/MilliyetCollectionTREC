<DOC>
<DOCNO> 49038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/siyaset/asiy.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP’de soğuk savaş 
</HEADLINE>
<TEXT>

Hüsamettin Özkan’a karşı bayrak açan ve ihraç edilmek üzereyken istifa eden Mustafa Düz, Rahşan Ecevit tarafından partiye davet edildi. Özkan da Düz’le barışmaya çalışıyor 
     GÜNSELİ ÖNAL Ankara 

     DSP Genel Başkan Yardımcısı Rahşan Ecevit ile Başbakan Yardımcısı Hüsamettin Özkan arasındaki çekişme hız kazandı. Biri Başbakan Bülent Ecevit’in eşi, diğeri sağ kolu. Bu iki ismin "soğuk savaş"ının odağına, Özkan’ı suçlayınca partiden ayrılmak zorunda kalan İstanbul Milletvekili Mustafa Düz oturdu. Halk Bankası konusunda görevini ihmal ettiği iddialarıyla Özkan’a karşı bayrak açan ve "partiden ihraç" edilmek üzereyken istifa eden Düz, Rahşan Ecevit tarafından partiye davet edildi. 
     Düz, Rahşan Ecevit’in, "Partiden ayrıldıktan sonra da DSP ile hareket ettin, görüşlerini raporlarla bildirdin. Evin burası. Partiye kaydını kendim yapacağım" dediğini aktardı. Yanıt vermek için süre isteyen Düz’ün bakanlık beklediği belirtiliyor. 
     Düz’ün partiye çağrılmasını kendisine açık bir rest olarak gören Özkan, bu gelişme üzerine Düz ile arasındaki buzları eritmek için harekete geçti. Düz’le görüşen Özkan’ın, "Bu gerginlik sona ermeli" dediği öğrenildi. Düz, "Sayın Başbakan’ın sağ kolu olmasından doğal bir şey olamaz. En kötü günlerinde yanında Hüsamettin Bey vardı. Ben zaten önceki dönemin dosyalarını işleme koymadığını söyledim. Bir kin söz konusu değil" diyerek bu görüşmede aralarındaki gerginliğin yumuşadığı sinyalini verdi. 
     
     Düz, arada kaldı 
     Arada kalan Düz’ün Rahşan Ecevit’in davetine, "Size ve Sayın Ecevit’e karşı hiçbir yanlışım olmadığı halde, af yasasını eleştirdiğim ve Hüsamettin Özkan’ın görevini yapmadığını söylediğim için disipline sevk edildim, dışlandım, çok ağladım. Ama partime zarar vermedim. Evet, evim burası. Mağdur edildim, döneceksem ödüllendirilmem lazım. Kendimi kanıtlamak için milletvekilliği üstü bir görev talep ediyorum" yanıtını vereceği öğrenildi. 
     



 SİYASET 










</TEXT>
</DOC>
