<DOC>
<DOCNO> 28497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/guncel/gun08.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyanürle altın mı Çevre sağlığı mı 
</HEADLINE>
<TEXT>

ÇAPRAZ ATEŞ 
     ASLI ÖKTENER 

Bergamalı köylülerle, ismini Normandy olarak değiştiren Eurogold şirketi arasında siyanürlü yöntemle altın çıkarılması kavgası yeni bir boyut kazandı. Şirketin bir yıl deneme üretimi yapmasına olanak veren Sağlık Bakanlığı izniyle ilgili olarak İzmir 1. İdare Mahkemesi yürütmeyi durdurma kararı aldı. Şirket bekleyişe geçerken, köylüler zaferlerinin tadını çıkarıyor. Siyanürle altın çıkarılır mı Görüşler şöyle 

Orhan Güçkan Normandy Madencilik      Hiç zararı olmayacak 
     Hukuki bir karar yeniden çıkmışsa şimdiye kadar uyduğumuz gibi yeniden uyarız ama temyiz dahil tüm haklarımızı kullanırız. Siyanürle altın üretimi deneme üretimine yaklaşık iki aydır devam ediyoruz. Şu ana kadar altın ve gümüş karışımı olarak yaklaşık 40 kilograma yakın üretim yapıldı. Verilecek karara kadar da üretime devam edeceğiz. Bugün dünyada çalışan 800’ü aşkın işletmeye göre teknik bakımdan en üst teknolojide olduğumuzu Avrupa Parlamentosu’na rapor veren heyet tespit etti. 41 yıldır bu işin içindeyim herhangi bir şekilde insanlara zarar verecek bir atık havuza bırakılmıyor. Siyanür miktarı ABD içme suyu standardının altına indirilmesine karşın dışarıya da atılmadan havuza bırakılıyor. Altın üretiminde kullanılan siyanür üst düzey bir teknoloji karbon ve azot birbirinden ayrılıyor ve siyanür özelliği kalmıyor. Havuz dışarıya asla su kaçırmıyor. Ne insana, ne suya ne de doğaya zarar vermeyeceği teknik raporlarla ispatlanmış. Tesisimizde 240 işçi çalışacak. Altın üretiminden kazanılacak olan payın yüzde 90’ı ülkeye kalacak. Türk ekonomisine darbe vuruyorlar. 
     
     
Prof. Dr. Orhan Kural İTÜ Maden Fakültesi      Her yerde bu yöntem var 
     Türkiye altın rezervleri bakımından zengin bir ülke. Çevre tabii ki çok önemli. Memleket ekonomisine faydalı olacaksa bütün önlemleri alarak siyanürlü yöntemle altın çıkarılmasına izin verilmesi taraftarıyım. Orada çağın elverdiği bütün önlemler alınıyor. Dünyanın her yerinde altın bu şekilde çıkarılıyor. Bu kadar karşı çıkmak ülkemiz ekonomisine faydalı olmaz. 
     
Senih Özay Bergamalı köylülerin avukatı      Umarım karar uygulanır 
     Danıştay’ın kesinleşen bir kararı vardı. Karar siyanür yöntemiyle altın elde edilmesine karşıydı. Şirket karardan sonra gitmedi. Sonra işin suyu çıktı. Sonra Demirel, Ecevit’e mektup yazdı. Sonra TÜBİTAK bilim adamlarını yolladı. Bilim adamları, Tehlike yok’ diye bilimsel rapor verdi. Başbakanlık üretime izin verdi. Bunun üzerine dava açtık ve kazandık. Başbakanlığın 30 gün süresi var. Böyle bir mahkeme kararına karşı Ecevit, Mesut Yılmaz ve Devlet Bahçeli’nin de buna direnme gücü olmadığını biliyoruz. Bu kararın uygulanacağını yüzde 99 umut ediyoruz. Dünya Sağlık Teşkilatı’na göre siyanür 50 kilometre çapındaki bir bölgede etkili oluyor. O bölgede yaşayan tüm canlıların yaşamını kaybetmesine neden oluyor. 
     
     
Sebahat Gökçeoğlu Bergamalı köylü      Hayvanlarımız etkilendi 
     Davayı kazandık. Bugün köylülerin bayram günüydü. Kararı davul çalarak halay çekerek kutladık. 11 yıldır bu mücadeleyi sürdürüyoruz. Siyanür kullanarak altın çıkarılsaydı bu 50 kilometre içinde yaşayan bizlerin hayatını kaybetmesine neden olacaktı. Siyanür nedeniyle kanser ve guatır hastalıklarına yakalanacaktık. Şirket 10 gün çalıştı ve hayvanlarımızın dışkılarında kan görülmeye başlanmıştı. Bergama gibi değerli bir uygarlık beşiği zehire peşkeş edilecekti. Memleketimizi asla bir avuç çapulçuya talan ettirmeyiz. Yargı en iyi kararı verdi. Kararın bir an önce uygulanmasını istiyoruz. 
     



 GÜNCEL 





















</TEXT>
</DOC>
