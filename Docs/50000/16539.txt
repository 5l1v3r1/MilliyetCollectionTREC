<DOC>
<DOCNO> 16539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sondun17.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye "Savunma hakkımızı saklı tutuyoruz" 
</HEADLINE>
<TEXT>

     Suriye, İsrail uçaklarının bu sabah Lübnan'daki Suriye'ye ait radar üssüne düzenlediği saldırının ardından, ''savunma hakkını saklı tuttuğunu'' açıkladı. 
     Resmi SANA ajansının haberine göre, Suriyeli hükümet sözcüsü, İsrail'in Suriye askeri hedeflerine yönelik saldırılarının ''bölgenin istikrarını bozabilecek tehlikeli bir tırmanış'' olduğunu söyledi. 
     Bu tırmanışın sorumlusunun İsrail olduğunu ifade eden sözcü, Suriye'nin her türlü saldırıya karşı kendini savunma hakkını saklı tuttuğunu belirtti. Bu açıklama, Suriye'nin İsrail'in saldırısının ardından yaptığı ilk resmi açıklama oldu. Bu arada, Suriye resmi kaynakları, saldırıda 1 Suriyeli askerin öldüğünü duyurdu. Adının açıklanmasını istemeyen bir yetkili, saldırıda 4 askerin de yaralandığını söyledi. İsrail'in açıklamasında, saldırıda 3 Suriye askerinin öldüğü, 6'sının da yaralandığı belirtilmişti. 
     Öte yandan, Fransa, İsrail'in Lübnan'daki Suriye hedeflerini vurmasının ardından taraflara şiddetten kaçınmaları çağrısında bulundu. 
     Fransa Dışişleri Bakanlığı Sözcü Yardımcısı Bernard Valero, yaptığı açıklamada, ''Hizbullah saldırısının hemen ardından Lübnan'daki Suriye radar istasyonuna dün gece yapılan operasyon çok endişe vericidir. Askeri operasyonlarda savaşın kışkırtılması riski göz önünde bulundurularak, taraflara daha fazla şiddetten kaçınmaları ve saldırıların durdurulması sorumluluğunu üstlenmeleri çağrısında bulunuyoruz'' dedi. 
     ABD'nin Lübnan Büyükelçisi David Satterfield ise, ''azami soğukkanlılık'' çağrısında bulundu. Büyükelçi, Lübnan Başbakanı Refik Hariri ile yaptığı görüşmeden sonra gazetecilere yaptığı açıklamada, ''Savaşın kızışmasından endişeliyiz. Bunun son bulması gerekiyor. Bu kasıtlı ve savaşı kızıştıran kışkırtıcı saldırılar durdurulmalı'' dedi. 
     Bu arada, Suriye'nin başkenti Şam yakınlarındaki bir mülteci kampında barınan binlerce Filistinli, İsrail saldırısını protesto etti. Şam'a 15 kilometre uzaklıktaki kampta protesto yürüyüşü düzenleyen Filistinliler, Lübnan ve Suriye'ye yönelik saldırıları kınayan, İsrail karşıtı pankartlar taşıdı. 




</TEXT>
</DOC>
