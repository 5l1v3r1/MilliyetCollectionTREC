<DOC>
<DOCNO> 20739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur11.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom komisyonda ele alınıyor, ilk söz Enis Öksüz'ün 
</HEADLINE>
<TEXT>

     Türk Telekom'un özelleştirilmesine olanak sağlayan yasa tasarısının görüşülmesine TBMM Plan ve Bütçe Komisyonu'nda başlandı. 
     Ulaştırma Bakanı Enis Öksüz, tasarıyı komisyona sunarken yaptığı konuşmada, 70 bini aşkın personeli bulunan Türk Telekom'un Posta İşletmesi Genel Müdürlüğü bünyesinden ayrıldığı 1996 yılından 2000 yılı sonuna kadar 22 milyar dolar gelir elde edildiğini, bunun 11 milyar dolarının Hazine'ye aktarıldığını, 11 milyar dolarının ise personel gideri ve yatırım harcamalarında kullanıldığını bildirdi. 
     Öksüz, Türk Telekom'un 2000 yılı sonu itibariyle bir katrilyon lira kar ettiğini, tüm vergilerini yatırdıktan sonraki net kazancının ise 491 trilyon lira olduğunu söyledi. Öksüz, özetle şöyle konuştu 
     ''Ülkemizin her yanına hizmet götüren bu kuruluşumuzun 18 milyon 600 bin civarında sabit telefon abonesinin yanında, değeri 3 milyar dolar civarında olan GSM 1800 mobil telefon işletmesi de çok yakında ülke çapında hizmete girecektir. Böylece ülkemizde rekabete açık Telsim, Turkcell ve İş-Tim gibi özel teşebbüs kuruluşlarının yanında Ay-Cell adı altında bir GSM 1800 mobil telefon işletmesi de hizmet yarışına çıkacaktır.'' 
     Türk Telekom Genel Müdürlüğü özelleştirme çalışmalarının 1993 yılında başladığını, ancak 4 defa Anayasa Mahkemesi'nden döndüğünü anlatan Öksüz, Anayasa Mahkemesi kararları dikkate alınarak hazırlanan 4502 sayılı Yasa'nın 27 Ocak 2000 tarihinde yürürlüğe girdiğini, böylece özelleştirmenin biran önce gerçekleşmesi için sektörün önünün açıldığını anlattı. 
     Yetkiler Telekomünikasyon kurumuna 
     Ulaştırma Bakanı Öksüz, görüşülmekte olan tasarıyla tüm telekomünikasyon hizmetlerine ilişkin her türlü görev sözleşmesi, imtiyaz sözleşmesi, genel izin ve ruhsat verme yetkisinin Telekomünikasyon Kurumu'na verildiğini söyledi. 
     Türk Telekom hisselerinin özelleştirilmesine ilişkin satış stratejisinin, son dönemde global telekomünikasyon piyasalarında yaşanan konjonktürel değişiklik paralelinde yeniden düzenlenmesinin gerekli olduğuna da işaret eden Öksüz, şöyle devam etti 
     ''Bu şekilde Türk Telekom hisselerinden, devamı süresince tekel mahiyetinin yaratabileceği sakıncalar da dahil ekonomik ve güvenlik ile ilgili olarak milli yararların korunması amacıyla, şirketin yetkili kurullarında alınacak kararlarda, devlete söz ve onay hakkı verecek imtiyazlı hisse haricindeki tüm hisselerinin satılabileceği hükmü getirilmiştir. Ancak, yapılan bu yeni düzenleme ile yabancı gerçek veya tüzel kişilerin doğrudan ya da dolaylı olarak şirketin çoğunluk hisselerine sahip olamayacaklarına ve gerçekleştirilecek tüm satış işlemlerinde bahsi geçen şart ile karşılıklılık ilkesinin gözününde bulundurulacağı hükme bağlanmıştır. Bu tasarı ile yabancılara verilecek hisse yüzde 45 ile sınırlandırılmaktadır.'' 
     Hisse satışı 
     Türk Telekom hisselerinin satışında Posta ve Telgraf Teşkilatı Genel Müdürlüğü ile Türk Telekom çalışanları ve küçük tasarruf sahiplerine yüzde 5 pay ayrılacağını kaydeden Öksüz, ''Bu payın satışı halka arz yöntemiyle ve Sermaye Piyasası Kurulu mevzuatına uygun olarak gerçekleştirilecektir'' dedi. Öksüz, ''Değer tespiti sonuçları ile satışa sunulacak hisselerin ne kadarının ve hangi satış yöntemiyle satılacağına, çalışanlar ve küçük tasarruf sahiplerine ayrılan yüzde 5'lik payın ne oranda satılacağına, değişen şartlar çerçevesinde, Özelleştirme İdaresi Başkanlığı'nın görüşü ve Ulaştırma Bakanlığı'nın teklifi üzerine Bakanlar Kurulu'nun karar vermesi esası getirilmiştir. 
     Ayrıca, hisselerin blok satışında ihale usulüne açıklık kazandırılmıştır'' diye konuştu. 
     Bakan Öksüz, Türk Telekom'un nitelikli personel istihdamını sağlamak amacıyla Türk Telekom'da asli ve sürekli görev yapan personelin Genel Kurul'da belirlenmekte olan maaşlarına kanunla getirilen üst sınırın yükseltildiğini de belirterek, ''Tasarıyla Türk Telekom'da kamu payının yüzde 50'nin altına düşmesi halinde personelin mağdur olmaması, kazanılmış haklarının korunması için düzenlemeler üzerinde hassasiyetle durulmuş, 4502 sayılı kanundan sonra iş mevzuatına geçenlerin kıdem tazminatı meselesi çözüme kavuşturulmuştur'' dedi. 
     Görüşmeleri Genelkurmay Muhabere Elektronik Bilgi Sistemler Daire Başkanı Tuğgeneral Orhan Akbaş, Milli Savunma Bakanlığı Kanunlar ve Kararlar Dairesi Şube Müdürü Hakim Albay Teoman Özkil, Kamu-Sen Genel Başkanı Resul Akay ve komisyon üyesi olmayan milletvekilleri de izliyor. 







</TEXT>
</DOC>
