<DOC>
<DOCNO> 15366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/yazar/ulagay.html </URL>
<DATE> 2001/04/09/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Bu kriz 1994 krizinden çok farklı 
</HEADLINE>
<TEXT>

1994 krizini IMF desteğiyle kolay atlatmıştık. 2001 krizini ise ekonomide ve siyasette köklü değişiklikler yapmadan, kısa sürede aşmamız kolay olmayacak her halde... 
     Halen yaşamakta olduğumuz ekonomik krizi "Cumhuriyet tarihinin en büyük krizi" diye nitelemenin doğru olup olmadığını belki de ancak bu krizi bütünüyle yaşadıktan sonra anlayacağız ama çok boyutlu bir kriz yaşadığımız ortada. Bu, 1994'te yaşamak zorunda kaldığımız "Çiller krizi"nden daha ağır, daha derin ve daha kalıcı sonuçlar yaratacak bir kriz. Krizin aşılmasının 1994'tekinden daha zor olacağını, daha fazla çaba ve süre gerektireceğini de söyleyebiliriz. 
     Bunlar kuşkusuz can sıkıcı gerçekler ama bir de madalyonun diğer yüzü var Bu krizi aştığımız anda, gene 1994'tekinden farklı olarak, yapısal sorunlarımızı aşma yönünde önemli adımlar atmış olacağız, ekonominin sırtından ucuz siyaset yapma yollarının kapandığı bir ortamda geleceğe daha güvenle bakabileceğiz. 
     
Reel kesim farklı noktada      İçinde bulunduğumuz krizin 1994 yılında yaşadığımız krizden hangi bakımlardan farklı olduğunu birkaç başlık altında özetleyebiliriz 
     Türkiye 2001 krizine, "kur çıpası"na dayanan bir enflasyonla mücadele programının 14. ayında girdi. Bu program, enflasyonla yaşamaya alışmış kesimlerde zaten bir huzursuzluk yaratmaya başlamış, 19 Şubat öncesinde, enflasyon yıllardan beri ilk kez 20'lere inerken, "enflasyonla mücadelede dozun kaçtığı" ve reel sektörde ciddi sorunlar bulunduğu yolundaki beyanlar ve yakınmalar sıklaşmıştı. Grafikte de görüldüğü gibi, sanayideki finansman sıkıntısı, 2000 yılının ikinci yarısında artmaya başlamıştı. 19 Şubat sonrasındaki döviz kuru, faiz ve fiyat şokları bunun üzerine gelince reel sektörün sorunları tam içinden çıkılmaz bir hale geldi ve paniğe yol açtı. 1994 krizi ise enflasyonun alışılmış düzeylerde bulunduğu ve reel sektörde işlerin iyi gittiği izleniminin yaygın olduğu bir dönemde patlamıştı. 
     Türkiye 2001 krizine, 1999 yılındaki 6'lık milli gelir GSMH düşüşünün 2000 yılındaki büyümeyle ancak kısmen telafi edilebildiği ve GSMH'nin dolar cinsinden 1998 düzeyine bile erişemediği bir ortamda girdi. 1994 krizine ise, Körfez Savaşı nedeniyle 1991'de yaşanan sınırlı küçülmenin ardından gelen iki büyüme yılı sonrasında girilmişti. Toplumun ani bir daralmaya dayanma gücü 1994'te daha fazlaydı. 
     
Banka riski ve IMF kıskacı      Türkiye'nin banka sistemi 1994 krizinde de darbe almış ve bunun izlerini tamamen silememişti ama sistem çok fire vermeden krizi atlatabilmişti. 2000 yılında ise bir yandan uygulanmaya başlanan programın banka sistemine getirdiği ilave riskler, diğer yandan banka sistemindeki kuraldışı uygulamaların kısa sürede giderilmesi ve sistemin "temizlenmesi" yolundaki baskılar, sistemin dışarıda ve içeride itibar kaybetmesine, çok sayıda bankanın sistem dışı kalmasına yol açtı. Kamu bankalarındaki zararların taşınamaz boyutlara gelmesi de buna eklenince 2001 krizinin ağırlaşması kaçınılmaz oldu. 
     Türkiye'nin 2000 yılında IMF desteği ile bir program uygulamakta olması da banka sistemindeki sorunlara gerekli müdahalenin yapılmasını zorlaştırdı ve kasım krizinin şubat krizine dönüşmesinde rol oynadı. Bu nedenle IMF Türkiye'de bir itibar kaybına uğradı ve IMF ile yeni bir anlaşmaya duyulan güven azaldı. Oysa Türkiye 1994 krizine IMF'siz girmiş, 5 Nisan kararları sonrasında IMF'nin devreye girmesi ise umut ışığı olmuş ve krizden çıkışı çabuklaştırmıştı. 
     
Çözülme ve umut      1994 krizi Sayın Çiller'in deneyimsizliğiyle açıklandı, ekonomik yapının ve siyasi sistemin çöküşüyle kriz özdeşleştirilmedi. Bu nedenle de IMF anlaşması ve bir yıllık mali disiplinle kriz ortamından çıkılabildi. Oysa şimdi ekonomik yapının, devlet yapısının ve siyasi sistemin artık ihtiyaçlara cevap veremediği ve bu nedenle bir çözülme sürecine girildiği izlenimi yaygın. Küresel düzenin, 1994'tekinden çok daha talepkar olması, ülkeleri ve firmaları küresel kurallara ve ölçülere uymaya zorlaması da Türkiye'yi kapsamlı bir değişikliğe zorluyor. Bu kez kapsamlı bir değişim ve dönüşümü gerçekleştirmeden krizden çıkamayacağımız izlenimi giderek güçleniyor. 
     Önümüzdeki günlerde bizi bekleyen zorluklarla tünelin ucundaki umut ışığı işte bu noktada buluşuyor. Önümüzdeki zorlukları aşıp 21. yüzyılın dünyasında iddialı olmamızı sağlayacak bir ekonomik yapıya ve siyasi sisteme kavuşabilirsek krizler ülkesi olmaktan da kurtulabiliriz belki de. 
     
Programda yeni bir şey var mı      Kemal Derviş’in, sabırsızlıkla beklenen Ulusal Ekonomik Program’ı bu hafta açıklayacağı anlaşılıyor. Derviş’in işbaşına gelmesinden bu yana yaptığı açıklamaların ve gündeme gelen uygulamaların ışığında programla ilgili bazı genel tahminlerde bulunmak mümkün. Bu programın 
     Döviz kurunda yüksek oranlı bir devalüasyonu rekabet gücü aracı olarak kullanıp ihracata yönelik alanları destekleyeceği 
     Baştan yüklenen KİT ürünü zamları ve sürecek olan petrol ürünleri ayarlamalarıyla kamu açığındaki deliği küçültmeye çalışacağı 
     Bunlara ek olarak gerektiğinde vergi gelirlerinde bir artışa yöneleceği 
     Kamu harcamalarında yeni kısıtlamalara da başvurarak faiz dışı bütçe fazlası hedefini mutlaka tutturmak isteyeceği 
     Faizlerde hedeflenen oranın üzerine çıkılmaması için çaba harcayacağı 
     Piyasalar oturduktan sonra enflasyonu aşağı çekecek önlemlerin devreye gireceği düşünülebilir. 
     Benim merak ettiğim, programda bunların dışında, farklı bir şeyler olup olmayacağı. Örneğin yeni alanlara girmeyi hedefleyen, projesi olan ama yeterli kaynağı bulunmayan girişimciye ufuk açacak, batması kaçınılmaz olanların yerini yaşama şansı olanların almasını sağlayacak, özendirici unsurlar da yer alacak mı programda 
     
Krize karşı Doğançay ve 11 sergi      Herkesin ekonomik krizden söz ettiği ve morallerin fena halde bozulduğu ortamda sanata yönelmek bir ferahlama vesilesi olabilir. Evet, bir sanat eserine bakmak karın doyurmaz, parasal dertleri de çözümlemez ama insanı, paranın, pulun, krizin dışında farklı bir dünyaya taşıyabilir. Dolmabahçe Kültür Merkezi’nde açılan Burhan Doğançay retrospektifi işte böyle bir fırsat yaratıyor. Amerika’da yaşayan sanatçımızın 40 yıllık sanat serüvenini gözler önüne seren, tekrarı olanaksız bir sergi bu. Doğançay’ın yapıtları ayrıca Galeri Baraz ve Galeri Binyıl’da da sergileniyor. Öte yandan Marmara Üniversitesi Güzel Sanatlar Akademisi’nin "Sanat - Tır Müzesi’ni Düşleyen Sergi" olarak sunduğu 11 sergi de yarın Akademi galerisinde açılıyor. 
     
     





Tarih ve Modernleşme 


Esnafa müjdeli paket 


Bakan Bey, yap bir köfte-ekmek 


Washington'da krediyi tüketmek 


Arpalığa genel müdür tokadı 


Aslolan hayattır... 


Başka Türkiye mümkün 


"Sizi ben bile kurtaramam " 


Bu kriz 1994 krizinden çok farklı 


Ankara Mankara 


</TEXT>
</DOC>
