<DOC>
<DOCNO> 16993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/spor/bbas.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldırma Botaş 87 - 70 
</HEADLINE>
<TEXT>

Ronchetti Kupası finalinin rövanşında İtalyan Familia Schio’ya farklı yenildi, Avrupa ikinciliği ile yetindi 
     RONCHETTİ Kupası’nda finale kalan ilk Türk ekibi olan Botaşspor, İtalya’daki rövanşta Familia Schio’ya farklı yenildi, Avrupa ikinciliği ile yetindi. Adana’daki ilk maçı 75 - 73 kaybeden Kırmızı - Beyazlılar, rakip sahada da tutunamadı. İlk periyodda iyi mücadele etmesine rağmen top kayıpları sonucu geriye düştü. 
     İKİNCİ periyotta Botaşspor, skor üretmekte zorlanırken, Familia Schio McWilliams’ın basketleriyle arayı daha açtı ve devreyi de 45 - 31 önde kapadı. Temsilcimiz ikinci yarıda Reed’in çabalarına rağmen farkı kapayamayınca, taraftarının da desteğini arkasına alan İtalyan ekibi, Ronchetti Kupası’na uzandı. 
     
     Maçın karnesi 
     HAKEMLER Philipe Leeman İsviçre , Srdan Dozai Hırvatistan 
     FAMILIA SCHIO Arnetoli 21, Balamandini 6, Caselin 3, Fallon 14, Kuznetsova 8, Williams 17, Wolters 4, Zimerle 14 
     BOTAŞ Şaziye 2, Dilek 6, Mkheidze 9, Reed 25, Didem 4, Smith 16, Aylin 8 
     1.PERİYOT 23 - 19 Familia , 2.PERİYOT 45 - 31 Familia , 3.PERİYOT 64 - 46 Familia , MAÇ SKORU 87 - 70 Familia 
     
Paris’e bir iki...      SUPROLİG çeyrek final ilk maçında Hırvat Croatia Insurance Split’i 95 - 69 yenen Efes Pilsen’i final - four heyecanı sardı. Temsilcimiz, rövanşta Split ile bu akşam TSİ 21.30’da mücadele edecek. 
     EFES, rövanş maçını da kazanırsa Paris’teki final - four’a katılacak, yenilirse, son maçı sahasında oynayacak. Coach Oktay Mahmudi, ilk sınavdaki farklı galibiyetin rehavetine girmeyeceklerini söyledi. 
     
Potada kriz      BEŞİKTAŞ’ta yaşanan maddi kriz basketbol takımını perişan etti. Erkek A takımı oyuncularının ve teknik kadronun dört aydır maaş ve transfer taksitlerini alamadığı, birçok basketbolcunun da haciz tehlikesiyle karşı karşıya kaldığı bildirildi. Yabancıların da sabırlarının taştığını ve bir ay içinde ödeme yapılmaması durumunda takımı bırakacaklarını söyledikleri öğrenildi. Bayan takımının coachu Aziz Akkaya’nın aylardır maaşını alamadığı da ifade edildi. 
     


 SPOR 

























</TEXT>
</DOC>
