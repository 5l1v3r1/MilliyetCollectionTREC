<DOC>
<DOCNO> 48593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko13.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunca Toskay "Toplam ihracatta 24.6 milyar dolara ulaşıldı" 
</HEADLINE>
<TEXT>

     Devlet Bakanı Tunca Toskay, Türkiye'nin dış ticaret açısından, özellikle ihracat açısından ''katma değeri yüksek bilgi yoğun ürünleri, alım gücü yüksek dinamik pazarlara satabilir hale gelmesinin zorunlu olduğunu'' söyledi. 
     Bakan Toskay, ''1. İhracatta Nakliye Sorunları ve Çözüm Arayışları'' kongresinde yaptığı konuşmada, ihracatta değer olarak ciddi göstergelerin söz konusu olduğunu, 1980'lerde kabul edilen ihracata dayalı sanayinin geliştirilmesi politikası sonucunda iki önemli gelişmenin yaşandığını söyledi. 
     Toskay, bunlardan birinin ihraç mallarının komposizyonun değişime uğraması ve sanayi ürünlerinin payının artması olduğunu kaydederken, bir diğer gelişmenin de, Türkiye'de bir girişimci ve ihracatçı sınıfının ve bilincinin oluşturulması olduğunu söyledi. 
     Bakan Toskay, bu durumun Türkiye ekonomisinin gelişimi açısından son derece önemli olduğunu bildirdi. 
     Devlet Bakanı Toskay, 2000 yılında 27.8 milyar dolarlık ihracat yapıldığını anlatırken, ''Bu senede 18 Ekim itibariyle, İhracatçı Birlikleri'nin rakamlarına göre ihracatta yüzde 14.8 artış sağlanırken, toplam ihracatta da 24.6 milyar dolara ulaşıldı'' diye konuştu. 
     Bu sene özellikle, 5 sektörde önemli gelişmeler yaşandığına dikkati çeken Toskay, bunların ''taşıt araç ve yan sanayi, elektrik elektronik, makina teçhizatı, deri ve deri mamulleri ile tekstil sektörü'' olduğunu söyledi. 
     Bakan Toskay bu arada, 21. yüzyıla girildiğinde dünya ekonomisinde belli başlı temel eğilimlerin bulunduğunu, ülke ekonomilerinin de bu temel eğilimlerle uyumlu hale gelmesi gerektiğini söyledi. 
     Küreselleşen bir uluslararası ekonomide, çok şiddetli bir rekabetle karşı karşıya olunduğunu anlatan Toskay, ülkelerin bu rekabeti göğüsleyebilecek ekonomik güce uluşmak zorunda olduğunu söyledi. 
     Bakan Toskay, dış ticaret açısından özellikle ihracat açısından Türkiye'nin katma değeri yüksek bilgi yoğun ürünleri, alım gücü yüksek dinamik pazarlara satabilir hale gelmesinin zorunlu olduğuna da işaret etti. 
     Toskay, bunun gerçekleşmesi durumunda, hem dış ticaret ve ihracattaki sorunların çözülmüş olacağını hem de Türkiye ekonomisinin 21. yüzyılda hedef alınan noktaya varmış olacağını söyledi. Dış 
     ticaret maliyetleri ve rekabet şansını etkileyen bütün faktörlerin önemli olduğunu ifade eden Toskay, pazarlamayı da içine alan bir üretim olması gerektiğini söyledi. Pazarlamayı içine alan üretim dendiğinde, ulaşım ve nakliyenin de bu kapsama girdiğini belirten Toskay, nakliyedeki sorunlar ve maliyet sorunlarının çözülmemesi durumunda, hedeflere varma şansının kalmayacağını kaydetti. İhracatın yüzde 50'sinin deniz yolları ile yüzde 40'ının karayolları ile ve yüzde 8'inin ise havayolu ile gerçekleştirildiğini kaydeden Toskay, son yıllarda deniz ticaretinin payının giderek arttığını ve bu durumun sevindirici bir gelişme olduğunu söyledi. Toskay, Türkiye'nin karayollarının öneminin de ihmal edilmemesi gerektiğini, bu konuda ciddi sorunlar bulunduğunu söyledi. Kamu ve özel sektörün görevinin, karşılaşılan sorunları ciddi bir iletişim içerisinde dayanışma ile çözme gayreti içinde olunması gerektiğine işaret eden Toskay, özellikle Avrupa ve Avrupa Birliği ülkelerine ulaşmada karayollarının önemli olduğunu belirtti. Ulaşım konusunda bir sorun çözüldüğünde bir başka engelin ortaya çıktığına dikkati çeken Toskay, ''onun için ekonomik hayat çok dinamik. Bir takım problemler çözülürken diğer problemler geliyor. burda işbirliğini geliştirmeliyiz'' dedi. Toskay, Türk bayraklı gemilerle yapılan ihracatın yüzde 20, ithalatında yüzde 30'unu oluşturduğuna anlatırken, bu oranları üç tarafı denizlerle kaplı Türkiye için yeterli bulmanın mümkün olmadığını ifade etti. Bakan Toskay, karayolları, denizyolları ve havayollarını kombine ederken, liman problemlerinin de ele alınması gerektiğini ifade etti. Toskay, demiryollarının ihmal edildiğinin açık olduğunu, demiryollarının özellikle sanayi üretim merkezleri ile bağlantılarına önem verilmesi gerektiğini vurguladı. Ulaşımda nakliye firmalarının rolünün giderek arttığını da anlatan Toskay, bu firmaların sektöre güzergahlar, ücretler konusunda bilgi vermesi gerektiğini söyledi. Toskay, ulaştırma politikaları belirlenirken, Türkiye ekonomisinin özellikle dış ticaret dikkate alınmadan yapılan planlamaların çok isabetli olacağını düşünmenin mümkün olmadığını vurgularken, ''Buna Türk ekonosinin özellikle ihtiyacı var'' dedi. 
     






</TEXT>
</DOC>
