<DOC>
<DOCNO> 30403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/siyaset/siy02.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazlı’ya hayal kırıklığı 
</HEADLINE>
<TEXT>

Avrupa’da destek arayan FP’nin yasaklı vekili Nazlı Ilıcak’a İngiltere’de kimse yüz vermedi. Lordlar Kamarası’ndan sadece Patel’in yer aldığı toplantıya 10 kişi katıldı 
     NEVSAL ELEVLİ Londra 

     Kapatılan FP’nin Kahramanmaraş Milletvekili Mustafa Kamalak ile beş yıl siyaset yasağı getirilen İstanbul eski Milletvekili Nazlı Ilıcak, İngiltere Lordlar Kamarası’nda aradıkları desteği elde edemedi. 
     Blackburn Lordu Adam Patel’in daveti üzerine gerçekleştirilen toplantıya, Ilıcak ve Kamalak 1.5 saat geç geldi. Toplantının açışını yapan Patel, Türkiye’yi ziyareti sırasında Müslümanların dinlerinin gereklerini yerine getirmelerine, "sözde Müslüman" Türk hükümetinin engel olduğunu tespit ettiğini öne sürdü. 
     Başörtüsü sorununa da değinen Patel, kendisinin Müslüman bir milletvekili olarak Lordlar Kamarası’na takke ve sakalla gelebildiğini ve geleneksel kıyafetlerini kullanmasına engel olunmadığını belirtti. Türkiye’ye de ağır ithamlarda bulunan Patel, "Türkiye’ye her türlü baskıyı yapacağız. Düşünce özgürlüğüne ve Müslüman haklarına saygı duyulmasını ısrarla isteyeceğiz" dedi. 
     Sadece 10 kişinin bulunduğu salonda tamamen Londra’daki Milli Görüş Teşkilatı’na mensup kişiler ve Türk gazeteciler vardı. Toplantı salonunda sadece bir Lord, bir milletvekili ve kendilerini İslam Parlamentosu ilan eden oluşuma mensup iki İngiliz hazır bulundu. 
     
     Şik yete gelmedik... 
     Türkiye’deki insan hakları konusundaki yanlış uygulamalara karşı çıktıklarını belirten Ilıcak da konuşmasında, "Buraya ülkemizi şik yete gelmedik. Bazı uygulamalardan duyduğumuz rahatsızlığı anlatmaya geldik" ifadesini kullandı. Kapatılan FP’nin de laik devletin değil, onun haksız uygulamalarının karşısında olduğunu öne süren Ilıcak, kendisinin "Kavakçı ile birlikte Meclis’e girdiği için" siyasetten men edildiğini iddia etti. 
     



 SİYASET 
















</TEXT>
</DOC>
