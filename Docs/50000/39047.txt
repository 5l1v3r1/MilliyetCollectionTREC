<DOC>
<DOCNO> 39047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/yasam/yas00.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş kişi niye cezaevinde 
</HEADLINE>
<TEXT>

Polis, Ebru ve Işık Balkan'ın katil zanlısı olarak iki kişiyi yakaladı ama aynı suçtan sanık tam 5 kişi halen cezaevinde yatıyor.. 
     İSTANBUL Milliyet 

     Bostancı'daki evlerinde üç ay önce öldürülen Ebru ve Işık Balkan kardeşlerin katil zanlıları olarak Seylan Çördük ve Sacettin Yıldız yakalanırken, bu cinayetten sorumlu tutulan Fikret Aydın ve dört arkadaşının daha önce hangi delile dayanılarak cezaevine gönderildiği merak konusu oldu. 
     Kimin gerçek suçlu olduğu konusunda kafaları karıştıran bu gelişme üzerine, Aydın ve arkadaşlarının avukatları da, müvekkillerinin bir hukuk ayıbıyla karşılaştığını savundu. Polis, Balkan kardeşlerin telefonunu takip ederek ulaştığı deliller çerçevesinde, Çördük ve Yıldız'ın gerçek katil olduğunu açıkladı. Ancak Çördük, aynı cezaevinde birlikte kaldığı Aydın'ın kendisine baskı yaptığını iddia ederek, suçlamaları kabul etmedi. Diğer zanlı Sacettin Yıldız ise, cinayeti işlediklerini itiraf etti. Bu da, cezaevindeki sanıkların 'ciddi bir delil olmadan rastgele suçlandığı' olasılığını gündeme getirdi. 
     
     Ve işte cinayet ifadeleri 
     Bu arada cinayet sanıklarının ifadelerini ele geçiren Milliyet, o günün tüm ayrıntılarını da ortaya çıkardı. Aydın ifadesinde, Ebru Balkan'a Bostancı'daki evi kendisinin kiraladığını, olay günü Tarkan Altınoluk'un telefonla arayarak, "Ebru telefonla beni aradı, cep telefonu açık kalmış, birileriyle tartışıyor" dediğini bildirdi. Kendisinin de üç arkadaşıyla silahını da alarak olay yerine vardığını anlatan Aydın, ifadesini şöyle sürdürdü 
     "Faruk Çiftçi'nin bendeki anahtarla açtığı kapıdan içeriye elimdeki tabancayla girdim. Herhangi bir ses ve hareket duymadım. Hasan Hüseyin Akdoğan diğer odalara yönelmişti. O sırada yatak odasının kapısında Ebru Balkan, elleri ve ayakları bağlanmış, cansız gibi duruyordu. Boynundaki ipleri kestim, ölü olduğunu anlayamadım. Dudağında bir morluk fark ettim ve öperek ne olduğunu sordum. Cevap alamadım. Yatak odasının yanındaki diğer odada Işık Balkan, el ve ayakları kapıya bağlı durumda, Akdoğan tarafından bulunarak ipleri kesilmeye başlandı. Işık Balkan ipleri kesilince yere yığıldı ve yoğun kan aktı. Hemen kapıyı kapatıp dışarı çıktık. Onlara teslim olmalarını, durumu anlatmalarını söyledim." 
     
Yıldız Seylan Çördük ikisini de boğazladı ’      Seylan Çördük'ün temizlik şirketinde işçi olarak çalıştığını belirten Sacettin Yıldız da şu ifadeyi verdi 
     "Olay günü eve daha önceden aldığım ve yıkadığımız halıyı götürecektim. Patronum Seylan benimle geleceğini söyledi. Beline bıçağını taktı, cebine naylon poşetler koydu. Yolda evi soyacağını, yardım etmemi istedi. Kabul etmedim, bıçakla tehdit etti, korkmuştum. Daire kapısına çıktık. İçeriden kapı açılır açılmaz Çördük hızla omuzuyla yüklenerek kapıyı açan bayana çarptı. Ebru da sırt üstü hole yere düştü ve kalkamadı. Sonra banyo tarafına koştu. Yere düşen kadının üzerine çullandım, iki elini bileklerinden sıkıca bağladım. Yatak odasına gittim, Çördük bu kızın boğazına bir ip dolayıp sıktı. Kızdan hırıltılı sesler çıkmaya başladı. Sonra Çördük, ayılma safhasındaki Ebru'ya 'Altınlar, paralar, dövizler nerede ' dedi. Ebru, kısık sesle 'Para, altın yok' diyordu. Yüzüklerini aldı, iple boğazını sıktı. İçeriden çanta ve bir tomarla cep telefonunu aldı. Ben o zaman telefonun açık olduğunu fark ettim. Sonra olay yerini terk ettik." 
     



 YAŞAM 



















</TEXT>
</DOC>
