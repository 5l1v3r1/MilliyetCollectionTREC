<DOC>
<DOCNO> 37370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/yasam/yas01.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı genci Türk doktora emanet ettiler 
</HEADLINE>
<TEXT>

3 yıldır yaşadığı İzmir’den memleketi ABD’ye tatile giden gence ülkesinde yanlış teşhis kondu. Ağrı kesici verilip gönderilen Laurence’ı Türk doktorlar kurtardı... 
     Nesrin COŞKUN İzmir DHA 

     Her şey NATO’da havaalanı terminal müdürü olarak görev yapan Larry Peterson’un 17 yaşındaki oğlu Laurence’ın tatil için gittiği ABD’de hastalanmasıyla başladı. Babası, annesi Cynthia ve kardeşi Lorena’yla tatilde olan Laurence, baş ağrısı ve bulantıdan şik yetçiydi. 
     Alabama’daki askeri üsse götürülen Laurence’a alerji teşhisi konup anti alerjik ve ağrı kesici ilaç verildi. Ancak Laurence’a yanlış teşhis konduğu ortaya çıktı. 
     
     Teşhis öldürebilirdi 
     8 Ağustos’ta Türkiye’ye dönüş için bindikleri uçakta Laurence’ın şik yetleri arttı. Amerikalı genç, İzmir’e gelir gelmez baş ağrısı, dengesizlik, yürüyememe, bulantı ve kusma şik yetleri ile Özel Ege Sağlık Hastanesi’ne kaldırıldı. 
     Yapılan tetkiklerinde, beyninde kist olduğu belirlendi. Laurence, Ege Üniversitesi Hastanesi’nde yapılan ameliyatla sağlığına kavuştu. Babası Larry Peterson da "Türk hekimlerine güveniyorum. Hepsi dünya klasında" açıklamasını yaptı. 
     
     İnternetle bilgi aldılar 
     Baba Peterson'un da tercümanlığını yaparak gelişmeleri anlatan Ege Üniversitesi Hastanesi Beyin Cerrahı Prof. Dr. Yusuf Erşahin, şunları söyledi 
     "Hastanın bilgisayarlı tomografisi çekildi. Beyninde kist olduğu saptandı. Hastanın tüm tetkikleri ve tanısı Amerika’ya internetten bildirildi. Amerika’dan gelen yanıtta, hastanın uzun süreli uçak yolculuğu yapmasının riskli olacağı bildirilip, ameliyatının İzmir’de yapılması, beyne şant takılması önerildi. Bunun üzerine hastayı kliniğimize yatırdık. Kist, beyin su yollarını tıkamış. Bekleyecek durumda değildi." 
     Endoskobik adı verilen kapalı yöntemle beyne girerek kisti küçültüp su yollarını açtıklarını anlatan Erşahin, sözlerini şöyle bitirdi 
     "Hastamız artık yemeğini yiyor, yürüyor. Amerikalı meslektaşlarımız şant takılmasını önermişti. Ancak biz sorun çıkabilen bu yöntem yerine endoskobik yöntemi uyguladık, Laurance şimdi çok sağlıklı." 
     
     



 YAŞAM 






















</TEXT>
</DOC>
