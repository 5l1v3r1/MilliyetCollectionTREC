<DOC>
<DOCNO> 38980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur09.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı "Varyag tankeri ile ilgili son sözü Ecevit söyledi" 
</HEADLINE>
<TEXT>

     Denizcilikten Sorumlu Devlet Bakanı Ramazan Mirzaoğlu, Karadeniz'de bulunan Çin'e ait Varyag adlı geminin Boğazlar'dan geçişi konusunda son sözü Başbakan Bülent Ecevit'in söylediğini belirterek, ''Bize yazılı talimat göndermiştir. 
     Bu yazılı talimat gereğince Denizcilik Müsteşarlığı'nın ilgili birimleriyle güvenli geçişi sağlamak için bütün çabayı göstereceğiz'' dedi. 
     Bakan Mirzaoğlu, Tuzla'da RMK Marine Tersanesi'nde bir geminin denize indirilmesi, bir geminin kızağa konması ve bir geminin de kaynağının yapılması törenine katıldı. 
     Törenden sonra gazetecilerin Çin'e ait Varyag gemisinin boğazdan geçişiyle ilgili soruları üzerine, geminin geçişiyle ilgili son sözü Başbakan Ecevit'in söylediğini ve geçişin onaylandığını belirtti. 
     Varyag'ın güvenli geçişi için Çin makamlarının, Türk tarafının her türlü şartını, teknik argümanını kabul ettiklerini kaydeden Mirzaoğlu, Varyag'ın güvenli geçişi için Çin heyeti ile Türk heyetlerinin birlikte müzakerelerde bulunacaklarını vurguladı. 
     Varyag'ın 1998 yılında Çin'e satılmadan Ukrayna'da iken Türk boğazlarından geçişi için müracaat edildiğini, hükümete de 3 kez başvuruda bulunulduğunu ifade eden Bakan Mirzaoğlu, bugüne kadar 4 kez geri çevrilmesine rağmen Çin'in ısrarlı müracaatları ve iki ülke arasındaki olumlu gelişmeler sonucu geçişin kabul edildiğini söyledi. 
     Bakan Mirzaoğlu, şöyle devam etti 
     ''Biz uzmanlarımızla Çinli uzmanları biraraya getirerek Varyag'ın geçiş şartlarını ayarlamayı, çevreye zarar vermeden güvenlik içinde sağlamaya çalışacağız. Aslında bu gemi değil platform. Çıplak boyu 309 metre uzunluğunda. Dümeni ve motoru olmadığı için römorkörler tarafından çekilecek. Römorkörler ve yedek boruyla beraber boyu 550 metreyi buluyor. Türk boğazlarından bugüne kadar bu büyüklükte bir deniz vasıtası geçmemiştir. Onun için bu kadar uzun sürdü. Ama son sözü sayın Başbakanımız söylemiştir. Bize yazılı talimat göndermiştir. Bu yazılı talimat gereğince Denizcilik Müsteşarlığı'nın ilgili birimleriyle güvenli geçişi sağlamak için bütün çabayı göstereceğiz.'' 
     
     'Geçiş zordur' 
     Mirzaoğlu, bir gazetecinin ''Varyag'ın geçişiyle ilgili İstanbullulara güvence veriyor musunuz '' sorusu üzerine de, Varyag'ın geçişinin 4 kez geri çevrilmesi geçişin zor olacağının işareti olduğunu ifade ederek, ''Geçiş gerçekten zordur'' diye cevap verdi. 
     Her geçişte az veya çok risk olduğunu, hiçbir geçişin sıfır risksiz sayılamayacağına dikkat çeken Mirzaoğlu, ''Tabiat şartları, İstanbul Boğazı'nın fiziki durumu, akıntılar haliyle Varyag'ın geçişinde de risk vardır. Yani yüzde yüz garanti vermek mümkün değildir. Ancak riskleri minimize etmek için teknik uzmanlarla çalışmaları yapıyoruz'' dedi. 






</TEXT>
</DOC>
