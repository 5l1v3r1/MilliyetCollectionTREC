<DOC>
<DOCNO> 30701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/soneko30.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalara üç darbe yetti... 
</HEADLINE>
<TEXT>

     IMF'nin Türkiye'ye sağlayacağı krediler konusunda olumlu gelişme sağlanamaması, para piyasalarını olumsuz etkiledi. 
     Borsa, 19 Şubat'tan bu yana 4. büyük düşüşle 10 bin sınırına gerilerken, dolar ve bono faizleri yükseldi. 
     Devlet Bakanı Kemal Derviş'in ABD'deki temasları çerçevesinde IMF'den sağlanacak kredilere ilişkin açıklamalarını rahatlatıcı bulmayan piyasalarda, uluslararası basında yer alan IMF kredilerinin iptal edilebileceğine yönelik yorumlar da olumsuz etki yarattı. 
     Bu arada Borsa'da Başbakanın sağlık durumuna ilişkin yayılan asılsız söylenti de tedirginlik yaşattı. 
     Piyasalar ayrıca, Devlet Bakanı ve Başbakan Yardımcısı Devlet Bahçeli'nin açıklamasının, IMF ile ilişkilerde olumsuz bir hava yansıttığı yorumunu yaptı. 
     Dolar yükseldi 
     Kapalıçarşı'da güne 1 milyon 300 bin lira satış fiyatıyla başlayan dolar, gün sonunda 1 milyon 330 bin liraya yükseldi. Günü 556 bin liradan açan markın piyasa kapanışındaki fiyatı 572 bin lira düzeyinde oluştu. Bu arada, doların satış fiyatının bir ara 1 milyon 350 bin liraya kadar çıktığı bildirildi. 
     Dün akşamki piyasa kapanışında doların fiyatı 1 milyon 284 bin lira, markın fiyatı ise 553 bin lira düzeyinde bulunuyordu. 
     Doların serbest piyasada bugünkü artışı 46 bin liraya ulaştı. Merkez Bankası ise doların bugünkü kurunu alışta 1 milyon 329 bin 379 lira, satışta ise 1 milyon 335 bin 791 lira olarak açıkladı. Önceki kapanışa göre alışta 55 bin 387 lira, satışta ise 55 bin 654 liralık artış yaşandı. 
     Bono faizleri 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda üç günlük faiz oranı ortalama 62.99'dan kapandı. İMKB Tahvil ve Bono Piyasası verilerine göre Repo Pazarı'nda üç günlük repoda en düşük oran yüzde 61.20, en yüksek oran ise yüzde 63.10 oldu. 
     Bankalararası TL interbankında da gecelik faiz oranı yüzde 63.00 olarak gerçekleşti. 
     Tahvil ve Bono Piyasası Kesin Alım Satım Pazarı'nda ise en çok işlem gören 7 Kasım 2001 vadeli, bugün valörlü bononun basit getirisi yüzde 72.90, bileşik getirisi ise yüzde 91.81 oldu. Söz konusu bononun dünkü bileşik getirisi yüzde 87.95 olarak gerçekleşmişti. 
     Borsada büyük düşüş 
     Borsa'da 19 Şubat MGK krizinden bu yana 4. büyük düşüş yaşandı. Hisse senetleri, dünkü 2. seans kapanışına göre ortalama yüzde 9.01 değer kaybetti. 
     Bu yıl 19 Şubat'ta yüzde 14.62 gerileyen Borsa, dalgalı kur uygulamasına geçildiğinden bir gün önce, 21 Şubat tarihinde yüzde 18.11 değer kaybetmişti. Borsa, 12 Mart'ta da ekonomik programda ağırlık verilen banka hisselerinden kaçışla birlikte yüzde 9.11 gerilemişti. 
     1. seansa 11,026.15 puandan başlayan ve 10,656.37 puandan tamamlayan endeks, 2. seansta hacimli satışlarla birlikte 10,000 sınırına geriledi. 2. seansta minimum 10,004.34 puanı gören endeks, günü 10,168.80 puandan kapattı. Endeks, 2. seansta 487.57 puan ve yüzde 4.58 kayıp yaşadı. 
     Toplam işlem hacmi ise 338 trilyon 503 milyar 360 milyon lira olarak gerçekleşti. 
     

</TEXT>
</DOC>
