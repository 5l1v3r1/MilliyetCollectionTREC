<DOC>
<DOCNO> 47507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun13.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyun oynarken bombalara yakalanan küçük Ambia ölümü bekliyor 
</HEADLINE>
<TEXT>

     Afganistan'da Kandahar yakınlarındaki köylerinde evinin önünde oynarken yaralanan 10 yaşındaki erkek çocuğu Ambia'nın gözlerinden umutsuzluk okunuyor. 
     Pakistan'ın Afganistan sınırına yakın kenti Keta şehir hastanesinde, Ambia Ağa gibi Afganistan'dan gelmiş pek çok yaralı tedavi bekliyor. 
     Ambia, ABD'nin ''akıllı bombaları''na 4 gün önce sabah saatlerinde yakalanmış. Ambia, yakın bir zamanda kurtulacağa da benzemiyor. Çünkü o, kendisini yaralayan bombanın bir parçasını, müdahale yapılabilecek uygun hastane bulununcaya kadar beyninde taşımak zorunda... 
     Kandahar'ın Zalahan köyünden olan Ambia'nın babası Nadir Şah, oğlunu borç parayla Keta'ya getirebilmiş, ancak bu da yeterli olmamış. 
     Doktorlar, küçük çocuğun beyindeki parçayı kendilerinin çıkaramayacaklarını, bunun için uzman doktorların bulunduğu Karaçi'ye gitmesi gerektiğini söylemişler. Nadir Şah, oğlunun gözlerinden okunan umutsuzlukla aynı oranda çaresizlikle konuşuyor 
     ''Param ancak buraya gelmemize yetti. Ambia'nın ölmesini, ya burada ya da onu köyümüze götürüp orada bekleyeceğim.'' Zaman zaman olayları ve babasını da hatırlamayan, beynindeki parçanın etkisiyle yürüme kabiliyetini yitiren Ambia, babasının kendi ölümüne ilişkin bu sözlerini büyük bir sükunetle dinliyor. 
     Belli ki Ambia, Afgan halkı için yıllardır gündelik hayatın bir parçası haline gelen ''savaş ve ölüm'' kavramlarına karşı tepkisini ''sessiz bir direnişle'' ortaya koyuyor. 
     Afganistan'a bombardımanını sürdüren ABD'yi ''zalim'' olarak nitelendiren Nadir Şah, oğlunu göstererek ekliyor ''Amerika sadece evlerimizi değil, geleceğimizi de yıkıyor.'' Ziyaretimizin başında Türk ve Müslüman olduğumuzu öğrenen Nadir Şah, Pakistan'daki Türk gazetecilerin olayların başından beri karşılaştığı sınavdan geçiriyor bizi. 
     Tercümanımız, ''Size ilginç bir sorusu var, ama lütfen olumsuz yanıt vermeyin'' diyerek, Nadir Şah'ın sorusunu aktarıyor ''İbadet ediyor musunuz '' Bizden olumlu yanıt aldığında, Nadir Şah'ın yüzünden mutluluk okunuyordu. 
     






</TEXT>
</DOC>
