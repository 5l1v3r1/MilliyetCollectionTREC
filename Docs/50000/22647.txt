<DOC>
<DOCNO> 22647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur18.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Milletvekillerini halk, bakanları ben seçerim" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ANAP'a yönelik sistemli bir şekilde başlatılan yıpratma politikalarının sürdüğünü söyledi. 
     ANAP Grup toplantısı, basına kapalı olarak gerçekleştirildi. ANAP Grup Başkanvekili Beyhan Aslan, yaklaşık 2 saat süren toplantının içeriği hakkında gazetecilere bilgi verdi. 
     Aslan, toplantıda, Zeki Çakan'dan boşalan grup başkanvekilliğine Kırıkkale Milletvekili Nihat Gökbulut'un seçildiğini, başka bir adayın çıkmadığını söyledi. 
     Toplantıda, İzmir Milletvekili Işın Çelebi'nin Radyo ve Televizyon Yasa Tasarısı hakkında bilgi verdiğini, aynı konuda İçişleri Bakanı Sadettin Tantan, İstanbul Milletvekili Yılmaz Karakoyunlu, Çanakkale Milletvekili Cumhur Ersümer, İstanbul Milletvekili Bülent Akarcalı ve Genel Başkan Yardımcısı ve Gaziantep Milletvekili Mustafa Taşar'ın görüşlerini aktardığını bildirdi. 
     
     ANAP'a yönelik saldırılar 
     Aslan'ın verdiği bilgiye göre, toplantıda konuşan ANAP Genel Başkanı, Devlet Bakanı ve Başbakan Yardımcısı Mesut Yılmaz da ANAP kongreleri hakkında bilgi verdi. Kongrelerin başarıyla sürdüğünü, 6 il kongresinin yanı sıra ilçe kongrelerin büyük bölümünün tamamlandığını belirten Yılmaz, yapılamayan tüm kongrelerin Haziran ayı sonuna kadar tamamlanacağını belirtti. 
     Yılmaz, konuşmasında, partilerine karşı başlatılan sistemli yıpratma politikalarının devam ettiğini kaydederek, gerek partiye gerekse milletvekillerine karşı yapılan haksız saldırıların anında yanıtlanması ve yasal yollara başvurulmasını istedi. Beyhan Aslan, ANAP Grubu'nun da bu yönde bir karar aldığını bildirdi. 
     
     Yılmaz ile Tantan arasındaki gerginlik 
     Aslan, bir gazetecinin, ''Yılmaz ile Tantan arasında gerginlik oldu mu '' sorusuna karşılık, kendisinin böyle bir izlenim edinmediğini söyledi. Aslan, ''ANAP ailesi, her konuyu kendi içinde çözecektir'' dedi. 
     Bir gazetecinin, TÜSİAD Raporu'na ilişkin sorusu üzerine, raporun toplantıda ele alınmadığını belirten Aslan, ''Rapordaki görüşlerin bir kısmını biz daha önce dile getirdik, bir kısmı da Ulusal Program içinde var. Bunların bir bölümü uzun, bir bölümü ise uzun vadeli konulardır. Bu konuların çözümü konusunda üstümüze düşeni yapacağız. Zaten siyasi partiler ve seçim yasaları üzerinde çalışmaya başladık. Bunları önümüzdeki günlerde bir kitapçık halinde kamuoyuna arzedeceğiz'' diye konuştu. 
     Aslan, İçişleri Bakanı Tantan'ın konuşmasının içeriğine ilişkin bir soruya karşılık, ''Tantan, internet suçları konusunda bir çalışma yapıldığını ve halen bu çalışmanın Bakanlar Kurulu'nda olduğunu, konunun yeni teknolojik gelişmelerin ışığında düzenleneceğini söyledi'' dedi. 
     
     
     Milletvekillerini halk, bakanları ben seçerim 
     Aslan, ANAP Genel Başkanı Yılmaz'ın toplantıda, ''Milletvekillerini halk, bakanları ben seçerim'' diye bir söz sarfettiğini bildirerek bunun ne anlama geldiği soran bir gazeteciyi yanıtlarken de, ''Sadece basında abartılarak yapılan, sanki genel başkanımız ile bakanımız arasında sorun varmış izlenimi konusunda, milletvekillerini uyarmak için bu cümle sarfedilmiştir. Bu, bakana veya bakanlarımıza yönelik bir söz değil'' karşılığını verdi. 
     Bir gazetecinin, ''Ama bu basının olduğu ortamda söylenmedi'' sözü üzerine, ''Aile içi toplantı bu... Burada söylenmesi icap edilmiş, söylenmiştir. Bakanlarımıza yönelik bir cümle değil. Kendi milletvekillerimizin kafasındaki karmaşayı gidermek için sarfedilmiştir'' diyen Aslan, milletvekillerinin kafasında karmaşa olup olmadığına ilişkin soruya, ''Zihinlerde karmaşa yok, ama olabilir diye söylenmiştir'' yanıtını verdi. 
     
     Radyo ve televizyon yasa tasarısı'na çekinceler 
     Aslan, bir gazetecinin Radyo ve Televizyon Yasa Tasarısı konusunda ANAP'lı milletvekillerinin tavrını sorması üzerine, tasarının bugün saat 11.00'de dağıtıldığını, milletvekillerinin yeterli bilgiye sahip olmadığını belirterek, bu konuda özellikle kişi hak ve hürriyetleri ile özel hayatın gizliliğine ters düşülmesi halinde getirilen yaptırımların ele alındığını söyledi. 
     Aslan, ''Hayatın gizliliği konusundaki soruları Cumhur Ersümer mi sordu '' sorusuna, bunun sadece Ersümer tarafından değil, çok sayıda milletvekili tarafından sorulduğunu ifade etti. Aslan, ''Bizde, kişi hak ve hürriyetleri ile hayatın gizliliği konuları AB'dan daha açık. Ama bu konunun bir kısmı RTÜK Yasası'nda, bir kısmı Basın Yasası'nda düzenleniyor. Gelişmiş çağdaş ülkelerde nasılsa böyle olması gerekir''görüşünü savundu. Aslan, İnternet suçları ile ilgili olarak tasarıda düzenlemeler getirildiğinin hatırlatılması üzerine, İçişleri Bakanı Tantan'ın ''bu konunun ayrı bir yasada düzenleneceğini'' söylediğini ifade etti. 







</TEXT>
</DOC>
