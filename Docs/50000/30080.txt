<DOC>
<DOCNO> 30080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/yazar/sazak.html </URL>
<DATE> 2001/07/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Cem'in iç politikası 
</HEADLINE>
<TEXT>

     Dışişleri Bakanlığı'nda dördüncü yılını dolduran İsmail Cem, Demirel hükümetlerinin 1965 - 71 arasındaki değişmez ismi Çağlayangil'den sonra bu makamda en uzun kalan "siyasi" rekorunu kırmaya hazırlanıyor. 
     Sabırlı bir politikacı Cem. Sosyal demokrat - demokratik sol çizgiden kopmadan hem kariyerini sürdürüyor hem de kalitesi ve ciddiyetiyle Türkiye'ye dışarıdan bakanların güven duydukları isimlerin başında geliyor. 
     İsmail Cem'in şimdi oturduğu Dışişleri koltuğu da "maraton koşucusu" gibi uzun soluk gerektiren bir görev. Cem özellikle AB konusunda ve Ege'deki barış sürecinde etkili adımlar attı. Dış siyasete tarih boyutu getirdi. En önemlisi de, "Tony Blair bana selam gönderdi, Clinton elimi sıktı, falanca ön adımla seslendi" diye hava atmadan, mütevazılığın ötesinde politikalar geliştirdi. Bu sakinliği kimi zaman fazla gölgede kaldığı şeklinde eleştirilse de, koalisyon dengeleri içinde kendi yolunu çizdi, Başbakan'la yakın çalışarak, Batılı meslektaşları nezdinde gücünü artırdı. 
     Sol kökenli bir siyasetçi olarak Cem, iç politikaya da duyarlı. Gelişmeleri yakından izliyor. Türkiye üzerine tezlere sahip. 
     Dış politikada ufuk turu atarken, içe dönük gelişmeleri de konuştuk. Derviş'in gelişi... Yeni oluşumlar. 
     İsmail Cem, Dışişleri olarak Türkiye'nin geçtiği darboğazda, Derviş'e dış ekonomik ilişkilerin gerektirdiği her türlü desteği verdiklerini söyledi. 
     Son gelişmeleri şöyle yorumluyor 
     "Türkiye'nin başında üç bela var. Üretimsizlik, işsizlik ve eşitsizlik. Sol düşünceli bir insan olarak makroekonomik önlemlerin tek başına yetmeyeceği düşüncesindeyim. 65 milyonluk bir ülkede üretim olmazsa hiçbir şey olmaz. Son ekonomik bunalım sorunları daha da artırdı. Bana göre Türkiye'nin yenileşmesi lazım. Siyasi ilişkileriyle, kurumlarıyla, insan ilişkileriyle değişmesi, yenilenmesi gerekiyor. Bu yenileşme iddiasını ille yeni oluşum yapacak diye bir şey yok. Mevcut siyasi partilerden zaman zaman şikayet edilebiliyor. Ama DSP olarak biz kendi açımızdan bu yenileşmeyi sağladık. Halka güven verdiğimiz için son seçimi kazandık." 
     Cem, yenileşme mesajını şöyle açıyor 
     "Türkiye üç alanda gecikmiştir. Bir defa 'akılcılıkta' geciktik. Daha akılcı bir toplum yapısı, idari ve ekonomik yapı oluşturmalıydık. İkincisi 'demokratikleşmede' geciktik. Üçüncüsü de 'ciddiyette' geciktik. Türkiye insan ilişkilerinde olsun, siyasi ve ekonomik ilişkilerinde olsun kendine ve dünyaya bakışında daha ciddi olmalıydı." 
     Cem'e göre kişilerin değil, asıl bunların tartışılması gereken bir ortamda çok fazla "siyaset magazini" yapılıyor. 
     Haksız değil gibi... Ne dersiniz 
     
     







Erbakan geliyor mu 


Pahalı dava 


IMF eliyle yürütülür 


Dürüst olunca da laf ederler 


Demokrasi ve özgürlük alanını genişletmek... 


IMF... Sisifos'un kayası 


Kuğunun ölümü 


Ulusal Eğitime Destek Kampanyası 


Programdan kurtulmak 


İyi bir dönem olabilir 


Piyasalar temkinli karşılar 


Kumarcılar doğruyu söylemiyor 


Cem'in iç politikası 


"Gümrükler için tek bir işadamı bile aramadı " 


Dava açmak cezalandırma değildir 


Siyasal avantacılığı dünya yutmuyor 


</TEXT>
</DOC>
