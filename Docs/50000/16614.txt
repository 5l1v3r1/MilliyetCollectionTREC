<DOC>
<DOCNO> 16614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur28.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm oruçlarının durdurulması için hastane bahçesinde gösteri yapıldı 
</HEADLINE>
<TEXT>

     İnsan Hakları Derneği Ankara Şube Başkanı Lütfü Demirkapı, cezaevlerindeki ölüm oruçlarının durdurulması için gerekli yasal düzenlemelerin bir an önce yapılmasını istedi. 
     İnsan Hakları Derneği Ankara Şubesi, Pir Sultan Abdal Derneği ve F Tipi Cezaevlerine Karşı Aydın ve Sanatçı Girişimi üyeleri, Numune Hastanesi Bahçesi'nde toplandılar. 
     Burada basın açıklaması yapan İHD Ankara Şube Başkanı Lütfi Demirkapı, ölüm oruçları nedeniyle hergün bir kişinin kaybedildiğini belirterek, bu ölümlere seyirci kalındığını öne sürdü. 
     Başbakanlık ile İçişleri ve Adalet Bakanlıklarını ''ölümlerin durdurulması için son kez göreve çağırdıklarını'' belirten Demirkapı, ''Terörle Mücadele Yasası'nın 16. Maddesi'nin öngördüğü mutlak bir yalnızlaştırma uygulanmaktadır. 16. Madde konusunda gerekli düzenleme yapılmalı, yasanın çıkması beklenmeden pratik olarak uygulamaya konulmalıdır. 1 ve 3 kişilik odalardaki tecrit ve izolasyon kaldırılmalıdır'' diye konuştu. 
     Cezaevlerinin tarafsız kurumlar tarafından idare edilmesini de isteyen Demirkapı, hastanelere kaldırılan tutuklu ve hükümlülerin tedavilerinin insan etiğine uygun olarak yapılması gerektiğini söyledi. 
     Demirkapı, talepleri gerçekleşene kadar Ankara ve Numune hastanelerinin bahçelerinde her gün 15.00-16.00 saatleri arasında protesto gösterilerine devam edeceklerini bildirdi. 
     Pir Sultan Abdal Derneği Genel Başkanı Ali Balkız da ölümlere seyirci kalınmamasını isteyerek, Başbakanlık, TBMM ve Adalet Bakanlığı'nın tutuklu ve hükümlü aileleriyle diyaloğa geçmesini istedi. 
     Grup, açıklamanın ardından bir süre oturma eylemi yaptıktan sonra dağıldı. 




</TEXT>
</DOC>
