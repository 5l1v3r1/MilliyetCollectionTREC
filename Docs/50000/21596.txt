<DOC>
<DOCNO> 21596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo09.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Bursaspor maçında sürpriz yaşamak istemiyoruz" 
</HEADLINE>
<TEXT>

     Fenerbahçe Teknik Direktörü Mustafa Denizli, sarı-lacivertli takımın bir Türk teknik adamla şampiyon olmasının çok önemli olduğunu kaydetti. 
     Mustafa Denizli, Samandıra Tesisleri'nde düzenlediği basın toplantısında, Fenerbahçe'nin şampiyonluğunun hem kendi, hem de kulüp için çok önemli olduğunu vurgulayarak, ''Bir Türk teknik adamın Fenerbahçe'de ilk kez şampiyonluk yaşama şansını yakalaması tabii ki önemli. İnşallah bu bir gelenek olur ve daha sonra da devam eder'' dedi. 
     Şampiyonluğun Fenerbahçe açısından gerçekleşmesi zor bir olay olmadığını vurgulayan Denizli, şunları söyledi 
     ''İnşallah şampiyonluk gerçekleşir. Gerçekleşmesi de uzak bir ihtimal değil. Ama gerçekleşmeden de birşey söylemek doğru değil. Şampiyon olmadan olunmaz. İki çok ciddi maçımız var. Sezon başından bu yana her maçta gösterdiğimiz ciddiyeti, bu karşılaşmalarda daha fazla göstermemiz gerekiyor.'' 
     
     'Sürpriz yaşamak istemiyoruz' 
     Denizli, Bursaspor'un ligin ilginç takımlarından biri olduğunu ifade ederek, bu nedenle çok dikkatli olmaları gerektiğini vurguladı. 
     Bundan sonra özellikle kendi sahalarında herhangi bir sürpriz yaşamak istemediklerini belirten Denizli, ''Bursaspor maça asılacaktır. Türkiye, geçen hafta bunun örneğini Galatasaray-Ankaragücü maçıyla yaşadı. Bu karşılaşma bizim Bursaspor maçına bakışımızı daha farklı değerlendirmemizi gerektiriyor. Ben bu maç için özel bir önlem almayı düşünmüyorum. Normal programımızı uyguluyoruz. Şükrü Saraçoğlu Stadı'ndaki geleneğimizi bozmayacağız'' diye konuştu. 
     
     'Eleştirilmem doğal' 
     Sezon başından bu yana sürekli eleştirildiğinin hatırlatılması üzerine Denizli, şöyle konuştu 
     ''Eleştirilmek doğal. Neticede sorumluluğu olan kişi benim. Bir insan takımından ne kadar emin olabilirse, ben de o kadar emin oluyorum. Takımın dışında konuşan kişilerle, benim konuşmalarım gayet tabii ki ayrı olacak. Bunlar yıllardır böyle. Bu film yeni bir film değil, 15 yıldır oynananıyor.'' 
     
     'Avrupa maçları deplasman değil' 
     Denizli, bir basın mensubunun Fenerbahçe'nin bu sezon yaşadığı deplasman fobisini hatırlatması ve gelecek yıl bunun Avrupa kupalarında takıma nasıl etki edeceği yönündeki sorusuna ise, ''Avrupa maçlarını deplaslman olarak kabul etmeyiz. Bunun önlemini de alırız. Fenerbahçe gibi Türkiye ve Avrupa'nın her yerinde büyük taraftar kitlesi olan bir takımın deplasman fobisi olmaz'' diye konuştu. 
     Denizli, Fenerbahçe'nin ikinci yarı itibariyle deplasmanda oynadığı maçlara bakılınca, futbol olarak ilk yarının görüntüsünün dışında olduğunu, ama sonuçların bekledikleri gibi olmadığını kaydetti. 
     
     'Ayrılmak için gelmedim' 
     Denizli, Fenerbahçe'nin şampiyon olması durumunda bile görevi bırakacağı yönündeki spekülasyonlara da yanıt vererek, ''Daha sezonun bitimine 2 hafta kala bu tip konuşmalar, hem benim için hem de takım için olumlu konuşmalar değil. Biz Fenerbahçe'ye ayrılmak için gelmedik'' dedi. 
     Denizli, yeni sezon transferleriyle ilgili sorulara yanıt vermezken, ''Bursaspor maçı sonrası Fenerbahçe şampiyonluk turu atar mı '' biçimindeki soruya da, ''Bu hafta bizim alacağımız sonucun dışında, rakiplerimizin alacakları sonuçlar da önemli. Averaj hesaplarıyla tur atılmaz. Eğer son maça en yakın rakibinizin 4 puan önünde girerseniz, tur olabilir'' diye yanıtladı. 






</TEXT>
</DOC>
