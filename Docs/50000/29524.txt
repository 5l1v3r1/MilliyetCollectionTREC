<DOC>
<DOCNO> 29524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo16.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Gruplar'ından Yıldırım'ın listesine tepki.. 
</HEADLINE>
<TEXT>

     Fenerbahçe Kulübü'nün yarın başlayacak olağanüstü genel kurulu öncesi, Fenerbahçeliler Birleşik Grup Derneği, kulüp başkanı Aziz Yıldırım'ın yeni dönemde yönetim kurulunda yer vermesi beklenen bazı isimlere tepki gösterdi. 
     Fenerbahçeliler Birleşik Grup Derneği'nden yapılan yazılı açıklamada, Yıldırım'ın yanlışlarına devam ettiği iddia edilerek, ''Fenerbahçe tarihinde 4. kez başkanlığa hazırlanan Aziz Yıldırım, üzülerek görüyoruz ki, bazı yanlışlarına devam ediyor. Kendisini defalarca uyarmamıza rağmen, yine görüyoruz ki, yeni yönetime, eski yönetimden bazı yıpranmış ve rakip camiaların boy hedefi heline gelmiş isimleri almakta kararlı. Oysa ki, Murat Özaydınlı ve Mahmut Uslu gibi isimlerin yeni yönetimin dışında bırakılması, sporun dostluk, barış ve kardeşlik ilkeleri ile bağdaşması açısında daha doğru olurdu'' denildi. 
     Yönetim kurulu listesinde yer alacağı belirtilen bir diğer isim, futbolcu menajeri Sadettin Saran'ın da eleştirildiği açıklamada, şöyle denildi 
     ''Herşeyden önemlisi de basından takip ettiğimiz kadarıyla mesleği futbolcu menajerliği olan ve son olarak da Samsunsporlu İlhan'ın, Beşiktaş Kulübü'ne transferini gerçekleştiren Sadettin Saran isimli şahsı yönetim kuruluna almak istediğini öğrenmiş bulunuyoruz. Bu kişinin profesyonel futbolcu menajeri olması nedeniyle, yönetim kurulumuzda yer alması hem etik, hem de kulüp tüzüğü açısından mümkün değildir. Başkanımızı eski yanlışlarından arınmaya, camiayı tümüyle kucaklayan, birlik ve beraberlik ortamını yeniden sağlayacak isimlerle, yeni bir yönetim kurulu oluşturması için uyarmayı borç biliyoruz.'' 
     
     Kadıköy grubunun tepkisi 
     Öte yandan, kulüp başkanı Aziz Yıldırım ile dün akşam görüşen Kadıköy Grubu Lideri Kazım Bayülken'in, yönetime girecek grup üyeleri konusunda Yıldırım ile anlaşmazlığa düştüğü bildirildi. Grubun, bu nedenle üyelerini kongrede serbest bıraktığı kaydedildi. 
     Diğer yandan, Yıldırım'ın, yeni yönetime alacağı asil üyelerden 750 bin ile 1 milyon dolar, yedek üyelerden ise 100 ile 150 bin dolar talep ettiği öğrenildi. 






</TEXT>
</DOC>
