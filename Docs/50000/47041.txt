<DOC>
<DOCNO> 47041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sontur16.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası petrol sıkıntısına komisyonlu önlem... 
</HEADLINE>
<TEXT>

     Başbakan Bülent Ecevit, Türkiye'nin gereksinimi olan petrol stokunun oluşturulması ve yönetiminin sağlanması için alınması gereken önlemlerin belirlenmesi amacıyla Başbakanlık yönetiminde ''Petrol Stok Yönetimi Geçici Komisyonu'' kurulmasının uygun görüldüğünü bildirdi. 
     Başbakan Ecevit'in imzasıyla yayımlanan genelgede, gerek iç pazar güvenliğini sağlanması, gerekse Türkiye'nin uluslararası anlaşmalardan doğan yükümlülükleri nedeniyle ''Ulusal Petrol Stoku'' sisteminin oluşturulmasının zorunlu olduğu ifade edildi. 
     Genelgede, şöyle denildi 
     ''Özelleştirme çalışmaları öncesinde TÜPRAŞ ve POAŞ'a görev verilmesi suretiyle karşılanan Ulusal Petrol Stoku konusunun kalıcı bir şekilde çözümü, Petrol Piyasası Kanun Tasarısı'nın yasalaşması veya Ulusal Stok Yasası'nın çıkması halinde mümkün olabilecektir. 
     Söz konusu yasal düzenlemeler gerçekleştirilinceye kadar, ülkemizin gereksinimi olan petrol stokunun oluşturulması ve yönetiminin sağlanması için alınması gereken önlemlerin belirlenmesi amacıyla Başbakanlık yönetiminde, Milli Savunma, Maliye, Ulaştırma, Sanayi ve Ticaret, Enerji ve Tabii Kaynaklar bakanlıkları ile Hazine ve Dış Ticaret müsteşarlıklarının üst düzey temsilcilerinin katılımıyla 'Petrol Stok Yönetimi Geçici Komisyonu' kurulması uygun görülmüştür.'' 
     






</TEXT>
</DOC>
