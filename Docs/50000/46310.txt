<DOC>
<DOCNO> 46310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun03.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbon paniği sürüyor... BM personeli de uyarıldı... 
</HEADLINE>
<TEXT>

     BM, tüm personelini şarbon ve diğer kimyasal maddeler kullanılarak yapılabilecek terörist saldırılara karşı uyanık olmaları konusunda uyardı. 
     BM güvenlik şefi Michael McCann imzasıyla yayınlanan bir genelgede, ''personelin, mevcut kriz kapsamında, şüpheli mektup ve koliler konusunda dikkatli olması'' istendi. 
     New York'taki BM binasının terörist saldırı hedefleri arasında bulunduğu biliniyor. Bina, 11 Eylül'de New York'taki Dünya Ticaret Merkezine yönelik saldırılar üzerine boşaltılmıştı. 
     1996 yılında binada çalışan bir gazeteciye bombalı mektup 
     yollanmış, geçen Ağustos ayında ise FBI ajanları, BM postanesine gelen şüpheli bir pakete el koymuşlardı. 
     11 Eylül saldırısından bu yana, 1. caddenin BM binası önünden 
     geçen bölümü yaya ve araç trafiğine kapatılmış bulunuyor. Bu bölümden ancak BM'ye giriş kartı bulunan kişiler geçebiliyor. Turistlerin binayi gezmelerine de izin verilmiyor. 
     BM personeline yönelik uyarının, Florida'da Bob Stevens adlı bir kişinin şarbon mikrobundan ölmesi üzerine yapıldığı ifade edildi. 
     Yapılan testler sonucu, Stevens'ın da çalıştığı ''American Media'' binasından 2 kişide daha şarbon mikrobuna rastlandı. 
     






</TEXT>
</DOC>
