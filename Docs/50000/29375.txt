<DOC>
<DOCNO> 29375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/ekonomi/eko06.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dardanel’e iki yabancı ortak 
</HEADLINE>
<TEXT>

     EKONOMİ SERVİSİ 

     Bir süre önce bankalara olan borçlarını erteleme konusunda pürüzler yaşayan ve bu nedenle hisse senedi borsada işleme kapatılan Dardanel, sorunlarını yabancı ortakların desteğiyle çözmeyi planlıyor. Dardanel Gıda Yönetim Kurulu Başkanı Niyazi Önen, biri Japon, diğeri Amerikalı iki yabancı ortak bulduklarını açıkladı. Japon Tohto Suisan firmasıyla Akdeniz’de Alanya açıklarında orkinos yetiştirme tesisi kuracaklarını söyleyen Önen, Amerikalı bir fonun da hem Dardanel’in yüzde 28’ine ortak olacağını hem de kendilerine 40 milyon dolar kredi vereceğini bildirdi. 
     
     Borçlar kapatılacak 
     Önen, "Amerikalı fon da sermaye artırımına katılarak yüzde 28 payla şirketin ortağı olacak. Sermaye artırımından yaklaşık 56 milyon dolarlık gelir bekliyoruz. Ayrıca yabancı fon bize 15 yıl vadeli, yüzde 7.5 faizli, 40 milyon dolarlık kredi açacak. Bu kaynakları, 80 milyon dolar civarına ulaşan banka borçlarımızı bir kalemde kapatmakta kullanacağız" dedi. Önen, Japon Tohto Suisan ile de yüzde 30’u onlara, yüzde 70’i Dardanel’e ait olmak üzere Dardanel Su Ürünleri Üretim adlı bir şirket kurduklarını söyledi. Önen, Alanya’da orkinos yetiştirme tesisinin 4.6 milyon dolara mal olacağını ve bir iki ay içinde faaliyete geçeceğini anlattı. 
     
     
     



 EKONOMİ 

























</TEXT>
</DOC>
