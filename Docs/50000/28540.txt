<DOC>
<DOCNO> 28540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/yasam/yas07.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimsesiz çocuklara 5 YILDIZLI’ hediye 
</HEADLINE>
<TEXT>

Club Med'e bağlı iki tatil köyü, kimsesiz 120 çocuğa unutulmaz bir gün yaşattı.. 
     Tuğrul SARITAŞ DHA 

     Dünyanın çeşitli ülkelerinde tesisi bulunan oteller zinciri Club Med, 28 ülkedeki 70 tesisinde aynı gün 8 bin kimsesiz çocuğu ağırladı. 
     Antalya'da da Zübeyde Hanım Yetiştirme Yurdu'ndan 120 kimsesiz çocuk, Club Med'e ait 5 yıldızlı Palmiye ve Beldibi Tatil Köyleri'nde neşeli ve '5 yıldızlı' bir gün geçirdi. 
     Otobüslerle Antalya'dan alınan kimsesiz çocuklar, önce Beldibi Tatil Köyü'ne götürüldü. Tatil Köyü'nü gezen kimsesiz küçüklere yiyecek ve içecek ikram edildi. Daha sonra tesisin animatörleri ile oyunlar oynayan çocuklar, unutulmaz saatler geçirdi. 
     
     Akşama kadar eğlence 
     Zübeyde Hanım Yetiştirme Yurdu'nun kimsesiz minikleri, Beldibi Tatil Köyü'nden sonra yine otobüslerle aynı işletmeye bağlı Palmiye Tatil Köyü'ne götürüldü. 
     Club Med yetkilileri ve palyaço kıyafetindeki animatörleri, 120 kimsesiz miniği burada da rengarenk balonlar ve çeşitli oyuncaklarla karşıladı. 
     Burada kuş sütünün eksik olduğu bir de öğle yemeği yiyen çocuklar, daha sonra tesisin havuzunda yüzüp eğlendiler. Akşama kadar 5 yıldızlı eğlence hediye edilen çocuklar, yurtlarına yüzlerinde yorgun ama son derece mutlu bir ifadeyle döndüler. 
     



 YAŞAM 


















</TEXT>
</DOC>
