<DOC>
<DOCNO> 46034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/ekonomi/eko05.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar üç ay için yüzde 92.5 faiz istedi 
</HEADLINE>
<TEXT>

Hazine’nin dün açtığı 91 günlük bono ihalesinde yıllık bileşik faiz yüzde 92.49 olarak gerçekleşti 
     TARIK YILMAZ 

     Hazine, geçen hafta yaptığı 182 günlük bono ihalesinden sonra açtığı 91 günlük 3 ay bono ihalesinde yüzde 92.49 faizle 340.3 trilyon lira borçlanabildi. İhalede kamuya da 123.6 trilyon liralık net satış gerçekleştirildi. 
     Hazine dün açtığı bono ihalesinde vadeyi üç aya kadar indirmesine karşın faizi geçen haftaki 6 aylık bono ihalesine göre sadece 1 puan düşürebildi. İhalede yıllık bileşik faiz yüzde 92.49, yıllık basit faiz ise yüzde 71.15 oldu. Bononun 91 günlük dönemsel getirisi ise yüzde 17.79 olarak hesaplandı. 
     
     Net satış 340 trilyon 
     İhaleye gelen teklif 683.4 trilyon lira olarak açıklanırken Hazine gelen teklifin nominal 400.8 trilyon lirasını karşıladı. Bononun net satışı ise 340.3 trilyon lira oldu. 8 Ağustos’ta yapılan 154 gün vadeli bononun yeniden ihracı olan dünkü bononun geri ödemesi 9 Ocak 2002’de yapılacak. İhale dışında kamuya ayrıca 105 trilyon lirası ana para, toplam 123.6 trilyonluk satış gerçekleştirildi. Böylece Hazine’nin kamuya dahil toplam satışı nominal 524.4 trilyon, net 445.3 trilyon lira oldu. 
     Söz konusu tutar Hazine’nin kasasına bugün girecek. Bu arada Hazine’nin daha önce açıkladığı borçlanma programına göre, bugün 916.2 trilyonu piyasaya olmak üzere toplam 1 katrilyon 671.1 trilyon lira iç borç geri ödemesi bulunuyor. 
     
     Kamu dolar satıyor 
     Öte yandan İMKB bono piyasasının en yoğun işlem gören k ğıdı 6 Mart 2002 vadeli bononun yıllık bileşik faizi düne göre 0.3 puan yükselerek günü yüzde 94.99’dan tamamladı. Yeniden ihraç edildiği için ikinci el piyasada işlem gören 9 Ocak 2002 vadeli bononun yıllık bileşik faizi ise bir puan prim yaparak yüzde 91.48’e geriledi. 
     Döviz piyasasında ise kapanışa yakın hareketlilik dışında sakin bir gün yaşandı. Saat 15.00’ten sonra alımlarla yükselen dolar, kamu bankalarının satışlarıyla inişe geçti. Bankalararası piyasada dolar 1 milyon 626 bin en iyi alış, 1 milyon 633 bin lira en iyi satış rakamıyla günü tamamlarken serbest piyasada dolar düne göre 4 bin lira artarak 1 milyon 644 bin liradan günü kapattı. Mark ise serbest piyasada 2 bin lira artarak 772 bin liradan alıcı buldu. 
     Uzmanlar, döviz piyasasındaki harekette cuma günü olduğu gibi kamu bankalarının aktif olmasını, Merkez Bankası’nın yükselişlerde kayıtsız kalmayacağı konusunda bir ipucu olarak değerlendirilmesi gerektiğini belirtiyor. 
     



 EKONOMİ 



















</TEXT>
</DOC>
