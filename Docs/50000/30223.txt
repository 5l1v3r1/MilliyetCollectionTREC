<DOC>
<DOCNO> 30223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/spor/spo01.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal hülle dedi 
</HEADLINE>
<TEXT>

İlhan ve Tümer için Samsunspor ile bir türlü anlaşmaya varamayan Beşiktaş, her iki futbolcuya Belçika İkinci Ligi’nden Lommel ekibine sözleşme yaptırdı 
     KARTAL YİĞİT 

     SİYAH-BEYAZLI ekibin, Samsunspor’dan bonservislerini alamadığı İlhan ve Tümer, Belçika’nın Lommel takımıyla sözleşme yaptı. Karadeniz ekibinin Başkanı Yusuf Ziya Yılmaz’ın, önce gece geç saatlere kadar yapılan pazarlıklarda, 1 trilyon lira ve futbolcu önerisini kabul etmemesi üzerine harekete geçen Beşiktaş, Belçika’da düzenlediği operasyonla, iki oyuncu için hülle yolunu tercih etti. 
     BELÇİKA’YA özel işleri için gittiğini söyleyen Asbaşkan Yıldırım Demirören’in, bu ülkede İlhan ile buluştuğu ve genç futbolcuya Lommel ile mukavele imzalattırdığı öğrenildi. Yıldırım Demirören’in, İstanbul’a dönerken, Tümer’in de imzalaması için yanında sözleşme getireceği, bu transfer operasyonunun ardından iki futbolcunun, Siyah-Beyazlı takımla antrenmanlara başlayacağı ifade edildi. 
     YÖNETİM, Belçika’dan lisansı çıkacak olan iki futbolcu konusunda, Futbol Federasyonu’na hülle için resmen başvuracak. Bu arada Tümer’in yöneticilere, Samsunspor’a bonservis ücreti ödenerek transferin gerçekleşmesini istediğini söylediği, ancak sonuç çıkmayınca hülleyi kabul ettiği öğrenildi. Menajer Sinan Engin hülle için daha önce Pogon ve Servette’in de teklifi kabul ettiklerini söyledi. 
     
Daum sil baştan      DAUM, yeni sezona adeta bir takımı silerek girecek. Alman hoca, Ali Eren, Fazlı, Rahim, Murat, Ekrem, Salih, Halilagiç’in yanı sıra Münch, Karhan ve Nouma gibi yabancıları da yolladı. Bu futbolcuların yerine Veit, Baya, Stavrum, Necat, Ahmet Yıldırım, Mehmet Aksu ve Tamer’i transfer ettiren Alman çalıştırıcı İlhan, Tümer ve alınacak yabancıyla bambaşka bir Beşiktaş yaratmış oldu. Bu arada Daum, dün sabahki idmanı, futbolcuların yorgun düşmesi üzerine iptal etti. 
     
N’Gotty freni      BEŞİKTAŞ, her konuda anlaştığı Marsilya’lı N’Gotty’nin transferini, kulübünün son anda bonservis ücreti olarak 3.5 milyon dolar istemesi üzerine, FIFA’nın vereceği karardan sonraya bıraktı. Fransız futbolcu ile anlaşıldığı, ancak kulübüyle olan pürüzün giderildikten sonra bu oyuncunun Almanya kampına geleceği belirtildi. 
     



 SPOR 
























</TEXT>
</DOC>
