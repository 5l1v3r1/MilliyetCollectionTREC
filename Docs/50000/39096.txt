<DOC>
<DOCNO> 39096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sonspo09.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş izin yapmadan Samsunspor maçı hazırlıklarına başladı 
</HEADLINE>
<TEXT>

     Birinci Süper Lig'de ilk galibiyetini dün Diyarbakırspor karşısında alan Beşiktaş, izin yapmadan bu sabah Samsunspor maçı hazırlıklarına başladı. 
     Milli maç nedeniyle lige verilen araya rağmen, izin yapmadan sabah Fulya Tesisleri'nde toplanan siyah-beyazlılar, antrenör Roland Koch yönetiminde yaklaşık 1.5 saatlik bir idman yaptı. 
     Almanya'ya giden teknik direktör Christoph Daum'un yer almadığı antrenmanda, futbolcuların son derece neşeli oldukları gözlendi. Kondisyon çalışması ile idmana başlayan siyah-beyazlılar, daha sonra dara alanda çift kale maç oynadı. 
     Bir tepsi baklavasına yapılan antrenman maçında kalelere Tümer ve Ahmet Yıldırım geçerken, bu ikilinin yedikleri basit goller, futbolcuların bir hayli neşelenmelerine neden oldu. 
     Maçta Kaptan Tayfur'un takımı, Nihat'ın takımını 12-9 yendi. 
     Antrenmana, ülkelerinin milli takım kamplarına giden Danimarkalı Kjaer, Rus Khlestov ve Tunuslu Baya ile sakatlıkları süren Ahmet Dursun ve Ümit katılmadı. 
     Bu arada, dünkü maç öncesi sakatlanan kaleci Kjaer'in durumunun iyi olduğu bildirildi. Kulüp Doktoru Ayhan Optur, milli takım kampına katılan Kjaer'in önemli bir sakatlığının bulunmadığını söyledi. 
     Milli maç için lige verilen ara nedeniyle, siyah-beyazlı futbolcular 2 gün izin yapacak. Beşiktaş, Samsunspor maçı hazırlıklarını 29 Ağustos Çarşamba akşamı yapacağı idmanla sürdürecek. 
     
     
     
     







</TEXT>
</DOC>
