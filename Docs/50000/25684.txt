<DOC>
<DOCNO> 25684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/siyaset/asiy.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Abanoz da gitti 
</HEADLINE>
<TEXT>

10 ay önce "sürpriz" bir şekilde İstanbul Emniyeti’nin başına atanan Kazım Abanoz, Tantan’ın istifasında 24 saat sonra görevinden ayrıldı 
     TOLGA ŞARDAN Ankara 

     Sadettin Tantan’ın göreve gelmesinden sonra sürpriz şekilde İstanbul Emniyet Müdürlüğü’ne atanan Kazım Abanoz, 10 ay sonra görevinden ayrıldı. 
     İstanbul’a atandıktan sonra önemli operasyonlara imza atan Abanoz, son olarak İstanbul Mali Şube Müdürü Ayhan Mimaroğlu’nun görevden alınmasında Vali Erol Çakır ile karşı karşıya geldi. "Tantan’la göreve geldiğini ve Tantan’la gideceğini" belirten Abanoz, Tantan’ın istifasından sonra harekete geçti. Polis Vakfı toplantısı için Ankara’ya gelen Abanoz, Tantan’ın görevden alındığı gece Polis Akademisi’nde bakanla buluştu. 
     Abanoz görüşmede, görevde kalmasının kendisini rahatsız edeceğini belirterek dilekçe vereceğini söyledi. Tantan’ın yorum yapmadığı bu gelişmeden sonra Abanoz, vakıf toplantısında Emniyet Genel Müdürü Turan Genç, akşam yemeğinde de üst düzey emniyet yetkilileriyle biraraya geldi ve istifa kararını açıkladı. 
     Geceyi Polisevi’nde geçiren Abanoz, sabah 10.30 sıralarında Emniyet Genel Müdürlüğü’ne gelerek görevden alınmasını talep eden dilekçeyi Genç’e verdi. Abanoz, daha sonra uçakla İstanbul’a geçti. Abanoz, Emniyet Genel Müdürlüğü’ne hitaben yazdığı üç satırlık dilekçesinde, "10 aydır yürüttüğüm İstanbul Emniyet Müdürlüğü görevinden, Emniyet Genel Müdürlüğü emrinden alınarak APK uzmanlığına atanmamın sağlanmasını arz ederim" görüşünü belirtti. Öğle saatlerinde İçişleri Bakanı Rüştü Kazım Yücelen’den çıkan onay da 14.20’de İstanbul Valiliği’ne fakslandı. 
     Abanoz’un görevden alınmasıyla ilgili kararın çıkmasının ardından Emniyet kulisleri hareketlendi. Yeni görev almak isteyen emniyet müdürleri gün boyu bakanla görüşmek için birbirleriyle yarışırken, Abanoz’un istifası "uygunu buydu" şeklinde değerlendirildi. Milliyet’e konuşan bir yetkili, "Herkes beklemede. İstifa etmeye hazır emniyet müdürleri var" değerlendirmesini yaptı. 
     
ANAP’ta bakanlık heyecanı      ANKARA Milliyet 

     Başbakan Yardımcısı Mesut Yılmaz’ın görev yerini değiştirdiği Sadettin Tantan’ın bu uygulamaya istifayla karşılık vermesi ANAP’ta kongre öncesi "kırmızı koltuk heyecanı"nın yeniden başlamasına yol açtı. Yılmaz’ın, makul bir süre içinde atama yapacağını belirttiği boş bakanlığa, ANAP’ın olağan büyük kongresine kadar atama yapmayabileceği kulislerde konuşulmaya başlandı. Devlet bakanlığına atanması gündeme gelen isimler arasında ise "Cemal Özbilen, Sühan Özkan, Halil İbrahim Özsoy, Nesrin Nas, Ali Kemal Başaran, Ali Doğan, Ahad Andican" yer alıyor. Yılmaz’ın, Turizm Bakanı Erkan Mumcu’yu Devlet Bakanlığı’na kaydırarak yeni ismi Turizm Bakanlığı’na getirebileceği de olasılıklar arasında sayılıyor. 
     
Özdemir döndü      Kazım Abanoz’un görevden ayrılmasıyla boşalan İstanbul Emniyet Müdürlüğü’ne Ardahan Valisi Hasan Özdemir yeniden atandı. 
     Bir saat boş kalan İstanbul Emniyet Müdürlüğü’ne, 10 ay önce Ardahan’a vali olarak atanan Hasan Özdemir’in getirilmesi uygun görüldü. İçişleri Bakanı Rüştü Kazım Yücelen, atama öncesi Özdemir’le telefonla görüşerek atamayı bildirdi. Tayin emri saat 16.00 sıralarında Ardahan’a gönderilirken, Özdemir’in yeniden atanmasında Vali Erol Çakır’ın etkili olduğu öğrenildi. 
     
Sapanca olayı için suç duyurusu      ANAP Sakarya İl Başkanı Arif Aruca, İçişleri eski Bakanı Sadettin Tantan’ın memleketi Sapanca’da, parti tabelalarının indirilerek parçalanması konusunda inceleme başlattıklarını söyledi. Aruca, "Olayla ilgili görüntüleri izleyip, hukukçu arkadaşların değerlendirmesi sonrasında, suç duyurusunda bulunacağız" dedi. Aruca, Tantan’ın istifasına üzüldüklerini, ancak memleketi Sapanca’da yaşananları kabul etmelerinin mümkün olmadığını kaydetti. 
     
Yat gezisi yapıyor Tantan, Göcek'te      TOLGA ŞARDAN Ankara 

     ANAP Genel Başkanı Mesut Yılmaz tarafından İçişleri Bakanlığı görevinden alındıktan sonra istifa eden eski bakan Sadettin Tantan'ın izi Göcek'te ortaya çıktı. 
     Milliyet muhabirinin aldığı bilgiye göre, istifasını açıkladığı gün bakanlıktan ayrıldıktan sonra Polis Akademisi'ne giden ve gazetecileri atlatmayı başaran Tantan'ın izi, Göcek'te bulundu. Tantan'ın önceki gün Esenboğa Havaalanı'ndan gizlice Dalaman'a uçtuğu ve buradan Göcek'e geçtiği öğrenildi. 
     Çeşitli kaynaklarca İstanbul'a ve memleketi Sapanca'ya gittiği öne sürülen Tantan'ın Göcek'te yat gezisinde dinlendiği belirtildi. Tantan'ın bir yakınına ait olan yatta kaldığı ifade edildi. 
     



 SİYASET 













</TEXT>
</DOC>
