<DOC>
<DOCNO> 24771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/spor/ygok.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi, doğru ve güzel 
</HEADLINE>
<TEXT>

     ATTİLA GÖKÇE 

     Doğrusu çok hoş ve güzel bir gün yaşattı Milli Takım. Her şeyden önce ligden kazanmanın mutluluğu, kaybetmenin burukluğu ile ayrılan futbolcuyu ve seyirciyi tribünde ve sahada kaynaştırdı. Daha büyük ve güzel bir aidiyet duygusuyla birbirine yaklaştırdı. Bayrak olmuş tribünlerle kardeşi üç güzel golle ağırladı. Oyunun güzellikleri yanında umut veren doğruları da vardı... 
     Öncelikle Şenol Güneş’i dörtlü savunma ve çift santrfor uygulamalarından dolayı kutlamalıyız. Bu takım ileride Hakan Şükür ile rakip korkutan ve sürprizlerle fırsat arayan ezbere bir savunma ekibi olmaktan çıkmış ve yeniden kişiliğiyle, kazanma duygusuyla, bireysel becerileriyle rakibine üstünlük sağlayan, sahada hem koşan, hem de oynayan takım haline gelmiş. 
     Azerbaycan zayıftır, deyip geçmeyelim... Futbol temel disiplin ve ilkelerle oynandığı zaman rakip zayıf da olsa, güçlü de olsa çok şey farketmez. Siz doğruları yapmak zorundasınız. Milli Takım dün doğruları fazla bir ekipti. Şenol Güneş’in Ümit, Alpay, Bülent ve Abdullah’la kurduğu dörtlü savunma hem göbekte tandemi becerdi Alpay - Bülent hem de sağdan Ümit , soldan Abdullah kanat ataklarıyla oyunu sürekli ileri taşıyarak, rakip kale önünde çok adamlı hücum varyasyonları zenginleştirdi. 
     Orta alanda Okan, Tayfun, Tugay ve Emre çabuk oyun, etkili pas, şut ve gol pozisyonlarıyla Hakan - Oktay ikilisine çok iyi servis yaptı. 
     Milli Takım’ın birinci dakikada Tayfun’la, sonrasında da Oktay ve Hakan’la gelen gollerin ardında artık oynayanı, gidecek olanı ile toplam yedi kişilik bir Avrupalı lejyonerler zenginliği de vardı. İspanya’dan Tayfun, Britanya’dan Alpay ve Tugay, Almanya’dan Yıldıray, İtalya’dan Hakan ve Inter’e valiz hazırlayan Okan - Emre ikilisi kişisel güven duygularıyla maçta ağırlıklarını gösterdiler. Gurbetçilerin içinde en etkili oyuncumuz bir gol atıp, ikincide Oktay’a asist yapan Tayfun’du. Tugay göbekte çabuk ve etkili paslarıyla parladı. Hakan Şükür, sakatlığı, hastalığı ve bireysel formsuzluğuna rağmen rakip savunmayı dağıtan, arkadaşlarına alan boşaltan özelliğini gösterdi. 
     Evet, Azerbaycan Tagizade gibi iyi bir oyuncuya sahip. Ama takımca yeteri kadar tecrübeleri ve dirençleri yok. Azerbaycan’da oynanan ilk maçtaki gibi sert ve kasıtlı oyunu İstanbul’da sergileyemediler, efendice oynadılar ve farklı göründüler. Ancak rakibin bu kolaylığı Milli Takım’ın başarısını ve oyun anlayışındaki ciddiyeti, doğruları asla gölgelememeli. İnanıyoruz ki, dünkü takımın karşısında daha dişli ve güçlü bir rakip olsaydı, oyun kalitemiz daha da yükselebilirdi. 
     Dünün bizi üzen tek görüntüsü Emre’nin gereksiz sertlik sonucu gördüğü sarı karttı. 



 SPOR 
























</TEXT>
</DOC>
