<DOC>
<DOCNO> 7550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/yazar/heper.html </URL>
<DATE> 2001/02/17/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
HADEP'te devrim 
</HEADLINE>
<TEXT>

     HADEP ilk kez değişik bir söylemle karşımıza çıktı. 
     M. Ali Birand'ın CNN Türk'te konuğu olan HADEP Genel Başkan Yardımcısı Mehmet Metiner'in sözleri Güneydoğu sorununda bir dönüm noktası sayılabilir. 
     Belki "Bu kadar aceleci olma, Metiner'in bir iki cümlesinden bu kadar çabuk umutlanma" diyenleriniz çıkabilir. 
     Ama bir başlangıç gerekiyordu, o başlangıcı ben Metiner'in cümlelerinde buldum. 
     Bu sözlerin samimiyetini anlamaksa kısa sürede mümkün olacaktır. 
     Belki de Güneydoğu'da dün esnafın yüzde 80'inin kepenk kapama telkinlerine uymaması da bunun bir göstergesidir. 
     
Kürt partisi değil      Metiner, şunları söylüyor 
     "HADEP Kürt partisi değildir. Türkiye partisidir. Partimiz etnik ve dinsel temele dayanmaz. Türkiye'de federasyonu reddediyoruz. Üniter devletten yanayız. Biz devletin, toplumun birliği için çalışıyoruz. Ama birlik bütünlük kadar demokrasiden de yanayız. Türkiye'nin bütünlüğüne katkı için ne isteniyorsa yaparız. Her şey değişti, bizim de değişmemize saygı duyulmalı. Yanlış anlaşılmamıza sebep olan davranışlarımız olduysa özür dileriz. Uzattığımız el geri çevrilmesin." 
     
Yararlı değişim      HADEP Genel Başkan Yardımcısı'nın belki bu sözlere ilave edecek başka cümleleri de olabilir. Ama biz söylemediklerinden değil söylediklerinden sonuç çıkarmak mecburiyetindeyiz ve bu sonuç Metiner'in de ifade ettiği gibi HADEP'in değiştiği sonucudur. 
     Bu değişim Türkiye için yararlı bir değişimdir. Tabii, değişti diye HADEP bazıları tarafından tu - kaka ilan edilmezse veya baskılarla yeni yönü değiştirilmezse... 
     
Ortam atılıma hazır      Güneydoğu'da asayişin sağlanmış olması ekonomik ve sosyal atılımlar için "işte tam zamanıdır" denilen bir ortam doğurmuştu. 
     Şimdi HADEP'in ilan ettiği yeni tutumla bu ortamın daha da hazır hale geldiği anlaşılıyor. 
     Ama Ankara peş peşe ilan ettiği Güneydoğu ve Doğu kalkınma programlarına rağmen bunları fiili bir seferberlik haline getiremiyor. 
     Daha fazla geç kalmadan sosyal ve ekonomik atılımların ilk kazması vurulmalı. 
     
Üçüncü yüz karası      "İki yüz karası" diye İstanbul'da travestilerin aleni fuhuş ticaretinden ve de kapkaççılıktan söz etmiştim. 
     Unuttuğum üçüncü yüz karası ise "tinerci çocuklar." 
     Bir filmin galasında eli bıçaklı bir tinercinin yaptıkları unutulmadan geçen gün "Komser Şekspir"in ilk gösteriminden çıkan Kadir İnanır'ı caddede bir sürü tinercinin nasıl tedirgin ettiklerini izledik. 
     Önce bu çocuklara yazık. Onlar da bizim çocuklarımız. Bunları tedavi edip topluma kazandırmak gerekirken, toplum onlara potansiyel suçlu gözüyle bakıp dışlıyor. 
     Peki bunların bağımlılıktan ve bakımsızlıktan doğan saldırgan tutumlarını ilanihaye sürdürmelerine göz mü yumulacak 
     Bu çocukların durumu da, tutumu da, İstanbul'un yüz karasıdır. 
     
     





HADEP nereye 


Başbuğ'un serveti 


Lekeli koltuk... 


'IMF'nin körlüğünü telafi edeceğiz' 


TGRT’de bir Özal mı 


Barışın ilmiği kimin elinde .. 


Olağandışı olağan 


Organizasyon özürlülere 


Yılmaz "Sivil yönetim güçsüz" 


Beyin katliamı 


HADEP'te devrim 


Hedef sadece askeri değil 


EGS'de ortak satışları... 


Bakan olmanın dayanılmazlığı 


5'li mektup 


Yitik savaşların yaralıları 


Köprü geçişi bedava olsa trafik rahatlar 


Hayrattır - ihtiyacın varsa çekinme al... 


</TEXT>
</DOC>
