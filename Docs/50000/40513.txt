<DOC>
<DOCNO> 40513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/ekonomi/eko04.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz ve dolar vurgun’ yedi 
</HEADLINE>
<TEXT>

Çekirdek enflasyon ile vurgun operasyonundaki sorunlardan tedirgin olan piyasalar liderler zirvesi sonrası rahatladı 
     EKONOMİ SERVİSİ 

     Özel imalat sanayii fiyat artışlarının çekirdek enflasyon yüzde 4.8 gibi piyasa beklentilerinin üzerinde çıkması ve Bayındırlık Bakanlığı’nda süren vurgun operasyonu piyasaları olumsuz etkiledi. 
     Piyasalar, Merkez Bankası’nın gecelik faizi yüzde 59’a, haftalık faizi yüzde 62’ye, iki haftalığı ise yüzde 58’e çekmesine ilişkin olumlu açıklamasına karşın, siyaset ve enflasyonun etkisinde kaldı. Çekirdek enflasyonun yüksek çıkmasını sabah fiyatlara yansıtan piyasalar, liderler zirvesi öncesi "vurgun operasyonu koalisyonda bir sorun çıkarır mı" sorusuna yanıt aradı. Ancak piyasalar, zirveden çıkan koalisyonda çatlak olmayacağına ilişkin açıklamayla rahat bir nefes aldı. 
     Yüzde 86’ya tırmanan bono faizi, zirve sonrası yüzde 85’e düştü. Bankalararası piyasada 1 milyon 440 bin liraya çıkan dolar serbest piyasada da 37 bin lira yükselişle 1 milyon 435 binden günü tamamladı. Bankacılar, siyasette yaşanan gerginliğin oyuncularca kullanıldığını, doların 1 milyon 370 bin - 1 milyon 400 bin arasında dalgalanacağını iddia etti. 
     
Hazine yüzde 87 ile borçlandı      Piyasalarda koalisyonun bozulacağına ilişkin gerginlik faizlere yansıyınca Hazine, yüzde 86.96 faizle borçlanmak zorunda kaldı. Dünkü ihalede yıllık bileşik faiz yüzde 86.96, yıllık basit faiz yüzde 69, 112 günlük getiri yüzde 21.23 oldu. İhaleye bankalardan 734.1 trilyon liralık teklif gelirken net satış 265.3 trilyon oldu. Geri ödemesi 26 Aralık’ta yapılacak bono için Hazine 56.3 trilyon faiz ödeyecek. 
     



 EKONOMİ 



















</TEXT>
</DOC>
