<DOC>
<DOCNO> 10365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sonspo14.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Daum stresi 
</HEADLINE>
<TEXT>

     Gaziantepspor'da, Beşiktaş karşılaşması öncesinde Scala'nın görevine son verilerek eski teknik direktör Christoph Daum'un göreve getirilmesi, endişe yarattı. 
     Gaziantepspor Teknik Direktörü Sakıp Özberk, Beşiktaş'ın son haftalarda oynadığı oyun ve elde ettiği başarılı sonuçlarla çıkışa geçtiğini, Daum'un göreve gelmesiyle yükselişinin süreceğini tahmin ettiğini söyledi. 
     Gaziantepspor'un lig hedefinde Beşiktaş ve Trabzonspor ile mücadele ettiğini, Cuma günü oynayacakları karşılaşmanın 2 takım için de ''6 puan'' değerinde olduğunu belirten Özberk, şöyle devam etti 
     ''Beşiktaş'ın oyun gücü ve kadrosu itibarıyla durumu belli. Ancak, rakibi gözümüzde ne büyütüyor ne de küçültüyoruz. Şu anda en yakın takipçimiz. Güçlü rakibi yenerek, arada puan farkı yaratmayı hedefliyoruz. Ama elbette ki, Daum'un bu zorlu maç öncesi göreve gelmesi karşılaşmaya olumlu etki yapacaktır. Yine de kazanmaktan başka çaremiz yok. Cuma günü oynayacağımız karşılaşmanın, geçmiş yıllardaki gibi sonuçlanacağına inanıyorum. Beşiktaş'ı 8 sezondur İstanbul'a eli boş gönderiyoruz. Yine öyle olacak. Galibiyetten başka seçeneğimiz yok. 3 puan alarak yolumuza devam edeceğiz.'' 




</TEXT>
</DOC>
