<DOC>
<DOCNO> 34418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/yazar/zbirand.html </URL>
<DATE> 2001/07/29/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Fischer’e hakkını vermemiz gerekir 
</HEADLINE>
<TEXT>

     1999 sonbaharında Kemal Derviş Dünya Bankası Başkan Yardımcısı’ydı. Türk ekonomisi hastaydı ve ateşi de giderek artıyordu. 
     Derviş’i eskiden tanırdım. IMF’nin güçlü ismi Fischer ile söyleşi yapmak istiyordum. Aracı oldu ve Fischer bir Türk gazeteciyle ilk ve son defa görüştü. 
     Bana söyledikleri dün gibi kulağımda. 
     Türkiye’nin bir an önce harekete geçmesi gerektiğini, aksi halde kapısının eşiğinde büyük bir krizin beklediğini söyledi. Krizin çok tahrip edici olabileceğini belirtti. 
     Ardından ilk IMF anlaşması yapıldı. 
     Yine Fischer önce banka sektörümüzü tedavi etmemizi ve programa belirli bir devalüasyonla başlamamızı önerdi. 
     Ecevit hükümeti direndi. 
     2000 sonbaharından başlayarak, hemen dalgalı kura geçmemiz gerektiğini söyledi. 
     Ecevit hükümeti direndi. 
     İşte bugünlere geldik. 
     Şimdi Ankara’da ince ayar yapılacak. 
     Fischer belki de son defa, Türk hükümetine tavsiyelerde bulunacak. 
     Fischer Türkiye’yi en yakından tanıyan ve Türkiye’ye epey emek vermiş IMF yöneticilerinden biridir. Onun söylediklerini, IMF dayatması gibi algılamak yerine dostça uyarılar gibi dinlemek bize çok daha büyük kazançlar sağlayacaktır. 
     Ekonomik programı da, IMF’nin değil, bizi iflastan kurtaracak bir program olarak algılamamız şarttır. 
     Unutmayalım ki, sonunda asıl kazanacak taraf Türkiye olacaktır. 
     Fischer’den beklentiler, Türkiye’deki koşulları iyi değerlendirmesi ve IMF’nin kimsenin gözünün yaşına bakmayan, sadece dış borçların ödenmesi için uğraşan bir örgüt konumuna girmesini engellemesidir. 
     Ankara’da bu ülkeyi yönetenlerle ne kadar açık ve net konuşursa, satır arası mesajlar veya diplomatik deyimlerden uzak kalırsa, o kadar iyi bir anlaşma zemini sağlanabilir. 
     
     Ankara’dan da beklentiler var 
     Fischer’in elinde tılsımlı bir değnek yoktur. 
     Her şey, Ankara’nın atacağı adımlara ve alacağı kararlara bağlıdır. 
     Banka sektöründeki yangın yavaş yavaş kontrol altına alınıyormuş izlenimi veriyor. Ardından reel sektöre destek aşamasına geçilecek. 
     Enis Öksüz’ün Türkiye’ye kaybettirdiği 1 ay ve en az 1 milyar dolara rağmen, durum stabilize olmaya doğru gidiyor. 
     Şimdi geriye, hükümetin kamuoyuna vereceği güven kalıyor. 
     Kamuoyu henüz bu hükümetin, ekonomik programla ilgili ciddiyetine inanmıyor. O zaman da Türk lirasına yatırım yapmak, hazine bonosu almak yerine dolara kaçılıyor. Bu gidişe vatan-millet edebiyatı veya "Bize güvenin" konuşmaları yetmiyor. İnsanlar, hükümetin kendini ispat etmesini, ciddi olduğunu somut biçimde göstermesini istiyor. Devletin küçülmesini, kemerleri sıkarak, ekonomik krizin kendilerini de ısırdığını açıkça ortaya koymasını bekliyor. 
     Bundan dolayı 37 kişilik kabinenin 15-20’ye düşmesi ekonomik programı destekleyen yeni yüzlerin ortaya çıkarılması direnen veya çatlak ses veren değil, işi bilen ve olaya pragmatik şekilde yaklaşan bakanların atanması isteniyor. IMF ile kavga eden slogan milliyetçi değil, ülkenin çıkarını düşünenlerin direksiyona geçmesi arzulanıyor. 
     Bu değişim ne kadar değiştirilirse, ilerde ödenecek fiyatın daha da artacağı bilinmelidir. 
     Hükümet, eski sorumluluğunun bedelini ödemek için kelle vermelidir. 
     Halkın güveni ancak bu şekilde kurulabilir. 
     
Mardin Telekom’dan güzel haber      13.5.2001 tarihinde yine bu köşede yayınlanan "15 yıl sonra Güneydoğu" başlıklı yazıda, Mardin’in sarı taşlı antik yapısı içinde yer alan mavi çivit renkli Telekom binasının çirkinliği ile bütün kenti boğduğundan bahsetmiştik. 
     Mardin Telekom İl Müdürü Sayın Abdullah Cinaz’dan çok hoş bir yanıt aldım. Kendisi taş oymacılığının nefis örneklerinden oluşan ve Venedik ile Kudüs’ten sonra dünyada sit alanı olarak ilan edilen üçüncü şehir olan Mardin’in tarihi dokusunun estetiğini korumaya yönelik çalışmalar içinde Telekom binasının tekrar açık bej rengine boyandığını ve çirkinliğin giderildiğini açıklıyor. 
     Göstermiş olduğu duyarlılıktan dolayı Sayın Cinaz’a teşekkürler. 
     
Bodrum hastanelerini bir yana not edin...      Ne zaman Bodrum’dan geçsem, aklıma hep rahmetli Örsan Öymen gelir. 
     15 yıl kadar önceydi. Bodrum’da bir kalp krizi geçirdi ve göz göre göre ölüp gitti. Pisipisine bir değerimizi kaybettik. 
     Nedeni sadece Bodrum’da doğru dürüst ne bir ambülans, ne bir hastane bulunmamasıydı. Bodrum, insanın başına bir kaza gelince bedava yaşanan bir yerdi. 
     Bugün hastaneleri, ambülans ve helikopter servisleriyle beş yıldızlı bir sağlık merkezi durumunda. Özel Bodrum Hastanesi’ni gördüm de hayretler ettim. 
     Gencecik doktor ve hemşireler. Komple servis, güleryüzlü ve titiz bir bakım. 
     Aynı şekilde Universal Hospital da son derece iyi organize olmuş durumda. Kardioloji bölümüne Örsan Öymen’in adını vererek duyarlılıklarını gösterdiler. 
     Bu iki kuruluş, bütün bölgeye adeta nefes veriyorlar. 
     
Bravo Ship Ahoy’a...      Tanıkları anlattı. 
     Bir müessesenin diğerinden farkı işte 
     böyle ortaya çıkıyor. 
     Geçen hafta Bodrum Türkbükü’nün en tanınmış restoranı Ship Ahoy’da yemek yiyen bir gruptan biri, tam çıkarken düşüp ayağını kırıyor. 
     Buraya kadarı normal. 
     Ancak bundan sonrası anormal. 
     Restoranın şefi Cemal Yarar başta olmak üzere hemen seferber oluyorlar. Biri ambülans çağırıyor, diğeri gruptaki diğer misafirlere yardım ediyor. Restoranın adamları Özel Bodrum Hastanesi’ne kadar refaket ediyorlar. 
     İnanılır gibi değil. 
     Üstelik bilek kemiği kırılan hanım, İstanbul sosyetesinin gülü, televole güzeli veya her restorana gidişinde etrafına para saçan zengin ve ünlü eşrafından değil. Normal bir müşteri. 
     Ship Ahoy sadece nefis ambiansı, güzel yemekleri, müziği ile değil, ekibinin insanlığı ve verdikleri servisle de müşteri kalbinde yeni bir madalya kazandı. 
     
Borcu olanın pazarlık gücü yoktur      Toplumun bir bölümünün kafası çok karışık. Türkiye’nin önündeki dış siyasi sorunlarla ilgili tutumu tam anlaşılamıyor. 
     Kıbrıs ve Avrupa Ordusu’na ilişkin gelişmeler sorgulanıyor. Batının şimdi de siyasi bir fatura çıkartmaya hazırlandığından kuşku duyuluyor. 
     Bu haklı bir kuşku. 
     Her iki konuda da bir çözüm gerekiyor ve Türkiye ısrarla direniyor. 
     Acaba ne kadar direnebileceğiz 
     Çok güç bir durumla karşı karşıyayız. 
     Zira, boynumuz bükük ve elimiz açık, batıdan para istiyoruz. Hem bir yandan efelik ediyoruz, öte yandan da yardım bekliyoruz. 
     Kısacası kendi kendimizi bir tuzağa düşürdük ve işin içinden nasıl çıkabileceğimizi bilemiyoruz. 
     Bilinen bir şey varsa, borçlu insanların veya ülkelerin pazarlık güçleri yoktur. 
     Önümüzdeki aylar ve özellikle Kıbrıs konusunda 2002’nin ilk yarısı bu açıdan hayati önem taşıyor. 
     
     







Notlar potlar 


Kamuda ücret reformu 


Yolsuzluk coğrafyası, korku tapınağı... 


Başka boyut 


Son şarkı 


Ek sınav ne zaman 


Stan kaygı dağıttı 


Yoksa Ecevit "nutuh" mu atıyor 


Pişkin - Türk ve işkence 


Fischer Derviş’in gözüne fer getirdi 


Kötü bir şiir uğruna Ya Rab 


Birkaç sene gecikmişsiniz 


Olimpiyatlar Kaf Dağının arkasında 


Fisher bizden daha iyimser 


İşçi, çiftçi, esnaf, halk mı Kim onlar .. 


Van'a 10 yıl sonra gelen Şahmaran 


</TEXT>
</DOC>
