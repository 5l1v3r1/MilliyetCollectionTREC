<DOC>
<DOCNO> 40493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur16.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih cinayetinin bir numaralı zanlısı sonunda yakalandı 
</HEADLINE>
<TEXT>

     Üzeyir Garih cinayetinin bir numaralı sanığı firari er Yener Yermez az önce Kayseri-Sivas karayolunda yakalandı. 
     Yener Yermez'in polise verdiği ilk ifadede Üzeyir Garih'i öldürdüğünü itiraf ettiği belirtildi. 
     İçişleri Bakanı Rüştü Kazım Yücelen Yener Yermez'in yakalandığını doğrulayarak yakında ayrıntılı açıklama yapılacağını bildirdi. 
     Yener Yermez'in yakalandığı sırada şapkalı, top sakallı ve gözlüklü olduğu dikkati çekti. 
     Yener Yermez'in dün İstanbul'dan Eskişehir'e oradan da Ankara'ya geçtiği anlaşıldı. Ankara'dan bu sabah saat 06 00 sıralarında Kayseri'ye giden Kent turizm otobüsüne binen Yener Yermez memleketine gitmeye çalışıyordu. 
     Başka isim söyledi 
     Kayseri girişinde Boğazköy'de kimlik kontrol noktasında Yener Yermez'in durumu polislerin dikkatini çekti. Yermez önce polise kendini başka bir isimle tanıttı. Bu kişinin durumundan şüphelenen polis, yaptığı üst aramasında, Yener Yermez adına düzenlenmiş kimliği buldu. 
     Yermez'in daha sonra gözaltına alınarak Kayseri Terörle Mücadele Şube Müdürlüğü'ne götürüldüğü bildirildi. 
     Böylece 10 gün süren kovalamaca sona erdi ve Yener Yermez polisin eline geçti. Yermez'in İstanbul'dan gidecek özel bir ekip tarafından teslim alınarak sorgulanmak ve Pınar Konuşkan ile yüzleştirilmek üzere İstanbul'a getirileceği belirtiliyor. 
     Para için öldürdüm 
     Kayseri Emniyetinde, Emniyet Müdürü Nihat Canpolat tarafından sorgulanan Yener Yermez, ilk ifadesinde cinayeti itiraf etti. Yermez cinayetin arkasında kimsenin olmadığını, Garih'ten para istediğini vermeyince de öldürdüğünü öne sürdü. 
     İçişleri Bakanı'nın açıklaması 
     İçişleri Bakanı Rüştü Kazım Yücelen, Sivas'ta yaptığı açıklamada, 'bir haftadır aranan zanlı Yener Yermez'in Kayseri'de yakalandığını güvenlik güçlerimiz haber verdiler. Gerekli kontrolleri yapacağız, gerekli ifadeleri aldıktan sonra geniş bir açıklama yapacağız ancak, bugün değil'' dedi. 
     

</TEXT>
</DOC>
