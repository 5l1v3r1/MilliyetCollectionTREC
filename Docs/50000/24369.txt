<DOC>
<DOCNO> 24369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/ekonomi/aeko.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelini ödettiler 
</HEADLINE>
<TEXT>

Yüksel Yalova dün sabah saat 11’de tütün konusunda IMF’ye verilen taahhütlerle ilgili olumsuz görüş belirtti. Ardından piyasalar alt üst oldu ve 8 saat sonra istifa ettirildi 
     ANKARA Milliyet 

     Devlet Bakanı Yüksel Yalova, niyet mektubunda yer alan tütün yasa tasarısıyla ilgili "Kimse bilmem ne mektubu diye haddini aşmasın. Mektubu kim imzaladıysa sorumluluğu o taşır" sözlerinin bedelini istifayla ödedi. 
     IMF’nin sekizinci gözden geçirme ziyaretinden bir gün önce yapılan ve piyasaları sarsan açıklama Başbakan Bülent Ecevit ile Başbakan Yardımcısı Mesut Yılmaz’ın sert tepkisine yol açtı. Ecevit, "Hükümet görüşlerini temsil etmemektedir" derken Yılmaz "Maksadını aştı" dedi. Yılmaz, Yalova’yı telefonda sert bir uslupla uyardı. Saat 17.00’de Başbakanlık’ta Yılmaz’la görüşen Yalova’nın istifası istendi. Yalova makamına geçerek Devlet Bakanı Rüştü Kazım Yücelen’le birlikte istifa mektubu yazdı. 
     
     Tüm bakanlara uyarı 
     Yalova’nın istifası Ecevit’in şu açıklamasıyla duyuruldu "Ülkemiz çok duyarlı bir dönemden geçiyor. Tüm bakanlar hükümet çalışmalarında uyumluluğa büyük özen göstermeli ve usluplarında çok dikkatli olmalıdırlar. Tartışmalarını Bakanlar Kurulu’nun dışına çıkarmamalıdırlar. Devlet Bakanı Yalova’nın açıklaması bu açıdan talihsizlik olmuştur. Ekonomimiz o yüzden sarsıntı geçirmiştir. Yalova istifa ederek bu sarsıntının giderilmesine katkıda bulunmuştur. Yerine Mehmet Keçeciler vekalet edecek." 
     Yalova ise istifasıyla ilgili şu açıklamayı yaptı "Duyarlılığım yanlış anlaşılmıştır ve anlatılmıştır. Devlet terbiyem, sorumluluk anlayışım gereği ve Türkiye Cumhuriyeti Devleti’ne hizmetin makamla sınırlı olmayan kutsal bir iş olduğu inancımla Devlet Bakanlığı görevimden görülen lüzum üzerine istifa ettim." Yalova, Başbakanlık’tan her zaman kullandığı Mercedes makam aracı yerine taksiyle ayrıldı. 
     
     Hükümette beşinci istifa 
     Daha önce de Devlet Bakanı Hikmet Uluğbay intihar girişiminde bulunmuş ve istifa etmişti. Devlet Bakanı Mehmet Ali İrtemçelik, Avrupa Birliği sorumluluğu alınınca istifa etti. MHP’li Devlet Bakanı Sadi Somuncuoğlu Cumhurbaşkanlığı seçimi sırasında adaylığını açıklayınca partisinden tepki gördü ve istifa etti. Enerji Bakanı Cumhur Ersümer ise "Beyaz Enerji Operasyonu" nedeniyle istifa etmek zorunda kaldı. 
     
Piyasalar 5 dakikada çöktü      Saat 11.30 Borsa yüzde 1.3 yukarıda. 
     Endeks 10.820 puanda 
     Dolar 1 milyon 164 bin lira düzeyinde 
     Bono faizi yüzde 94'de seyrediyor 
     
     Saat 11.35 Devlet Bakanı Yüksel Yalova, 'Tütün Yasası oldu bittiye getirildi. Niyet Mektubu'nu kim imzaladıysa, sorumlu odur" açıklamasını yaptı. 
     Borsa Bir - iki dakikada içinde yüzde 6.5 düştü, 
     Bono faizleri 14 puanlık artışla yüzde 102'ye çıktı, 
     Dolar 100 bin liralık artışla 1 milyon 270 bin liraya fırladı. 
     
Yalova’yı tütün yaktı      Devlet Bakanı Yüksel Yalova’yı istifaya sürükleyen süreç, sabah Ziraat Odaları Birliği’ni ziyareti sırasında, gazetecilerin, niyet mektubundaki taahhüt gereği 31 Mayıs’a yetiştirilemeyen tütün kanunu tasarısıyla ilgili sorusuna verdiği yanıtla başladı. 
     Yalova, "Bu konuda niyet mektubunu kim yazdı ise kim imzaladı ise sorumluluğu o taşır. Hiç kimse kalkıp da niyet mektubu, asker mektubu, bilmem ne mektubu gibi kavramlarla haddini aşmasın" dedi. Yalova, niyet mektubunda liderin imzasının bulunduğunu hatırlatılması üzerine "Olabilir. Üç lider, sonuçta siyasi otoritenin başı olan kişiler. Bu insanlar da zaten, beni bu alanda görevlendirdikleri için, 600 bin üretici ne olursa olsun demeyecek insanlardır" dedi. 
     Yalova, Başbakan Ecevit ve Başbakan Yardımcısı Yılmaz’ın sert uyarıları üzerine, "Koalisyon uyumuna ters bir amacım olamaz. Tütün yasası IMF’nin haziran sonuna kadar yapılacak toplantısına yetişecek" dediyse de fayda etmedi. 
     Niyet mektubundaki taahhüt şöyle "Tütün sektörünü serbestleştiren, tütün destekleme alımını tedricen kaldıran ve TEKEL’in varlıklarının satışına izin veren kanunun Meclis’te mayıs ayı içinde kabul edilmesi beklenmektedir sekizinci gözden geçirmenin kabulü için koşul . Kanunun onaylanmasını müteakiben, 2002 sonuna kadar tamamlanması beklenen TEKEL ve şekerin özelleştirilmesi, Dünya Bankası’nın kredileri ile desteklenmesini beklediğimiz tarım reformu programının diğer bölümleri ile koordine edilecektir." 
     



 EKONOMİ 






















</TEXT>
</DOC>
