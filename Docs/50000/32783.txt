<DOC>
<DOCNO> 32783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/siyaset/siy03.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özal’ın zırhlı limuzini satışta 
</HEADLINE>
<TEXT>

Başbakanlığın savurganlığa karşı satışa çıkarttığı 143 taşıt arasında 8. Cumhurbaşkanı Özal’ın makam arabası da var 
     Devletteki taşıt savurganlığına son vermek amacıyla uygulamaya konulan Başbakanlık Genelgesi çerçevesinde, Turgut Özal’ın başbakanlığı döneminde kullandığı zırhlı limuzin de satışa çıkarılıyor. 
     Makam ve hizmete tahsisi kaldırılan taşıtların Maliye Bakanlığı Tasfiye İşleri Döner Sermaye İşletmeleri TASİŞ Genel Müdürlüğü’nce tasfiyesini öngören genelgenin ardından, Başbakanlığın gönderdiği taşıtların arasında Özal’ın Limuzini de yer aldı. 
     1985 model Lincoln marka zırhlı Limuzin, satış amacıyla TASİŞ’in Ankara Bölge Müdürlüğü’ne getirildi. 2.5 yıl önce Cumhurbaşkanlığına ait bir limuzinin satışını gerçekleştiren TASİŞ, Başbakanlığa ait zırhlı limuzin için de fiyat tespiti yaptıracak. 
     Uzun yıllar başbakanın makam aracı olarak kullanılan limuzin, önceki gün gerçekleştirilen ve 143 otomobilin satışa sunulduğu ilk partinin ardından, önümüzdeki günlerde ilana çıkacak. Daha sonra da açık artırma ile elden çıkarılacak. 
     1985 model limuzine 20-35 bin dolar arasında fiyat biçiliyor. Limuzinler oto kiralama servislerince halen saat başı 100 dolara kiralanıyor. Önceki gün TASİŞ’in Ankara Bölge Müdürlüğünde satışa sunulan 143 otomobilin tümünün satıldığı belirtildi. 
     



 SİYASET 













</TEXT>
</DOC>
