<DOC>
<DOCNO> 8873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/soneko03.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Topluluğu 75 yaşında 
</HEADLINE>
<TEXT>

     Koç Holding Yönetim Kurulu Başkanı Rahmi Koç, babası Vehbi Koç'un kendilerine, ''Çeşmenin suyu her zaman böyle gür akmayabilir. Bazen akar, bazen damlar bunu bilmemiz lazım'' ve ''Sen borçlarını daima ödeyeceksin fakat, tahsilatın aksayabilir ona göre mali gücünü planla'' şeklinde nasihat verdiğini belirterek, ''Memleketimiz gibi inişli çıkışlı bir ekonomide iş yapabilmek için, bu iki sözü akıldan çıkarmamak lazımdır'' dedi. 
     Koç Topluluğu'nun 75'inci, kurucusu Vehbi Koç'un da 100'üncü doğum yılı kutlamaları kapsamında, Koç Üniversitesi yerleşkesinde tören yapıldı . 
     Törende konuşan Rahmi Koç, bugünün kendileri için ''müstesna bir gün'' olduğunu, ancak babaları Vehbi Koç'u 5 yıl önce kaybetmelerinin burukluğunu yaşadıklarını söyledi. 
     Koç, küçük bir bakkal dükkanında iş hayatına atılan babasının kurduğu müessesenin ''Fortune Dergisi''nin dünyanın en büyük 500 şirketi sıralamasına girdiğini hatırlatarak, o zaman yapılan bir ankette bu sıralamaya giren şirketlerin kurucuları arasında iş başında olanlardan birinin Vehbi Koç, diğerinin ise Sony Başkanı Akıo Morita olduğunu kaydetti. 
     Vehbi Koç'un, Türkiye Cumhuriyeti'nin kurucusu Atatürk'ün İzmir İktisat Kongresi'ndeki ''Siyasi ve askeri başarılar ne kadar büyük olursa olsun, iktisadi zaferle taçlandırılmadıkça verimli sonuç alınamaz'' sözlerinin tesiri altında kaldığını ve bu hedefe doğru yola çıktığını anlatan Koç, babasının işleri ilerledikçe batıdaki meşhur işadamlarının hayatlarını tetkik etmeye başladığını ve onu en çok etkileyen kişinin Henry Ford olduğunu bildirdi. Rahmi Koç, Koç Topluluğu'nun büyüdükçe ve sanayileştikçe Türkiye ile özdeşleştiğini, babasının, ''Ülkem varsa ben de varım. Demokrasi varsa hepimiz varız'' sözünün bunun ispatı olduğunu vurgulayarak,topluluğun Türkiye'ye malolduğunu, ülkenin sorunlarıyla yakından ilgilendiğini ve Türkiye'nin ilerlemesi için her türlü fedakarlığı yapmış bir kuruluş olduğunu dile getirdi. 
     Koç, babası Vehbi Koç'un Türkiye'ye yaptığı katkılara da değindiği konuşmasında, şunları kaydetti 
     'Vehbi Koç, Vakıflar Kanunu'nun çıkartılmasına ön ayak olmuş ve bu suretle Türkiye'deki modern vakıfçılığın temelini atmıştır. Bunların ilk örneği olan Vehbi Koç Vakfı kanalı ile eğitim, sağlık ve kültüre büyük hizmetler yapmıştır. Bunu biz de devam ettiriyoruz. Koç Üniversitesi bunun en büyük örneğidir. TÜSİAD'ın kurulmasında büyük çaba sarf etmiştir. Erozyonun tehlikesini gördüğünden ve ağaçlandırmaya inandığından TEMA Vakfı'nı hayata geçirmiştir. Ülkenin en büyük sorununun nüfus artışından kaynaklandığını bundan 25 sene önce gören Koç, Türkiye Aile Sağlığı ve Planlaması Vakfı'nı kurmuştur. Vehbi Koç Vakfı'nın sahip olduğu kaynaklar, bugün elindeki projeleri yürütmeye yeterlidir.'' 
     Babasının kendilerine verdiği nasihatlere de değinen Rahmi Koç, sözlerini şöyle sürdürdü 
     ' Çeşmenin suyu her zaman böyle gür akmayabilir. Bazen akar, bazen damlar bunu bilmemiz lazım ve Sen borçlarını daima ödeyeceksin, fakat tahsilatın aksayabilir ona göre mali gücünü planla demiştir. Memleketimiz gibi inişli çıkışlı bir ekonomide iş yapabilmek için, bu iki sözü akıldan çıkarmamak lazımdır.'' Vehbi Koç'un aynı zamanda ''Koç'' ismini bıraktığını, bugün bunun en büyük varlıkları olduğunu kaydeden Rahmi Koç, kendilerinin de topluluğu daha ileri götürmeye, ününü sınırların dışına çıkarmaya çalıştıklarını belirtti. 
     Koç, babasının, ''Vehbi Koç Ödülü'' verme arzusunda olduğunu anlatarak, kendilerinin bu ödülü şekillendirdiklerini ve ödülün Türkiye veya Türk insanı için yurtiçinde veya yurtdışında Türk veya yabancı, eğitim, kültür ve sağlık alanlarında yapılan çalışmalara verileceğini söyledi. Ayrıca Koç Üniversitesi'nde ''Vehbi Koç Kürsüsü'' kurulduğunu ifade eden Rahmi Koç, üniversitenin kurulmasına 10 yıl çaba gösteren, ancak rahatsızlığı nedeniyle bugünkü toplantıya katılamayan kız kardeşi Suna Kıraç'a da teşekkür etti. 




</TEXT>
</DOC>
