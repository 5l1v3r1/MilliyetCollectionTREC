<DOC>
<DOCNO> 18994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/soneko09.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin kredi notunun yükselmesi programın uygulanmasına bağlı 
</HEADLINE>
<TEXT>

     Ünlü kredi derecelendirme reyting kuruluşlarından Moody's'in Türkiye analisti Kristin Lindow, IMF, Dünya Bankası ile sanayileşmiş yedi ülkenin oluşturduğu G-7'lerin Türkiye'ye verdiği desteğin çok cesaret verici olduğunu ve piyasalara olumlu etkide bulunacağını söyledi. 
     Moody's Türkiye Analisti Lindow, Anadolu Ajansı muhabirinin sorularına verdiği yanıtta, Türkiye'nin, Kasım ve Şubat krizleri sonucu büyük ekonomik yara aldığını, bunun sonucu oluşan devalüasyon ve yüksek faiz oranlarının ekonomide yaptığı tahribatı gidermenin zaman alacağını belirtti. 
     Bundan sonra yapılması gereken en önemli konunun, piyasalarda yeniden güven sağlamak olduğunu belirten Lindow, bunun için de yapısal önlemlerin biran önce yasalaştırılarak, programın aksatılmadan uygulanması gerektiğini ifade etti. 
     IMF, Dünya Bankası ve G-7'lerin verdiği desteğin, programa duyulan güven nedeniyle verilen bir destek olduğuna, bunun en önemli etkisinin kısa vadede iç piyasalarda görüleceğini işaret eden Lindow, dış piyasalardaki güvenin ise programın aksatılmadan uygulanmasıyla oluşacağını belirtti. 
     Kristin Lindow, Türkiye'nin, genel görünümünün ''Olumsuz'' dan çıkarılması için, programın tüm ayrıntılarını görmeleri gerektiğini belirterek, kredi notunun yükseltilmesi için de yapısal önlemlerin çıkartılarak programın uygulanmasını görmeleri gerektiğini kaydetti. 
     Moody's ilk kez değerlendirmeye aldığı Türkiye'nin iç borç kredi notuna B3 borçlanma şartlarına uymama ihtimalinin yüksek olması vermişti. Moody's, en son yaptığı değerlendirmede Türkiye'nin döviz mevduat tavanını da B2'den B3'e düşürürken, genel görünümünü ise olumsuz olarak belirlemişti. 
     
     
     






</TEXT>
</DOC>
