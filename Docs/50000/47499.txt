<DOC>
<DOCNO> 47499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun05.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Florida ve New York'taki Şarbon'un kökenleri aynı çıktı... 
</HEADLINE>
<TEXT>

     ABD'nin New York'taki NBC televizyon kanalı ve Florida'daki bir basın kuruluşunda bulunan şarbon bakterilerinin aynı kökenden olduğu bildirildi. 
     Amerikan CNN Televizyonu'nun Atlanta'daki Hastalıkları Önleme ve Kontrol Merkezi CDC kaynaklarına dayanarak bildirdiğine göre, tahlil sonuçları, New York'taki NBC Televizyonu'na bir mektupta gönderilen ve Florida'da bir basın kuruluşunda biri ölümle sonuçlanan vakalarda tespit edilen şarbon hastalığı bakterilerinin aynı kökenden geldiğini gösteriyor. 
     
     2. tahlil 
     Bu arada, şarbon hastalığı sonucu bir fotoğraf editörünü kaybeden Florida'nın Boca Raton kentindeki American Media Inc AMI basın kuruluşunun 300 çalışanı, tahlil için yeniden kan verecekler. 
     Uzmanlar, daha güvenilir sonuçlar elde etmek için ikinci bir tahlil yapılmasını isterken, AMI çalışanları da, şu anda yetkililer tarafından ''kuşatılan'' binaya girmek istemediklerini belirtiyorlar. 
     AMI çalışanları, yeni bir büro aradıklarını bildirdiler. 
     
     El Pais'e şüpheli toz 
     Öte yandan, İspanya'nın yüksek tirajlı El Pais Gazetesi binasına bir zarf içinde şüpheli beyaz toz gönderilmesinin ardından, 8 kişi hastanede kontrol altına alındı. 
     Hastaneye gözlem altına alınan El Pais çalışanlarında şarbon hastalığının yol açtığı bir enfeksiyona rastlanmazken, şüpheli toz inceleniyor. 
     






</TEXT>
</DOC>
