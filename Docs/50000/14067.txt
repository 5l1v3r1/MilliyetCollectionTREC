<DOC>
<DOCNO> 14067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/yazar/cemal.html </URL>
<DATE> 2001/04/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İdeoloji, siyaset ve ölümün dili... 
</HEADLINE>
<TEXT>

     NEW YORK 

     Dışarısı zifiri karanlık. Şakır şakır yağmur yağıyor. Sis inmiş şehre. Berbat bir hava. O hiç susmak bilmeyen, biteviye uğultu. Yerin yedi kat dibinden, dumanların arasından yükselen homurtular. Arada bir polis arabalarının çırlak siren sesleri. 
     Uyumayan, uyutmayan şehir 
     İnsanı ajite eden tuhaf metropol. 
     Bir New York gecesi yazıyorum bu satırları. Daha doğrusu yazmaya çalışıyorum. Yazmak zorundayım da ondan. 
     Öyle hissediyorum. 
     Cenazeye yetişmem olanaksız. 
     Telefon 
     Handan Hanım öldü 
     Yazmak güçtür bazı yazıları. Bilgisayarın başına oturursun. Sanki omuzlarında tonlarca yük. Parmak uçlarını klavyenin üstünde gezdirmek bile işkencedir. 
     Yazı yazdığına lanet edersin. 
     Aslında güçlük bir başka yerdedir Kendi kendinle hesaplaşarak yazmak... Kendi kendini içtenlik sınavından geçirerek yazmak... Veya hakkında yazdığın insana arkasından haksızlık etmemek... 
     Böylesi duyguları iliklerine kadar hissettiğin için zordur yazı. Ne bileyim, belki Handan Hanım'ın bakarsın bir başka diyarda bu yazıyı okuyacağı tutar diye düşündüğün için zordur yazı. 
     Kimbilir belki de, "Hasan " diye vurgulayarak, şimdi bile kulağında çınlayan o tiz sesiyle sana bağırıp, 'Hay Allah yine ne hata ettim ' hissini sende uyandıracağı için zordur yazı. 
     Onun ne kadar müşkülpesent bir insan olduğunu bildiğin için de zordur yazı. Yalın, sade yazacaksın. Duygusallığa kaçmayacaksın. Ya da dozunu iyi ayarlayacaksın. Başı sonu iyi oturacak, yani kompozisyon sınavından çakmayacak kadar derli toplu bir düzeni olacak yazının... 
     Kolay beğenmezdi ki. 
     Onun için zor yazı... 
     Ve keşke yaşarken yazsaydım, söyleseydim duygusu da zorlaştırıyor yazıyı belki... 
     Akıp giden zamandan öğreniyorsun 
     Her ölüm aynı değil 
     Her ölüm insanın içini başka türlü acıtıyor. İnsanın yüreğinde başka başka tellere dokunuyor. Veyahut her ölüm kendi hüznünü getiriyor. Bana kasvetli, sıradan bir otel odasında geldi hüzün 
     Handan Hanım öldü 
     İyi ki kendi başımaydım. Bir yumru hemen boğazımı tıkadı. Hatıralar birden dipsiz bir kuyu gibi içine çekmeye başladı beni. 
     Zaman acımasız. 
     Çok çabuk geçiyor. 
     Başyazarım Nadir Nadi öyle derdi. Gençliğinde bir gün Berin Hanım'la birlikte Yeniköy'den karşıya sandalla geçiyorlarmış. Mısır püskülü pala bıyıklarıyla yaşlı bir Rum sandalcı, genç çifte bakıp iç geçirmiş, hüzünlenmiş 
     "Hayatın kıymetini bilin Bir bakarsınız ki pır diye geçip gitmiş..." 
     Handan Hanım'ı 1968'de tanımıştım. 
     'Devrim heyecanı' yaşanan günler, kafamın karışık olduğu zamanlardı. Hayatta ne yapacaktım Hariciyecilik mi Reklamcılık mı Mülkiye'de asistanlık mı Ya da devrimcilik mi 
     Elimden tuttu Handan Hanım. Yol gösterdi, sahip çıktı bana. Mutlaka doktora yapmamı isterdi. İlhan Selçuk'u, Doğan Avcıoğlu'nu, İlhami Soysal'ı tanıştırdı. Mülkiye'ye, Profesör Mümtaz Soysal'a gönderdi, Anayasa kürsüsünde asistanlık için. 
     Bu insanlardı onun dünyası. 
     Bazen sever, bazen kızardı onlara. Özellikle dışa karşı toz kondurmadığı tek kişi vardı yaşamında, kendi deyişiyle İlhan'ı... 
     Heyecanlı bir kadındı. Lafını hiç esirgemez, dan diye söylerdi. Renkli bir kişiliği vardı. Devrimciliği katı, yüreği çok yumuşaktı. Elinden kitap düşmezdi. 
     Çok sevmiştim Handan Hanım'ı. 
     Bir zamanlar dertleşmek, içimi dökmek için birinci adresimdi. Beni sabırla dinler, rahatlatır, akıl vermeyi severdi. 
     'Devrim'in yakın olduğuna inandığımız yıllardı, 1960'ların sonu, 1970'lerin başı. 'Cici demokrasi'den kurtulup Türkiye'yi kurtaracak, herşeyi yeniden kuracaktık. 
     Sonra, kitaplar yazılacaktı. "Ne romanlar çıkacak bu devrimci süreçten" derdi Handan Hanım, "Bak göreceksin İlhan da çok güzel roman yazacak..." 
     Mert, metin bir kadındı. 12 Mart'ın, askeri yönetimin o en sıkıntılı, acılı yıllarında gıkı çıkmamış, direnmiş, başı dik davranmıştı. Askeri mahkemelerden, hapishanelerden, Ziverbey'lerden geçenlerin acılarını dindirmek, paylaşmak için elinden geleni yapmıştı. 
     "Bak Hasan " derdi 12 Mart'lı zamanlarda, "İlhan çok işkence gördü ama konuşmadı başkaları gibi..." Ama kızacağını bildiği için bunları ondan habersiz anlatırdı. 
     Bir de Cumhuriyet'i severdi. 
     1981 yılında karlı bir kış günü, o güzel haberi ilk kez ondan haber almıştım. Telefonda heyecanlı bir sesle müjdeyi vermişti 
     "Hasan oğlum, Cumhuriyet'e Genel Yayın Müdürü oluyorsun. Nadir Bey birazdan seni arayacak." 
     Sevinmişti. Elinden tuttuğu bir gencin 13 yıl aradan sonra Cumhuriyet'in başına geçmesinden gurur duyduğunu biliyordum. İstanbul'a gelince de, "Sana söyleyeceklerim var" diyerek Nadir Bay'den önce kendisine uğramamı sıkı sıkıya tembih etmeyi ihmal etmemişti. 
     Handan Hanım beni severdi. 
     "Manevi oğlum " derdi. 
     1991'de koptuk birbirimizden. Nadir Bey öldü. Cumhuriyet'te vazo kırıldı. O da beni herhalde 'manevi evlatlık'tan reddetti. Bir daha görüşmedik. 
     Keşke dünyaya ve hayata farklı bakanlar, birbirlerinin yüzlerine bakmaya da devam edebilseler. Siyaset ve ideolojinin dili bunu engellemese. Siyaset ve ideolojinin dili acımasız ve katı olmasa, insanların arasına yüksek duvarlar örmese... 
     Handan Hanım öldü. 
     İlhan Abi, başın sağolsun. 
     
     





Ata'dan mektup 


Askerin tutumu 


Turan Güneş 


İdeoloji, siyaset ve ölümün dili... 


Serpinti 


"Kafadan koptum be sibob" 


Düdük gibi... 


Hoş haberler 


Delikanlılara son çağrı 


Kıssadan hisse... 


Bakış açısı 


Dolar kurunda hayali bırakıp gerçeğe dönün 


Erciyes Palas’tan Hiltonsa’ya 


</TEXT>
</DOC>
