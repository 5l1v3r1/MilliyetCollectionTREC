<DOC>
<DOCNO> 24669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sondun17.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas "Filistinlilerin kendilerini savunma hakkı var" 
</HEADLINE>
<TEXT>

     Aşırı dinci Hamas örgütünün lideri Şeyh Ahmed Yasin, Tel Aviv'de meydana gelen, 18 kişinin öldüğü bombalı saldırıdan sonra, Filistinlilerin kendilerini savunma hakkı bulunduğunu söyledi. 
     Yasin, basın mensuplarına yaptığı, İsrail televizyonundan yayımlanan açıklamasında, ''Kendimizi savunuyoruz ve buna hakkımız var'' dedi. Yasin, olayın sorumlusunun Hamas olup olmadığını belirtmedi. 
     Filistin Halk Kurtuluş Cephesi'nin FPLP açıklamasında da ''operasyondan'' memnuniyet duyulduğu ifade edilerek, İsrail karşıtı saldırıların artırılması çağrısında bulunuldu. FPLP'nin açıklamasında, ''Operasyonu düzenleyenleri selamlıyor ve düşmana karşı askeri eylemlerin yoğunlaştırılması çağrısında bulunuyoruz. Çünkü bu eylemlerin artırılması İsrail Başbakanı Ariel Şaron'un yeni suçlar işlemeden önce uzun süre düşünmesini sağlayacak'' denildi. Açıklamada, ''Şaron suçlu ve katildir. Siyonist toplum eylemlerinin sonuçlarına katlanacaktır. Düşmanın topraklarımızdan şartsız çekilmekten ve uluslararası kararları uygulamaktan başka çaresi yoktur'' ifadeleri yer aldı. Tel Aviv'de dün gece düzenlenen bombalı saldırıda 18 kişi ölmüş, 100'den fazla kişi de yaralanmıştı. 







</TEXT>
</DOC>
