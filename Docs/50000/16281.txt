<DOC>
<DOCNO> 16281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko22.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yeni vergi yok" 
</HEADLINE>
<TEXT>

     Devlet Bakanı Kemal Derviş, kur ve enflasyonun bir kısır döngü olduğunu belirterek, ''kur arttıkça enflasyon artar, enflasyon arttıkça kur yükselir. Bu olayı mutlaka durdurmamız gerekiyor'' dedi. 
     Bakan Derviş, yeni ekonomik programı açıklamasının ardından gazetecilerin sorularını yanıtladı. 
     Gazetecilerin, döviz kurunun aşırı yükselmesi ve yeni vergiye ilişkin sorusuna karşılık olarak, dalgalı kur rejimine geçildiğini ve şu anda ne hükümetin, ne Merkez Bankası'nın bir kur hedefi olmaması gerektiğini bildirerek, ''böyle bir kur hedefi de yoktur. Ancak kamuoyu hesap yapabilir'' dedi. 
     Böyle bir ekonomik kriz döneminde dövizin aşırı değerlendiğini, bunun örneğini bir çok ülkede görüldüğünü de ifade eden Bakan Derviş, şöyle devam etti 
     ''Kur aşırı değerlenir ondan sonra, istikrara kavuştuktan sonra program hedefleri gelince ve IMF de destek verdiği anda kurda düşüş görülür. Türkiye'de sanıyorum bu olay, bu şekilde yaşanacaktır. Tam zamanının, tam değerini bilmek mümkün değil. Maalesef ekonomik matematiğe bağlı değil psikolojiye bağlı bir ortamdır. Hedef yok fakat analiz yapılması mümkündür. Özellikle bu hafta başındaki döviz fiyatı aşırı olduğuna ben şahsen inanıyorum. İstikrarlı bir programın kesinleşmesi ile daha makul olacak, enflasyon açısından da kur açısından da olumlu etki yapacaktır.'' 
     Merkez Bankası Başkanı Süreyya Serdengeçti de kur çıpasının terkedildiği ülkelerde ilk görülen şeyin kurun aşırı değerlenmesi olduğunu, Türkiye'de bunun görüldüğünü bildirdi. Serdengeçti, bir örnekleme yapacağını belirterek, reel kur endekslerine bakıldığı zaman, 1 milyon 250 bin liralık bir kurun, Nisan 1994 seviyesine göre, yaklaşık yüzde 22 reel değer kaybına işaret ettiğini, bu seviyenin çok düşük olduğunun gayet açık olduğunu söyledi. 
     Yeni vergi, servet vergisi yok 
     Bakan Derviş, yeni vergi konusunda ise belki ayarlamalar olabileceğini ancak yeni bir verginin söz konusu olmadığını bildirdi. Bunların bir kısmının ayarlama şeklinde olabileceğini ifade eden Bakan Derviş, ''Şuna karar verdik, bireysel yatırımcıların kamu kağıtlarından elde ettikleri gelirlerin beyanname dışı tutulması. Bu bence piyasayı daha rahatlatacak ve halka arzı kolaylaştıracaktır'' şeklinde konuştu. 
     Gazetecilerin servet vergisi ve piyasadaki söylentilerin devam edip-etmeyeceğine ilişkin soruyu da şöyle yanıtladı 
     ''Bu söylentiler gerçekten oluşuyor, bu söylenenler dışında bir şey düşünemiyorum, özellikle servet vergisi söz konusu değildir. Sadece bazı ufak ayarlamalar olabilir bunun dışında eylem görülmüyor. Piyasaları tedirgin edecek herhangi bir tedbir söz konusu değildir. Sadece bunların dışında bazı ufak tefek ayarlamalar olabilir. Maliye politikaları açısından, devlet tasarrufları ve giderlerin azaltılması önemlidir.'' 
     
     
     



</TEXT>
</DOC>
