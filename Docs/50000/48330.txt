<DOC>
<DOCNO> 48330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/yasam/ayas.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez başardı 
</HEADLINE>
<TEXT>

'Balık kız' Yasemin, ciğerlerine havayı doldurdu ve tam 40 metreye inip rekor plaketini aldığı gibi çıktı. Şimdi gözü 72 metreye inmekte.. 
     YAŞAR ANTER, CESUR SERT Yunanistan DHA 

     Kural hatası yaptığı gerekçesiyle önceki gün kırdığı dünya rekoru kabul edilmeyen 'balık kız' Yasemin Dalkılıç dün yine zafere ulaştı. Dalkılıç, Yunanistan'ın İstanköy Kos adası yakınlarında 40 metreye inerek, "Desteksiz Sabit Ağırlıkla Serbest Dalış" kategorisinde dünyanın ilk kadın rekortmeni unvanını elde etti. 
     
     2 kilometre koştu 
     Serbest dalış disiplininde yaptığı dereceler ve rekorlarla dünya klasmanına adını yazdıran Dalkılıç Quantum, İstanköy Belediyesi ve Su Altı Can Kurtarma Derneği'nin desteğiyle, Kardemena'nın 600 metre açığında yaptığı dalışa, sabah 2 kilometre koşarak hazırlandı. 
     Yunan Salih Güvenlik birimlerinin kimseyi yaklaştırmadığı dalış bölgesinde 4. dünya rekoru için saat 11.00'de suya giren Dalkılıç, 1 dakika 56 saniye sonra 40 metreden rekor plaketini alarak çıktı. Rekor, Yüzey Hakemi Erman Akarsu ile Dip Hakemi Rus Artur Valoga'nın video görüntülerini izlemesinin ardından onaylandı. 
     
     Üç ay hazırlandı 
     ABD ve Jamaika'da, Kübalı antrenörü Rudi Castineyra ile 3 ay boyunca hazırlık yapan Dalkılıç, isminin yazıldığı platforma, elinde Türk ve Yunan bayraklarıyla çıktı ve şampanya patlatarak rekorunu kutladı. Castineyra'nın ve önceki gün bir başka rekor kıran Jamaikalı dalgıç David Lee'nin kutladığı Dalkılıç şöyle konuştu 
     "Hedefim, 29 Ekim'de yine aynı bölgede 'Malzeme Destekli Sabit Ağırlıkla Serbest Dalış' kategorisinde 72 metreye dalarak, ABD'li Tanya Streeter'e ait 70 metrelik rekoru kırmak." 
     
Barışa armağan olsun..      Şampanyayla kutladığı rekorun ardından Akdi Otel'de basın toplantısı düzenleyen Yasemin Dalkılıç, Türk - Yunan barışına katkıda bulunmak amacıyla Bodrum'a 9 mil uzaklıktaki İstanköy Adası'nı seçtiğini belirtti. Toplantıya katılan İstanköy Kaymakamı Vasilis Ksipolitas de, bir Türk sporcusunu desteklemekten onur duyduklarını söyleyerek, "Yasemin'i bundan sonra da destekleyeceğiz'' dedi. 
     



 YAŞAM 




















</TEXT>
</DOC>
