<DOC>
<DOCNO> 14429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sonspo03.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor Galatasaray'ı ezberliyor 
</HEADLINE>
<TEXT>

     Trabzonspor deplasmanından son dakika golüyle bir puan çıkartarak haftalar sonra moral bulan Yimpaş Yozgatspor, pazar günü konuk edeceği Galatasaray ile yapacağı maçın hazırlıklarına kendi tesislerinde start verdi. 
     Teknik Direktör Hüseyin Kalpar, antrenman öncesinde yaptığı toplantıda futbolcularını kutladı. Galatasaray maçı öncesinde Trabzon deplasmanından alınan bir puanın futbolcularına moral açısından çok iyi geldiğini belirten Kalpar, hiç kimseden çekinmediklerini söyledi. Kalpar, ''Biz her maçımızda galibiyeti hak eden bir mücadele veriyoruz. Ancak bir türlü şanssızlığımızı yenemiyorduk. Avni Aker'den puanla çıkarak bu şanssızlığımıza nokta koyduğumuza inanıyoruz. Galatasaray maçını da kazanmak için elimizden geleni yapacağız'' dedi. 
     Galatasaray'ın şampiyonluk yarışından kopmamak için Yozgat'tan üç puanla ayrılmak isteyeceğini, bunun da kendileri için bir avantaj olduğunu anlatan Kalpar, hafta boyunca rakibin oyununu ezberleyeceklerini sözlerine ekledi. 
     Kırmızı-siyahlı ekip günü tek idmanla geçirirken, yarın iki ayrı antrenman programıyla hazırlıklarını sürdürecek. 
     
     
     




</TEXT>
</DOC>
