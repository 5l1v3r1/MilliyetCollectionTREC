<DOC>
<DOCNO> 14710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/spor/ygskol.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İnatçı G.Saray 
</HEADLINE>
<TEXT>

     DOĞAN KOLOĞLU 

     Galatasaray birkaç yıldır bütün sosyal şartlarda her tip takıma karşı ve her taktiğe uyan futbol kültürüyle top oynamaya başladı. Yani karşı takım kaliteyi yükseltince, oyunu kontrole alma çabasından çok, rakibi kendi silahıyla vurma yoluna gidiliyor. Real Madrid maçının ilk yarısında da Roberto Carlos, sol kulvarı çökertti. Lucescu, ikinci yarı Galatasaray'ın rakibine Monaco'da uyguladığı maç taktiğine başvurdu. Orada golün birini K.Hakan, sol bekten santrfor yerine topla dalıp, penaltı yaptırarak attırmış Fatih de sağ bekten fırlayarak, Jardel'in sadece kale dibinden dokunduğu ikinci golün topunu vermişti. Yani Real'in tek kanattan yaptığını Galatasaray çift kanattan yaptı. Buradaki en büyük avantaj bekten fırlandığı zaman hiçbir takımın kaçan adama kadame uygulayamamasıdır. Nitekim Galatasaray - Beşiktaş maçında devre arasında Nouma, Daum'a "Benim yerimi değiştir. Emre beni oynatmıyor" dedi, ama hocası karşı çıktı. Emre ısrarcıydı. Nouma hem oynayamadı, hem de oyundan atıldı. Beşiktaş'ın önceki iki maçındaki en büyük silahıydı. Sonunda Roberto Carlos gibi çöktü. 
     FIFA, 21. asra girerken, bir asır öncesinin en başarılı örnek ve lider takımını Real Madrid olarak açıkladı. Galatasaray'ın bu Real'i ikinci kez resmi galibiyetle çökertmesi ilginç bir olaydır. İlk yarıda Roberto Carlos Galatasaray'a kan kusturdu. Ama ikinci yarı aynı silahla vurulunca, Dünyaca ünlü hocaları 45 dakika bu silaha çare bulamadı. Şoka girdi. Üç gol yedi. Oysaki bir hafta önce kontratı iki yıl uzatılmıştı. Üstelik Real, Şampiyonlar Ligi'nde 29 golle kral takım kürsüsündeydi. 
     Maçın hakemi Collina, Galatasaray'a modern hakemliğin cezalandıracağı bir penaltı verdi. Son Avrupa Şampiyonası'nda Hollanda - Çek Cumhuriyeti maçında 89. dakikada da böyle bir penaltı çalmış ve Çekler'den büyük tepki almıştı. O maç sonrası Collina, yaz tatilinde onu eleştiren Çekler'in ülkesine gidip, adeta "Kararlarımın arkasında dururum" mesajını verdi. Hiçbir polemikten çekinmedi. Collina küçük yaşta hastalık sonucu saçı döküldüğü için sahalarda kel görüntüsünü otorite olarak kullanır. Okan'ı birkaç kez el hareketleriyle caydırıcı ikazlarda bulunduktan sonra sarı kartla sindirdi. Bir kelime ile oyuna hakim olan otoritenin Dünya'daki en başarılı temsilcisidir. 
     


 SPOR 






















</TEXT>
</DOC>
