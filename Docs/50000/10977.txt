<DOC>
<DOCNO> 10977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/yazar/sazak.html </URL>
<DATE> 2001/03/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP kampı 
</HEADLINE>
<TEXT>

     Kemal Derviş'in ABD'den dönüşüyle ekonomide "karar haftası"na girilirken, CHP'nin Silivri kampından önemli mesajlar çıktı. 
     Baykal'ın ekonomi kurmayları, piyasaların "hafta başı sendromu"nu da gözeterek, ılımlı sayılabilecek bildiri kaleme aldılar ve hükümeti bundan sonraki önlemler konusunda uyardılar. 
     Klassis Otel'deki toplantı başlarken CHP lideri Baykal'ın yaklaşımı, "Kemal Derviş'in hazırlayacağı ulusal programın yeni hükümet tarafından uygulanması" şeklindeydi. Ancak tartışmaların ardından Türkiye'nin önümüzdeki birkaç hafta içinde çıkacak "siyasi krizi" kaldıramayacağı görüşünde birleşildi ve sonuç metni yumuşatıldı. 
     Toplantının bitiminde konuştuğumuz Baykal, bu yaklaşımın altındaki sorumluluk çizgisini şöyle açıkladı 
     "Biz hükümette yapısal bir değişiklik bekliyoruz ama Başbakan istifa etsin diye ısrarımız yok. Ancak Türkiye'nin bu şekilde yönetilemeyeceği de ortada. Kemal Derviş'in dışarıdan kabineye girmesi revizyon ihtiyacını ortadan kaldırmıyor. Ağır bir ekonomik krizin ardından bu kadronun bir güven tazelemesi gerekiyor. İsterlerse koalisyonun 3 ortağı yeni bir hükümet kurabilirler, kamuoyu özellikle yolsuzlukla mücadele konusunda bir gevşeme olmasından endişeli, adı üzerinde spekülasyon bulunan bakanların da süratle değiştirilmesi gerekiyor. Bunlar yapılmadan hükümet hiçbir şey olmamış gibi yola devam ederse Çankaya'daki MGK krizine benzer olaylar her an patlayabilir. Dileriz Başbakan, gerekli önlemleri zamanında alır." 
     CHP'nin Silivri kampından başka hangi sonuçlar çıktı 
     Baykal'ın ekonomi kurmayları, enflasyonla mücadelenin zaafa uğratılmadan yürütülmesini isterken, altüst olan program nedeniyle "yeni bütçe" yapılmasını önerdiler. Ayrıca hükümete "hasar tespiti" yaparak, bankalardaki zararın boyutlarını halka açıklaması çağrısında bulunuldu. 
     Bayramda Ecevit dışında ekonomi ağırlıklı çalışan ikinci lider Baykal'dı. Uzunca süredir ilk kez muhalefetteki bir partinin, "alternatif" görüş oluşturma konusunda ciddi mesai harcadığına tanık oluyoruz. 
     Aslında Baykal, kasım krizinden sonra Zekeriya Yıldırım, Hurşit Güneş, Gökhan Çırnaz gibi isimlerle yakın çalışıyordu, "danışma köprüsü"nün Washington ayağında ise Kemal Derviş bulunuyordu. 
     Son kriz Derviş'i sürpriz biçimde "ekonomi yönetimi"ne getirdi. 
     Bülent Tanla'nın Klassis'te düzenlediği ve Baykal'ın "İşte benim aile fotoğrafım" dediği kareden eksilen bir başka isim Hurşit Güneş oldu. 
     CHP kampı, partinin "kriz"lere - soldaki yeni arayışlara - dayanma gücünü de dileriz artırmıştır. 
     
     





Fundamentalizm 


Güven ve destek 


"Köyümüz DYP’lidir" 


İki kritik hafta, iki önemli gündem 


Bu "dalga"da sakın sörf yapmayın 


Olmaz böyle şey... 


12 Mart’ ve Erzurum 


CHP kampı 


Bu dert bitmez 


Çıkış yolu aynı ve tek 


Deniz bitince Derviş’e sarıldık... 


Plansız, günü kurtarmak için para arıyoruz 


</TEXT>
</DOC>
