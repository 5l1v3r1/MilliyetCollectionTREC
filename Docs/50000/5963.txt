<DOC>
<DOCNO> 5963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur08.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli askerlikte 2. ve 3. taksitleri ödemeyenler, 7 Mayıs tarihine kadar defaten ödeyebilecekler 
</HEADLINE>
<TEXT>

     Bedelli askerlikten yararlananlardan 2. ve 3. taksitleri ödemeyenler, 7 Mayıs 2001 tarihine kadar defaten ödeyebilecekler. 
     Milli Savunma Bakanlığı Genel Sekreterliği'nden yapılan yazılı açıklamada, ''Askerlik Kanunu'nun geçici 37. maddesi kapsamında olup da her ne sebeple olursa olsun bedel ödemeye ilişkin yükümlülüklerini tamamlamayanlara ek süre verilmesine ilişkin Bakanlar Kurulu kararının'' dün yürürlüğe girdiği belirtildi. 
     Karar gereğince, bedelli askerlik uygulamasından yararlanmak üzere Kanun'da öngörüldüğü şekilde ilk taksidini ödeyerek müracaat eden ve temel askerlik eğitimini yapanlardan ödeme yükümlülüklerini tamamlayamayanlar, kalan bedel taksitlerini 7 Mayıs 2001 tarihine kadar Ziraat Bankası şubelerine defaten ödeyerek, makbuz ve dekontlarını askerlik şubesine teslim edecekler. Açıklamada, karardan yararlanacaklara bundan sonra yeni bir ek süre verilmeyeceği bildirildi. 




</TEXT>
</DOC>
