<DOC>
<DOCNO> 33251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sontur12.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Sıkıntıların arkasında güven kaybı var" 
</HEADLINE>
<TEXT>

     Recep Tayyip Erdoğan, vatandaşların sosyal, ekonomik ve siyasi yönden sıkıntıları bulunduğunu belirterek ''Bunun arkasında yatan neden, güvenimizi kaybetmemizdir''dedi. 
     Erdoğan, Giresun Belediyesi önünde vatandaşlara hitaben yaptığı konuşmada, yarının aydınlık Türkiyesi'ni kurmak için çalışacaklarını belirtti. 
     ''Vatandaşlarımızın sosyal, ekonomik ve siyasi yönden sıkıntıları var. Bunların arkasında yatan tek bir neden var. Güvenimizi kaybettik'' diyen Erdoğan, halkın heyecanını, cesaretini gördükten sonra umutlandığını söyledi. 
     Kendileri hakkında çok şeyler yazılacağını ve çok şeyler konuşulacağını da ifade eden Erdoğan, ''Ama bu yazmalar, söylemeler hiçbir şeyi değiştirmeyecek, çünkü bizim yaptıklarımız yapacaklarımızın teminatıdır. Aydınlık yarınlar görünüyor'' dedi. 
     Trabzon Havaalanı'ndan sabah kalabalık bir araç konvoyuyla Giresun'a hareket eden Erdoğan, güzergahta sevgi gösterileriyle karşılaştı. Yanında milletvekilleri de bulunan Erdoğan, daha sonra Giresun'un Dereli ilçesine hareket etti. 






</TEXT>
</DOC>
