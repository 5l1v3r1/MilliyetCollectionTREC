<DOC>
<DOCNO> 18933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/spor/yuru.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe’nin tablosu 
</HEADLINE>
<TEXT>

     ÖMER ÜRÜNDÜL 

     Fenerbahçe zorlu Trabzon deplasmanında bilhassa ikinci yarıda iyi oynamasına ve pozisyonlar bulmasına rağmen yenilgiden kurtulamadı. Eldeki imkanlarla Mustafa Denizli’nin takım tertibi ve taktik anlayışı doğruydu. Ama devrede Serhat’ı çıkararak büyük bir hata yaptı. Serhat iyi oynamıyordu. Ancak yapısı itibarı ile Serhat, takım oyuna hükmedip sürekli baskı kurduğu dönemlerde on sekiz içinde iş bitiren forvet tipi. Trabzon savunmasından çıkamadığı 45 dakikalık bölümde defansının ortasında bütün tedbirleri Andersson’a yoğunlaştırdığında genç golcüye tam istediği ortam doğmuştu. Hami - Sergen ikilisinin düşücek tempoları Fenerbahçe defansına fazla zorluk çıkartmayacaktı. Mirkoviç ile Mustafa Doğan varken, riskli anlayışta artık Uche’ye ihtiyaç yoktu. Denizli, Baliç’i sahaya sürdüğünde Uche’yi çıkarmayı düşünemedi. 
     Fenerbahçe son üç deplasmandan puan alamadı. Arada kupa finalini kaybetti. Kadıköy’deki üç farklı skor dezavanjını çevirip Gaziantep’i yenmeleri futbolda çok ender görünen mucizelerden biriydi. İşte ligde finişe girilirken meydana gelen düşüş şampiyonluk şansını zora soktu. Aslında sezon başından beri ilginç bir tablo şekilleniyor. Deplasmanlarda rekor puan kayıpları, Kadıköy’de ise firesiz galibiyetler. Bu büyük çelişkinin tek nedeni eldeki kadronun günümüz futbolunun istediği bazı önemli özelliklere uygun olmayışındandır. Takımda genel pres rahatsızlığı vardır. Fiziki devamlılık ve kolektif bütünlük yeterli değildir. Ayrıca kadro dar, alternatifler sınırlıdır.. 
     Bilhassa kenarlarda büyük sıkıntı var. Solda Abdullah’ın kalitesi tartışılmaz. Ama inişli, çıkışlı grafikler sergiliyor. Performansı düşük olduğu zamanlar defansif anlayışta arızalar gösteriyor. Oynamadığında alternatifi yok. Bu yüzden Denizli, Celil yanlışına bile düştü. Sağ kulvarda da büyük problem var. Bu bölgede görev yapanlar sürekli değişti. Hatta bir doksan dakikanın içinde bile Lazetiç, Ali Güneş, Yusuf, Ogün. Hiçbirisi de bu görev yerinin istediği özelliklere sahip değiller. 
     Artık Fenerbahçe için Kadıköy’deki hayati derbiyi kazanmaktan başka çare yok. Kazanırsa şampiyonluk şansı rakibine oranla çok daha fazla. Kazanamazsa iş mucizelere kalıyor. Tabii ki, üç puan geriye düşüldüğünden futbolcular üzerinde stres olacak. Bakalım bu dezavantajı aşabilecekler mi 
     



 SPOR 



























</TEXT>
</DOC>
