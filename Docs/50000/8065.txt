<DOC>
<DOCNO> 8065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sontur21.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit " Arada kırgınlıklar olsa bile aşmaya çalışırız" 
</HEADLINE>
<TEXT>

     Başbakan Bülent Ecevit, TBMM Başkanı Ömer İzgi ile memlekette yeniden sükunetin nasıl sağlanabileceğini görüştüklerini belirterek, ''Herşeyden önce kırgınlıklar, küskünlükler olsa bile zaman zaman, bunları aşmaya çalışıyoruz'' dedi. 
     Ecevit, İzgi ile 25 dakika süren görüşmesinin ardından gazetecilere açıklamalarda bulundu. 
     TBMM Başkanı İzgi ile çok faydalı bir görüşme yaptıklarını kaydeden Ecevit, şunları söyledi 
     ''Nasıl memlekette sükunet nasıl sağlanabilir, o konuda görüştük. Bir kere herşeyden önce arada kırgınlıklar, küskünlükler olsa bile zaman zaman, bunları aşmaya çalışırız. Ama önemli olan devlet işlerinin aksamaması. O nedenle bir girişimde bulunduk. MGK Genel Sekreterliği'ne başvurduk. Yarım kalan toplantının önümüzdeki hafta mümkün olursa Pazartesi günü yapılması için gerekli eğilimleri saptamasını rica ettik. Umarım ki olumlu bir sonuç alınır.'' 
     Ecevit, bir gazetecinin, Cumhurbaşkanı Ahmet Necdet Sezer ile görüşme ihtimalini sorması üzerine, ''Şu sırada bir gerek olacağını sanmıyorum'' dedi. 
     Bu arada, Başbakan Ecevit, İzgi ile görüşmesinden ayrıldıktan sonra, basın toplantısının ardından Meclis'teki çalışma odasına gitmekte olan DYP Genel Başkanı Tansu Çiller ile koridorda karşılaştı ve iki lider el sıkıştılar. 




</TEXT>
</DOC>
