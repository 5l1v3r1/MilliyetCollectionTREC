<DOC>
<DOCNO> 38458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo07.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Teknik Direktörü "Şampiyonluk iddiamın arkasındayım" 
</HEADLINE>
<TEXT>

     Gaziantepspor Teknik Direktörü Tevfik Lav, Birinci Süper Lig'e hedef ve iddia ortaya koyarak başladıklarını, bu anlayışı sezonun son karşılaşmasına kadar sürdürmeye kararlı olduklarını söyledi. 
     Lav, yaptığı açıklamada, bir hedefe yöneldiklerini, belirledikleri noktaya ulaşmak için var güçleri ile çalışacaklarını belirterek, ''Bunları dil ucuyla değil, inandığımız için ortaya atıyoruz. İddiamızdan, ancak matematiksel olarak hedeften uzaklaşırsak vazgeçeriz'' dedi. 
     ''İddiamızın arkasındayız. Ancak, sezonun bitimine bir hafta kalmış, lider ile fuar farkı 4 olursa, iddiadan vazgeçeriz'' diyen Lav, şöyle devam etti 
     ''İşlerimizi korkular, telaşlar, kayıplar yönetmemeli. İşlerin iyi gitmesi için üzerimize düşeni yapmalı, mücadele etmeli, azimli ve kararlı olmalıyız, olacağız. Bir hedefe koyarsan, sıkıntılarına da talip olursun. Başarının yolu yokuş. Her şey güzel olmayacak, işler yolunda gitmeyecek. Engel ne kadar küçükse hedef de o kadar küçüktür. Sorunlar, engeller ne kadar büyük olursa arkadaki hedef o kadar büyüktür.'' 
     
     'Hiçbir rakip kolay değil' 
     Gaziantepspor'un hem Birinci Süper Lig hem de UEFA Kupası'nda başarılı olmayı amaçladığını ifade eden Lav, sözlerini şöyle sürdürdü 
     ''Ancak hiçbir rakibi küçümseme basitliği ve hatasına düşmeyeceğiz. Her oynanan karşılaşmanın kazanılması gibi bir durum da yok. FC Zimbru Kişinev ile UEFA Kupası ön eleme turu rövanş karşılaşmasına endekslendik. Etrafa negatif enerji yaymak anlamsız. Oyuncularımın sürekli pozitif düşünmesini istiyorum. Çünkü, umudumuz kendimizde. Rakibi ciddiye almayan başına gelene katlanır. Rakibi küçültmek veya çok büyütmek gibi adetlerim yoktur. Ama bu ön elemeyi geçeceğiz. Bunu yürekten söylüyorum.'' 
     
     'Yeni bir felsefe yaratıyoruz' 
     Lav, Gaziantepspor'da yeniden yapılanma süreci içerisinde olduklarını, bunun düşüncesini, felsefesini yerleştirmeye çalıştığına dikkati çekti. 
     Bunun için de zamana ihtiyacı bulunduğunu anlatan Lav, sözlerini şöyle tamamladı 
     ''Sahada 11 oyuncu senkronize bir şekilde aynı şeyi hissedip, düşünmeli ve uygulayabilmeli. Aynı pozisyondan aynı anlamı çıkartmalı.İşte bunun için çalışıyoruz. İlkeler doğrultusunda takım yaratıyoruz. Ağaç bir günde yetişmez, Roma da bir günde kurulmadı. Patlıcan, kabak yetiştiriyormuş gibi bir sistemi, felsefeyi oturtamayız. Yeni bir görüş getiriyoruz, yapmaya çalıştığımız bir anlamda devrimdir.'' 






</TEXT>
</DOC>
