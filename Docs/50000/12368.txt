<DOC>
<DOCNO> 12368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun08.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan Bush yönetimine Çeçen uyarısı 
</HEADLINE>
<TEXT>

     ABD Dışişleri Bakan Yardımcısı Marc Grossman'ın, Çeçenlerle görüşeceklerini açıklamasına Moskova'nın yanıtı sert oldu. 
     Kremlin Sarayı'nın adı açıklanmayan bir üst düzey yetkilisi İnterfaks'a yaptığı açıklamada, ''eğer böyle bir temasın yapıldığını teyid edersek tepkimiz çok sert olacak'' dedi. Yetkili, ''çok sert tepki'' ile ne kastettiğini ise açıklamadı. 
     Kremlin'in Çeçenistan ile ilgili sözcüsü Sergey Yastrjembski de yaptığı resmi açıklamada, ''bu tür bir temas kabul edilemez. Bunun, Rus-ABD ilişkileri üzerinde olumsuz etki yapmasından başka bir sonucu olamaz. Böyle bir görüşme, ayrılıkçı teröristleri de cesaretlendirir''dedi. Grossman söz konusu açıklamasını dün, Senato Dış İlişkiler Komitesi'ndeki konuşmasında yaptı. 




</TEXT>
</DOC>
