<DOC>
<DOCNO> 28950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo21.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Asbaşkanı "Mondragon ile milli maç problemini çözdük" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, 1 yıllığına kiralık olarak sözleşme imzaladıkları Kolombiyalı kaleci Farryd Ali Mondragon ile aralarındaki milli maç problemini de çözdüklerini söyledi. 
     Florya Metin Oktay Tesisleri'nde gerçekleştirilen imza töreninde konuşan Ali Dürüst, Mondragon'un geçen yıl Fransa'nın en iyi kalecisi seçildiğini kaydederek, ''Kalemizi önümüzdeki sezon Mondragon'a teslim ettik. Kendisiyle, daha önce bazı sorunlar yaratan milli maç konusuna da anlaştık. Öncelik her zaman için Galatasaray'ın. Takımımızın Avrupa Şampiyonlar Ligi'ndeki tüm maçlarında forma giyecek. Kendisi de Kolombiya'nın katılacağı Kupa Amerika'da oynamayacak'' diye konuştu. 
     
     Mondragon 'Benim için onur' 
     Galatasaray'ın yeni transferi Kolombiyalı Farryd Ali Mondragon ise Galatasaray'ın çok büyük bir takım olduğunu daha önceden bildiğini ifade ederek, ''Galatasaray'a transfer olmak benim için bir onur. Zaten bana yapılan teklifi de bunun için kabul ettim'' dedi. 
     Mondragon ayrıca, sarı-kırmızılı takımın eski kalecisi Taffarel'in dünya çapında bir oyuncu olduğunu ileri sürerek, Galatasaray kalesini en az O'nun kadar iyi koruyacağını söyledi. 
     
     Transfer çalışmaları 
     Galatasaray Kulübü Asbaşkanı ve Basın Sözcüsü Ali Dürüst, transfer etmek için görüştükleri ve ön anlaşma sağladıkları diğer futbolcuların durumuna da değinerek, ''Bizim, anlaşma yaptığımız futbolcularla hiçbir problemimiz yok. Kulüpleriyle anlaşma zemini arıyoruz'' dedi. 
     Kadrolarına dahil etmeyi düşündükleri futbolcularla sözleşme imzalamaları için önlerinde iki seçenek bulunduğuna değinen Dürüst, ''Ya bu oyuncuların kulüpleriyle anlaşırız, ya da FIFA yoluna gideriz. 
     Daha önce Galatasaray'dan bu yolla futbolcu alan diğer kulüplerin yaptığı gibi hareket ederiz. Bizim için oyuncuların tercihleri önemli.Yine de kulüplerle anlaşmayı yeğliyoruz'' diye konuştu. 
     
     'Ayhan'ı istiyoruz' 
     Beşiktaşlı futbolcu Ayhan konusunun da kısa bir süre içinde netlik kazanacağını belirten Dürüst, bu oyuncunun Galatasaray'da forma giymek istediğini kendilerine ilettiğini söylerek, şöyle konuştu 
     ''Biz bu oyuncuyu istiyoruz. Beşiktaş Kulübü'nün de bizden istediği bazı oyuncular var. Görüşmelerimiz sürüyor. Beşiktaşlı yöneticilerle anlaştığımız takdirde Ayhan ile sözleşme imzalayacağız.'' 
     
     Sergen konusu 
     Daha önce ön anlaşma yaptıklarını açıkladıkları Sergen için, ''Bu futbolcu için kira veya bonservis bedeli ödemeyi düşünmüyoruz'' diye görüş belirten Dürüst, Sergen'i futbola yeniden kazandırmak istediklerini, piyasası yükseldiğinde de bundan kazançlı çıkacak takımın Siirt Jet-Pa Spor olduğunu kaydetti. 
     
     Jardel'in transferi 
     Kendilerine Brezilyalı futbolcu Jardel için teklifler geldiğini de hatırlatan Dürüst, sözlerini şöyle tamamladı 
     ''Jardel için iki kulüple yoğun görüşmelerimiz sürüyor. Ayrıca bir kulüp de bizden takas yoluyla bu futbolcuyu alma teklifini iletti. Galatasaray için en hayırlısı ve yararına uygun ne ise o yola gidilecektir. Jardel, değerli ve takımımızın ihtiyaç duyduğu bir oyuncudur.'' 
     

</TEXT>
</DOC>
