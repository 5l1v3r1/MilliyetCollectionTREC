<DOC>
<DOCNO> 29661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sonspo03.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Olağanüstü Genel Kurulu başladı, üyelerin ilgisi az... 
</HEADLINE>
<TEXT>

     Fenerbahçe Kulübü Olağanüstü Genel Kurul Toplantısı başladı. 
     Acıbadem İSTEK Vakfı Kongre Salonu'nda gerçekleştirilen toplantıya, Fenerbahçe Kulübü genel kurul kongre üyeleri fazla ilgi göstermezken, salonda yer yer boşluklar göze çarptı. Kongre Divan Kurulu Başkanlığı'na da Adnan Alptekin seçildi. 
     Kulüp başkanı Aziz Yıldırım ve yönetim kurulu üyeleri kongrede hazır bulunurken, İstiklal Marşı ve saygı duruşunun ardından, kulüp genel sekreteri Vedat Olcay faaliyet raporunu okudu. Olcay, Mart 2001'den buyana gerçekleştirdikleri faaliyetleri genel kurul üyelerine anlattı. 
     Futbol takımının 2000-2001 sezonunu şampiyon kapamasının kendilerini ve camiayı çok mutlu ettiğini ifade eden Olcay, şampiyonluğun ardından gelir kaynaklarının artırılması için yoğun bir çalışma içine girdiklerini söyledi. Fenerbahçe Sportif A.Ş'nin, logolu ürünlerin satışında şampiyonluğun gelişinin ardından büyük başarı gösterdiğini kaydeden Olcay, stat gelirinin artırılması için de çalışmalara başladıklarını vurguladı. 
     Olcay, Fenerbahçe Şükrü Saracoğlu Stadı'nın maraton tribününün yıkımına başladıklarını belirterek, ''Ayrıca stadımızın üstünü tamamen kapatacağız. 60 bini aşkın bir kapasiteye ulaşacak stadımız, kulübümüz için büyük bir gelir kaynağı olacak'' diye konuştu. 
     Vedat Olcay'ın konuşmasının ardından, denetleme kurulu raporu okundu. 
     Denetleme kurulu adına söz alan Haluk Demirtopuz, kulübün toplam borcunun 53 milyon 403 bin 600 dolar olduğunu ve bu borçların 2004 yılına kadar ödeneceğini kaydetti. 
     Demirtopuz, 2004 yılına kadar olan alcakların ise, 65 milyon 338 bin 100 dolar olduğunu kaydetti. 
     Yeni yönetim şekilleniyor 
     Bu arada, yarın yapılacak başkanlık seçimine tek aday olarak katılacak olan Aziz Yıldırım'ın, yönetim kurulu listesi de son şeklini alıyor. 
     Yıldırım'ın yeni yönetim kurulu listesine alacağı isimler arasında olan Ali Yıldırım, Raif Dinçkök, Saadettin Saran ve Nihat Özbağı da genel kurul toplantısına katıldı. 
     Diğer yandan Raif Dinçkök, toplantı başlamadan önce başkan Yıldırım ile de bir süre baş başa görüştü. 
     Bu arada, Yıldırım'ın listesine alacağı yeni isimler arasında, Ayşe Sabancı ve Ahmet Kuyumcu'nun da bulunacağı öğrenildi. 
     
     
     






</TEXT>
</DOC>
