<DOC>
<DOCNO> 11405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko07.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşlem yok ama... Dolar yine 1 milyon 
</HEADLINE>
<TEXT>

Kapalıçarşı ve bankalararası döviz piyasasında dolar 1 milyon liranın üzerinde işlem gördü 
     EKONOMİ SERVİSİ 

     Dalgalı kura geçildiği ilk iki gün 1 milyon liranın üzerinde işlem gören dolar dün yine 1 milyonu aştı. 
     Ekonomiden sorumlu Devlet Bakanı Kemal Derviş’e olan güvenin de etkisiyle haftaya 900 bin liranın altında başlayan dolar, açıklanacak programla ilgili belirsizliğin sürmesi, yabancıların yüksek fiyattan döviz talep etmesi gerekçelerine dolar mark paritesinin 2.15’e kadar çıkmasının eklenmesiyle yükselişe geçti. 
     Kapalıçarşı döviz piyasasında 1 milyon 50 bin liradan işlem geçerken bankalararası piyasada da dolar satış kuru 1 milyon 20 bine kadar yükseldi. Kapalıçarşıda doların satış kuru günü ortalama 998 bin lira ile tamamlarken Merkez Bankası gün sonunda dolar satış kurunu 1 milyon 4 bin lira belirledi. Bu rakam dalgalı kura geçildiği 22 Şubat tarihinden bu yana ikinci en yüksek rakam oldu. Dolar kuru en yüksek satış kurunu 23 Şubat’ta 1 milyon 78 bin lira olarak görmüştü. 
     Hacmin artması nedeniyle yüksek fiyattan yapılan küçük çaplı alımların fiyatları yukarı taşıdığı döviz piyasasında dolara talebin birkaç nedeni olduğu konuşuldu. 
     Derviş’in dün akşam saatlerinde açıklayacağını duyurduğu acil önlem paketinin ağırlıklı olarak bankacılık sistemine ilişkin olacağına olan düşünceler, yabancıların dolar satışının sürmesi, ithalat taahhütlerini kapatmak zorunda olan şirketlerin alımları kurları yukarı çeken nedenler olarak yorumlandı. 
     
     Yabancılar satıyor’ 
     Bir bankacı, borsada üç gündür çıkışta olan yatırımcıların hisse senetlerini satıp dövize yönelmesinin hem borsayı düşürdüğünü hem de dolar fiyatını yukarı çektiğini dile getirdi. Borsada satıp dövize yönelen yatırımcıların yabancı olduğunu iddia eden bankacı, "Gün içinde yabancılara saklama yapan aracı kurum ve bankalar, yerli bankalara sürekli olarak dolar fiyatı sordu. Ayrıca dolarda en yüksek satış kotasyonlarını yabancı bankalar giriyor. Bu da piyasada kalan yabancıların da çıkışı şeklinde yorumlara neden oluyor" şeklinde değerlendirdi. 
     


 EKONOMİ 
























</TEXT>
</DOC>
