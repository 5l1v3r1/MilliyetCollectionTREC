<DOC>
<DOCNO> 40618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun24.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears çitalarla sahneye çıkacak 
</HEADLINE>
<TEXT>

     Ünlü şarkıcı Britney Spears'in, ''MTV Müzik Ödülleri'' töreninde sahneye 4 çitayla çıkacağının duyulması, hayvanseverlerin tepkisine yol açtı. 
     New York'taki Lincoln Center'da yapılacak olan ödül töreninde Spears, ''I'm A Slave 4 U'' adlı parçayı 4 çita eşliğinde seslendirecek. 
     Spears'in bu projesine tepki gösteren PETA adlı hayvan haklarını savunma derneği, sanatçıdan, ''masum hayvanlara eziyet etmemesini'' istedi. PETA'dan yapılan açıklamada, gösteri amacıyla kullanılan vahşi hayvanların genellikle en gaddar metodlarla eğitildiği ve eğitim sırasında elektrik şoku veren sopalar kullanıldığı hatırlatıldı. Açıklamada, vahşi hayvanları uysallaştırmak için dayak, aç bırakma gibi yöntemlerin de sıkça kullanıldığı kaydedildi. Spears'in projesinin zalimce olmanın dışında hiçbir orijinallik taşımadığını kaydeden PETA sözcülerinden Dan Matthews, birkaç yıl önce Janet Jackson'un bir kara panterle turneye çıkmayı planladığını, ancak bunun hayvan için ne kadar stresli olacağını öğrendikten sonra projesinden vazgeçtiğini belirtti. MTV müzik ödülleri töreninde Britney Spears'in yanı sıra NSYNC, Michael Jackson, U2 ve Alicia Keyes de sahne alacak. 







</TEXT>
</DOC>
