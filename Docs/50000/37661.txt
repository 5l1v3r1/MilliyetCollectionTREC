<DOC>
<DOCNO> 37661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur16.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer hakkındaki eleştirileri yanıtladı... 
</HEADLINE>
<TEXT>

     Cumhurbaşkanı Ahmet Necdet Sezer, hakkındaki eleştirileri bugün Özel Kalem Müdürü ve Dışilişkiler Başdanışmanı Tacan İldem aracılığıyla yanıtladı. 
     Cumhurbaşkanlığı Özel Kalem Müdürü ve Dışilişkiler Başdanışmanı Tacan İldem, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın, ulusal güvenlik kavramı konusundaki görüşleriyle ilgili olarak, ''Koalisyona ortak bir siyasi parti liderinin yaptığı, ancak diğer koalisyon ortaklarınca benimsenmemiş açıklamaların hükümetin görüşünü yansıtmadığı, duraksamaya yer vermeyecek biçimde açıktır. Böyle bir durumda devlet organları arasında görüş ayrılığından söz edilmesine de olanak bulunmamaktadır'' dedi. 
     Tacan İldem, son zamanlarda ulusal güvenlik konusunda ortaya atılan görüşlerle ilgili olarak Cumhurbaşkanı Ahmet Necdet Sezer tarafından bir açıklama yapılmamış olmasının kimi çevrelerin eleştirilerine yol açtığını kaydetti. İldem, şunları kaydetti 
     '' Bir siyasi partimizin genel başkanı Ulusal güvenlik konusunu partisinin kongresinde tartışmaya açmıştır. Bu siyasi parti liderinin ortaya attığı görüşler ne partisinin içinde yer aldığı koalisyon hükümetinin başı olan Sayın başbakan, ne de koalisyon ortağı durumundaki diğer siyasi partimiz tarafından desteklenmiş değildir. Aksine böyle bir tartışma yersiz ve zamansız bulunmuştur. Dolayısıyla koalisyona ortak bir siyasi parti liderinin yaptığı ancak, diğer koalisyon ortaklarınca benimsenmemiş açıklamaların hükümetin görüşünü yansıtmadığı duraksamaya yer vermeyecek biçimde açıktır. Böyle bir durumda devlet organları arasında görüş ayrılığından söz edilmesine de olanak bulunmamaktadır. 
     Sayın cumhurbaşkanımıza bu konuda eleştiri yöneltenlerin Anayasamızın 104. maddesine gönderme yaparak Cumhurbaşkanının devlet organlarının düzenli ve uyumlu çalışmasını gözetme sorumluluğunu bu bağlamda anımsatmaları da bu açıdan bakıldığında yersizdir.'' 
     Anayasa Mahkemesi'nde kadrolaşma yok 
     Cumhurbaşkanlığı Özel Kalem Müdürü ve Dışilişkiler Başdanışmanı Tacan İldem, Cumhurbaşkanı Ahmet Necdet Sezer'in Anayasa Mahkemesi'nde kardolaşma gerçekleştirdiği yolunda yayınlanan haber ve yorumların hiç bir dayanağının bulunmadığını bildirdi. 
     İldem, basın yayın organlarının birinde Bakanlar Kurulu'nun kimi üyelerine atfen Cumhurbaşkanı Ahmet Necdet Sezer'in Anayasa Mahkemesi'nde kadrolaşma gerçekleştirdiği yolunda yayınlanan haber ve yorumların hiçbir dayanağının bulunmadığını kaydetti. 
     İldem şöyle devam etti 
     ''Söz konusu haberde Anayasa Mahkemesi'nde görev yapan şimdiki Başkan ile kimi üyelerin Sayın Cumhurbaşkanımızın sınıf arkadaşları olduklarına işaret edilerek, sanki Cumhurbaşkanımızca bu görevlerine bu yakınlık nedeniyle atanmış oldukları gibi bir izlenim yaratılmaya çalışılmaktadır. Oysa sayın Cumhurbaşkanımız göreve geldikten sonra Anayasa Mahkemesi'ne doğrudan atadığı tek üye vardır. Bunun dışında Anayasa Mahkemesi Başkanı Sayın Mustafa Bumin 2 Kasım 1992'de, sayın Yalçın Acargün de 27 Mayıs 1991'de Cumhurbaşkanı merhum Turgut Özal tarafından Anayasa Mahkemesi üyeliğine seçilmişlerdir. Diğer üyeler, Sayın Ali Hüner 22 Eylül 1993, Sayın Ertuğrul Ersoy ise 8 Aralık 1999 tarihinde Anayasa Mahkemesi üyeliğine seçilmişlerdir. Cumhurbaşkanı sayın Ahmet Necdet Sezer'in adları geçen kişilerle sınıf arkadaşı olduğu doğrudur. Ancak, adı geçenlerin şimdiki görevlerine getirilmeleri ile sayın Cumhurbaşkanımız ile fakülteden sınıf arkadaşıolmaları arasında bir ilişki yoktur. 
     Sayın Cumhurbaşkanımızın, Cumhurbaşkanlığına seçilmesi üzerine boşalan Anayasa Mahkemesi Üyeliği'ne atadığı Ahmet Akyalçın ise Yargıtay Genel Kurulu'nca belirlenen 3 aday arasında yer almaktaydı. 
     Bakanlar Kurulu üyelerine atfen ortaya atılan iddianın bizzat sayın Başbakan tarafından sözlü ve yazılı açıklamalarla yalanlanmış olması nedeniyle, kimden kaynaklandığı ve hangi amaca hizmet ettiği bilinmeyen bu haber ve buna dayanılarak yapılan temelden yoksun yorumların kamuoyumuzda herhangi bir yanlış değerlendirmeye yol açmasını önlemek üzere bu açıklamanın yapılmasında yarar görülmüştür.'' 
     Cumhurbaşkanı'nın yetkileri 
     Tacan İldem, Cumhurbaşkanı Ahmet Necdet Sezer'in Cumhurbaşkanının yetkilerinin fazlalığından yakınırken, şu anda Cumhurbaşkanının sahip olduğu yetkileri de azımsayan bir tutum içinde olabildiği eleştirilerinin zaman zaman ortaya atılabildiğini bildirdi. 
     İldem bu konuda ise şunları söyledi 
     ''Sayın Cumhurbaşkanımızın şimdiki görevine seçilmeden önce Anayasa Mahkemesi Başkanı sıfatıyla yaptığı konuşmalarda gerçekten Cumhurbaşkanının Anayasa Mahkemesi üyelerini, Yargıtay Cumhuriyet Başsavcısı ve Başsavcı vekilini atamasında olduğu gibi yargı ile yetkilerini parlamenter demokratik sistemle bağdaşmaz bulduğunu ve bu yetkilerinin kısılması gerektiğini savunduğu anımsanacaktır. Sayın Cumhurbaşkanımız, bu görüşlerini şimdiki görevine seçildikten sonrada değiştirmiş değildir. Nitekim, 1 Ekim 2000 günü Türkiye Büyük Millet Meclisi açılış konuşması başta olmak üzere çeşitli vesilerle bu görüşlerini yinelemiştir. 
     Sayın Cumhurbaşkanımızın Cumhurbaşkanın görev ve yetkilerine ilişkin bilinen bu görüş ve düşünceleri anayasada buna ilişkin hükümler geçerliliklerini korudukça o düşünceleri doğrultusunda davranmasına olanak vermemektedir. Bir başka anlatımla anayasada sayın Cumhurbaşkanımızın geniş bulduğu yetkiler kaldığı sürece, bu yetkileri kullanmamak sayın Cumhurbaşkanımızın göreve başlarken TBMM önünde içtiği anayasayı uygulama sorumluluğuna işaret eden andın gereğini yerine getirmeme sonucunu doğuracaktır. Sayın Cumhurbaşkanımızın böyle bir hukuk dışı uygulamaya yönelmeyeceği açıktır." 
     
     
     







</TEXT>
</DOC>
