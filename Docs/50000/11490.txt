<DOC>
<DOCNO> 11490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sondun06.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de PKK ve DHKP-C'yi yasaklayan yasa kabul edildi 
</HEADLINE>
<TEXT>

     İngiltere'de Terörle Mücadele Yasası gereği, aralarında terör örgütleri PKK ve DHKP-C'nin de bulunduğu 21 örgütün faaliyetlerinin yasaklanmasına ilişkin tasarı parlamentoda kabul edildi. 
     Şubat ayında yürürlüğe giren yeni Terörle Mücadele Yasası'nın daha etkin hale getirilmesi amacıyla İçişleri Bakanı Jack Straw tarafından, 21 terör örgütünün yasaklanması için parlamentoya sunulan tasarının görüşülmesine önceki gün başlanmıştı. Tasarı için dün gece yapılan oylamada, 17 milletvekili ret, 396 milletvekili kabul oyu kullandı. 
     Tasarının Lordlar Kamarası'na gönderileceğine dikkat çeken siyasi çevreler, prosedür gereği bundan sonraki işlemin yasanın Lordlar Kamarası gündemine alınması ve burada oylanması olacağına dikkat çekiyorlar. 
     İçişleri Bakanı Jack Straw tarafından hazırlanan ve parlamentoda kabul edilen, PKK ile DHKP-C'nin de aralarında bulunduğu 21 örgütü terör örgütü ilan ederek, bu örgütlerin faaliyetlerini yasaklayan tasarı ağır hükümler içeriyor. 
     Tasarının Lordlar Kamarası tarafından da kabul edilerek yürürlüğe girmesi halinde söz konusu örgütlere üye olmak, bu örgütler için yardım toplamak, amblem ve flamalarını kullanmak suç kapsamına alınıyor. Söz konusu faaliyetlerde bulunanların yargılanmasını da öngören tasarı, bu kişilerin sınırdışı edilmelerine de imkan tanıyor. 
     Tasarının Lordlar Kamarası tarafından kabul edilerek İçişleri Bakanı tarafından imzalanarak yürürlüğe girmesinden sonra, listede adı geçen örgütlerin yasak kararına karşı temyize gitme hakları da bulunuyor. Bu durumda söz konusu temyiz başvurusunu görüşmek üzere bağımsız hakimlerden oluşan bir hukuk kurulunun karar vermesi öngörülüyor. 




</TEXT>
</DOC>
