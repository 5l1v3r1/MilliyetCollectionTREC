<DOC>
<DOCNO> 24624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/spor/ybay.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Dünya’dan eskiye... 
</HEADLINE>
<TEXT>

     TOGAY BAYATLI 

     TAM 10 gündür Kanada ve Amerika’daydım. Toronto’da Dünya Spor Yazarları Birliği’nin AIPS genel kurulunu yaptık. Yeniden başkan seçilmem nedeniyle sayısız kutlama mesajları ve telgrafları aldım. Medya da bu konuya geniş yer verdi. Herkese teşekkürler. 
     Kanada’dan sonra da New York’a geçtik. Dünya Türkleri Konseyi Onur Başkanı Dr.Ata Erim ve Fenerbahçe’nin eski unutulmaz santrforu Salim ile birlikte olduk. Dr.Erim geçtiğimiz hafta içinde New York’ta çok başarılı bir Türk Günü yürüyüşü organize etti. Bizim Salim ise "Dervish" adlı muhteşem bir lokantanın sahibi. Kapısı bütün Türkler’e açık. 
     Yeni Dünya’da da Türk sporu ve özellikle futbol büyük ilgiyle takip edilmekte. Türk televizyonları her yerde izleniyor. Fenerbahçe’nin şampiyonluğunun orada da coşku içinde kutlandığını anlattılar. Gerek Kanada, gerekse ABD’de Türk futbol takımları var. Hatta genç ve ümit milli takımlarımızda da oynayacak kapasitede olan futbolculardan söz ediliyor. 
     Şimdi ayağımın tozuyla tekrar Türkiye’deyim. Fenerbahçe Başkanı Aziz Yıldırım’ın istifası, Galatasaray’ın olaganüstü kongre kararı gündemdeki ana konular. Yıldırım’ın Fenerbahçe kulübüne her yöndeki katkıları unutulamaz. Galatasaray’ın yönetimi ise Sarı - Kırmızılı ekibin geçmişteki büyük başarılarına imza atan bir ekiptir. Her iki kulüpte de bu olaylar büyük boşluklar doğurur. 
     Ancak şu anda hepimiz bugün ve çarşamba günü oynanacak Azerbaycan ve Makedonya maçlarına kilitlenmeliyiz. 2002 Dünya Kupası finallerine katılabilmek için her iki karşılaşmayı da kazanmamız şart. Ligler bitti, şampiyonlar belli oldu. Tamam ama dünya eskisiyle, yenisiyle dönüyor. Hedeflerin sonu yok. Yeni ufuklar ve yeni başarıların peşinde koşmalıyız. Milli takıma destek vermeli ve bu maçlar için statları doldurup Ay - Yıldızlı futbolcularımızın yanlarında olduğumuzu ispatlamalıyız. İşte o zaman, sürekli ve evrensel gelişmeyi sağlarız. Yeni Dünya’daki Türkler de bizden bunu bekliyor. 
     



 SPOR 



























</TEXT>
</DOC>
