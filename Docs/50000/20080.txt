<DOC>
<DOCNO> 20080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/guncel/gun08.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni kilise ihtiyaç mı 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     Türkiye, ekonomik krizden çıkışta önemli kaynak olarak gördüğü turizm gelirlerini arttırmanın yollarını ararken, turistlerin "kilise" isteği ile karşılaştı. Bu istek, yeni kiliselere ihtiyaç olup olmadığını da tartışmaya açtı. 
     
     Tayyar Altıkulaç Diyanet İşleri eski Bşk. 
Engel olunmamalı      Din ve vicdan özgürlüğü, herkesin inancını dilediği gibi yaşamasını gerektirir. Hıristiyan vatandaşlarımızın, yeni kiliselere ihtiyacı varsa, bunun önünde bir engel olmaması gerekir. 
     Bugün birçok eski kilise var, ama bu kiliselerin olduğu yerleşim yerlerinde sosyal yapı çok değişti. Örneğin, Mudanya’da şu kadar gayri müslim vatandaş vardı, belki bugün hiç yok. O kiliseleri ihya edelim derseniz hiçbir anlamı olmaz. Kilise nerede yapılmak isteniyorsa orda yapılmalı. 
     
     Prof. Dr. Saim Yaper İlahiyat Fakültesi 
İhtiyaç varsa, olabilir      Yaşlı turistlerin ibadete meraklı olduğu biliyorum. Bu konuda gerekli istatistiki bilgi elde edilmeli. Gelen turistler buna ihtiyaç duymuşlar mı İbadet yeri aramışlar da bulamamışlar mı Bunu bilimsel olarak ele almak lazım. Bu, ihtiyaçla sınırlıdır. 
     Gösterilen ihtiyaç, gerçek bir ihtiyaçsa, bunu engellemek imkansız. İhtiyaca göre kilise yapılabilir. Bir mahsuru yok. Ama, politik düşünceler varsa durum farklı olur. 
     
     Hrant Dink Agos Gazetesi Sahibi 
Eski kiliseler yeter      Yeni kiliselere ihtiyaç olup olmadığını, ruhani merkezlerin belirlemesi gerektiğini düşünüyorum. Ama, bugün yeni kiliselerden ziyade, yeni ruhaniler yetiştirmek esas sorun olarak durmaktadır. İstanbul da 30’u aşkın kilisemiz var, yeni kiliseye ihtiyaç yok. Anadolu’nun birçok yerinde Ermenilerden kalma kiliseler var. Bunlar ya harabe halde bırakılmış, ya da değişik amaçlarla kullanılıyor. Bunlar restore edilirse, yarı müze, yarı ibadet yeri gibi kullanılabilir. Bu Türkiye için bir kazanç olur. 
     
     Tavit Köletavitoğlu Turizm Yatırımcıları Der. 
Yenisine gerek yok      Türkiye’de eski medeniyetlerden kalma binlerce kilise var. Ben yeni kilise açılmasına gerek görmüyorum. Almanya’da, İsviçre’de Türk nüfusu yokken, cami de yoktu. Ama şimdi Türk nüfus da, cami de var. Batı, bunu kendisine rahatlıkla sindiriyor ve oraya gelen nüfusun yoğunluğuna göre bunu yerine getiriyor. Turistik yörelerde bir kilisenin pazar ayinlerine açık olması, Türkiye açısından son derece pozitif bir yarar sağlar. Bundan turizmde payını alır. 
     



 GÜNCEL 























</TEXT>
</DOC>
