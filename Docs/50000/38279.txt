<DOC>
<DOCNO> 38279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo23.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolculara Yunanistan'dan büyük ayıp... 
</HEADLINE>
<TEXT>

     Türk-Yunan yakınlaşmasına katkıda bulunmak amacıyla düzenlenen bir dostluk maçı nedeniyle Yunanistan'a gelmek isteyen Beşiktaşlı futbolculara, Yunan konsolosluğu tarafından vize verilmediği öğrenildi. 
     Atina'da yayınlanan Elefterotipia Gazetesi, Beşiktaşlı eski futbolcularla Midilli Adası'nın Eolikos takımı arasında düzenlenen dostluk maçının, Türk tarafının tüm çabalarına rağmen, Yunanistan'ın İstanbul Konsolosluğu'nun vize yasağına takıldığını yazdı. 
     Elefterotipia Gazetesi, ''Beşiktaş'ın vizesine faul'' başlıklı haberinde, Beşiktaşlı futbolcuların Yunan Konsolosluğu tarafından tehlikeli kaçak göçmenler olarak değerlendirildikleri belirtildi. Bu konuda Beşiktaş Kulübü Başkanı Serdar Bilgili'nin Beşiktaşlı futbolcuların Yunanistan ziyaretleri sırasındaki ulaşım ve konaklama masraflarının tümünün Beşiktaş kulübü tarafından karşılanacağını teminat altına alan imzalı mektubunun bile Yunan tarafını ikna etmeye yeterli olmadığı kaydedildi. 
     Midilli Eolikos takımı yetkilerinin Yunan Konsolosluğu'nun vize yasağıyla ilgili tepkilerine de yer verilen gazete haberinde, ''Öyle görülüyor ki, Yunanistan'ın İstanbul Konsolosluğu'ndaki bir idari memur tarafından Beşiktaşın 'Efsanevi' futbolcularının ve ailelerinin 'Tehlikeli kaçak göçmenler' oldukları gerekçesiyle Midilli'yi ziyaret etmemeleri konusunda bir rapor düzenlendi ve bu rapor diplomatik makamlar tarafından da kabul edildi'' ifadeleri kullanıldı. 






</TEXT>
</DOC>
