<DOC>
<DOCNO> 40871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/guncel/gun10.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtlarda son gün 
</HEADLINE>
<TEXT>

     İSTANBUL Milliyet 

     Genel liseler ve ilköğretim okullarında kayıtlar bugün sona eriyor. Kayıtlarını son güne bırakanların bugün akşama kadar işlemlerini tamamlamaları gerekiyor. Anadolu liseleri ve süper liselere girmeye hak kazanan öğrencilerin kayıtları da yarın sona erecek. Kesin kayıtlar sonunda bu okullarda kontenjan açığı kaldığı taktirde, 9 Eylül'de açık kontenjanlar ilan edilecek, 10 Eylül'de tekrar kayıt yapılacak. 
     Kayıtların bugün sona erecek olması, anadolu liseleri ve süper liselere girme beklentisi olan, ancak bu okullara yerleştirilmeyen öğrenciler arasında paniğe neden oldu. Kayıt takviminin tatiller nedeniyle değiştirildiğine dikkat çeken veliler, "Sonuçların öğrenilmesinden sonra önümüzde başka bir okula kayıt için yalnızca iki günümüz kaldı. Bu süre içinde hem okul araştırıp hem de kayıtlarımızı yaptırmamız gerekiyor" dedi. 
     



 GÜNCEL 






















</TEXT>
</DOC>
