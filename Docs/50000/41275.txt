<DOC>
<DOCNO> 41275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sondun09.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'deki intihar saldırısında ölü ve yaralı sayısı yükseliyor 
</HEADLINE>
<TEXT>

     İsrail'in kuzeyindeki sahil kenti Nahariye'de bu sabah girişilen intihar saldırısında ölenlerin sayısı 5'e, yaralıların sayısı da 20'ye yükseldi. 
     İsrail televizyonu ve İsrail Kızılhaç örgütü Magen, ölenler arasında intihar komandosunun da bulunduğunu ve yaralılardan 4'ünün durumunun ciddi olduğunu belirttiler. Vücuduna yerleştirdiği parça tesirli patlayıcı gücü yüksek bombayı, Yahudilerin haftalık tatili şabbat'tan karargahlarına dönen askerlerin oluşturduğu kalabalık içinde patlatan kamikazenin vücudunun patlamanın etkisiyle 30 metre öteye fırladığı belirtildi. 
     Batı Şeria'nın Eriha kentinin kuzeyinde bir İsrail okul servisine otomatik silahlarla düzenlenen ve 2 kişinin öldüğü, 3 kişinin yaralandığı saldırıyı da, Filistinli radikal dinci örgüt İslami Cihad üstlendi. Örgüt, yayınladığı bildiride, saldırıyı İslami Cihad'ın askeri kanadının düzenlediğini açıkladı. 
     
     

</TEXT>
</DOC>
