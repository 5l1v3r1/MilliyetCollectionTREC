<DOC>
<DOCNO> 45601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/soneko02.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'nin 2002 bütçesi 155 trilyon.... 
</HEADLINE>
<TEXT>

     TBMM'nin, 2002 yılı bütçesi, geçen yıla göre yüzde 45 oranında bir artışla 155 trilyon lira olarak hazırlandı. Bütçede, Anayasa değişikliği sırasında kabul edilen, milletvekili maaş artışına ilişkin düzenleme dikkate alınmadı. 
     Meclis'in 2002 yılı bütçesinde, yolluklarla birlikte milletvekili maaşları için yaklaşık 30 trilyon lira ayrıldı. 
     TBMM Genel Sekreteri Vahit Erdem'in verdiği bilgiye göre, TBMM'nin 2002 yılı bütçesi tasarruf tedbirleri doğrultusunda hazırlandı. Geçen yıl 105 trilyon lira olan bütçe rakamından yüzde 45 oranında bir artışla hazırlanan 2002 yılı bütçesi, Meclis Başkanlık Divanı'nda kesinleştirildikten sonra doğrudan Plan ve Bütçe Komisyonu'na sunulacak. 
     Yeni bütçede tasarruf tedbirleri uyarınca taşıt ve demirbaş eşya alımı öngörülmüyor. Azami tasarrufla hazırlanan bütçenin önemli kısmını personel gideri, milletvekili ödenek ve yollukları oluşturuyor. Kırtasiye alımlarının ve tüketimin minimize edildiği bütçede, yatırımlarda büyük oranda kısıntıya gidildi, sağlık giderleri için de gerçekçi bir kaynak ayrıldı. 
     Toplam 155 trilyon lira olarak belirlenen bütçenin, 38 trilyon lirası personel maaşları, 30 trilyon lirası yolluklarla birlikte milletvekili maaşları, 30 trilyon lirası da sağlık harcamaları için öngörüldü. Milli sarayların tüm giderleri için ise 23 trilyon lira ayrıldı. 
     






</TEXT>
</DOC>
