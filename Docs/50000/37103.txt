<DOC>
<DOCNO> 37103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sonspo15.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Herkes gerçek Galatasaray'ı görecek" 
</HEADLINE>
<TEXT>

     Galatasaray'ın milli futbolcusu Ümit Davala, ''Denizlispor maçında herkes gerçek Galatasaray'ı görecek'' dedi. 
     A Milli Futbol Takımı aday kadrosunda yer alan ve kafileyle birlikte Norveç ile yapılacak özel milli maç için Oslo'ya iden Ümit Davala, internette kendisine ait ''www.umitdavala.com'' adlı sitede yaptığı açıklamada, ligin ilk maçında deplasmanda Gaziantepspor'la 1-1 berabere kaldıklarını hatırlatarak, şunları kaydetti 
     ''Maalesef lige puan kaybederek başladık. Ne biz, ne de Gaziantepspor hava koşulları nedeniyle gerçek futbolumuzu sahaya yansıtamadık. Aslında hakemler için pek fazla konuşmak istemiyorum, ama maçın hakemine de değinmeden edemeyeceğim. Hava sıcaklığı onu da etkilemiş olacak ki, maçın kaderini etkileyecek hatalar yaptı. Suat'a ilk sarı kartı gösterdiği pozisyonda, ne Suat, ne de biz oyunun niye durduğunu anlayamadık. Soru soran Suat'a bu pozisyonda çok haksız bir sarı kart gösterdi. Ya Gaziantepspor'da sarı kartı bulunan Kemal'e kırmızı kart göstermesi gerekirken, Mehmet Polat'a gösterdiği sarı kart konusuna ne demeli Bu konudaki düşünceleri sizlere bırakıyorum.'' 
     
     Herkes gerçek Galatasaray'ı görecek 
     Ümit Davala, ligde bu hafta yapacakları Denizlispor maçıyla ilgili olarak da şöyle konuştu ''Denizli maçı ile birlikte gerçek kimliğimize kavuşacağımıza inanıyorum. Kimse Gaziantepspor karşısında oynadığımız futbolu baz almasın. Herkes gerçek Galatasaray'ı görecek'' dedi. 
     A Milli Futbol Takımı'nın Norveç ile yarın yapacağı özel maça da değinen Ümit Davala, şu görüşleri belirtti ''Milli takımımız 47 yıldır hasret kaldığı Dünya Kupası finallerine bu kez çok yaklaştı. Milli Takımlar Teknik Direktörü Şenol Güneş'e futbolcular olarak, geçtiğimiz kamp döneminde kutladığımız doğum gününde bir söz vermiştik. Ne yapıp ne edip, Dünya Kupası'na katılacağız. Bu nedenle de hazırlıklarımızı en iyi şekilde yapmalıyız. Norveç'le oynayacağımız maçın eksikliklerimizi görmek açısından çok faydalı olacağı inancındayım.'' 
     Gaziantepspor maçında aldığı bir darbe nedeniyle ayağında ödem oluştuğunu anlatan Ümit Davala, sakatlığının maç saatine kadar geçmemesi durumunda milli takımdaki yerini alamayacağını belirterek, ''Umarım ağrılarım azalır ve ben de ülkem için bir kez daha milli olma fırsatını elde ederim'' şeklinde konuştu. 







</TEXT>
</DOC>
