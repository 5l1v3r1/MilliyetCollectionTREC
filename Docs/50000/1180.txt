<DOC>
<DOCNO> 1180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/yazar/congar.html </URL>
<DATE> 2001/01/08/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Ortadoğu'da geriye sayım 
</HEADLINE>
<TEXT>

     Filistin - İsrail sorunu Clinton ile başlamadı, Clinton ile de bitmeyecek. Ama görevde sadece 12 günü kalan ABD Başkanı'nın ısrarlı temposu ve gerek Amerikalı, gerekse Ortadoğulu birçok gözlemcinin söyledikleri, barışa niyetli önemli bir kesimin "son fırsat da elden kaçıyor" psikolojisi içinde. Beyaz Saray el değiştirmeden, ne yapılabilecekse yapılması için canla başla çalıştığını ortaya koyuyor. 
     Ortadoğu'da adeta Washington'un takvimine endekslenmiş bir "geriye sayım" olmasını yadırgayanlar, küçümseyenler, lanetleyenler de var tabii. 
     Bir yandan, barışın ancak ve ancak iki tarafın da taviz vermesiyle gerçekleşebileceğini kavramayanlar ile açıkçası bu aşamada barışı istemeyenler, Clinton'ın girişimini, "tarihe adını büyük harflerle bırakmak uğruna" kalkışılmış bencil ve gayrisamimi bir çaba diye nitelendiriyorlar. 
     Öte yandan, 350 cesedin üzerindeki toprak daha tazeyken ve her gün yeniden kan akarken barış yapmanın gerçekçi olmadığını söyleyenlar var. Kaldı ki, İsrail Başbakanı Ehud Barak'ın razı olacağı herhangi bir anlaşmanın, ülkenin parlamentosu Knesset tarafından onaylanmayacağı, 6 Şubat'ta Likud'un şahin lideri Ariel Şaron'un başbakan seçilmesi halinde ise tümden yoksanacağı yönünde haklı kaygı taşıyanlar da çok. Yıllardır barışı üretememiş olan diplomasinin 20 Ocak'a kadar olumlu bir sonuç verebileceğine inanmak, bu ortamda gerçekten zor. Beyaz Saray yetkilileri dahil, hiçkimse "iyimserim" demiyor, ama Clinton'ın niyeti yine de görevdeki son anına kadar her yolu denemek. 
     ABD'li yetkililere göre, Filistin lideri Yaser Arafat'ın, en az Clinton ve Barak kadar iyi bildiği bir şey var George W. Bush'un Ortadoğu diplomasisi için kuracağı ekibin işe ısınması. devreye girip verimli olabilmesi epey zaman alacak. Bu süre içinde İsrail'de beklenen olur ve Şaron seçilirse, barış rüyası da bitecek en azından Filistin halkının bugünkü koşullarda elde etmesi mümkün olan hakları alacağı bir barış uzun süre gerçekleşmeyecek. 
     Arafat'ın kendi ölümlülüğünün de kuşkusuz farkında olduğunu söyleyen bir yetkili, Filistin liderinin "Ben bu işi yapacak mıyım, yoksa burada bırakıp göçecek miyim" sorusuyla karşı karşıya olduğunu söylüyor. Washington'daki bir Arap diplomata göre de, Clinton geçen hafta Arafat'a, "Elimizde büyük bir fırsat var. Bu fırsatı kaçırırsak, ben üzülerek, yine de sonuna kadar gayret gösterdiğimi bilerek ayrılırım görevden. Ama tarih hesabını sizden sorar. Filistinlilerin gelecek kuşakları sizi suçlar" demiş. ABD Başkanı'nın basın toplantısında bir soru üzerine söyledikleri ise, aynı mesajı belki de gerçekten tarihe kalacak sözlerle iletiyordu "Hepimizin süresi sınırlı. Aradaki fark, bazılarımızn, bu sürenin sınırını bilmesinde." 
     Peki Clinton kendi süresi dolmadan ne yapabilir, neyi deneyecek 
     Washington'da üzerinde konuşulan birkaç olasılık var. Bu olasılıklardan bazılarının siz bu yazıyı okurken netleşmiş olması da mümkün. Zira Clinton'ın New York'ta Türkiye saatiyle sabaha karşı yapacağı bir konuşmada ya da bugün bir karar açaklaması bekleniyor. 
     Olasılıklardan biri, önümüzdeki hafta ABD öncülüğünde, Rusya, Avrupa Birliği, Arap ülkeleri ve muhtemelen Türkiye'nin de katılımıyla bir uluslararası konferans toplanması. Bu konferansta hedef, İsrail ile Filistin arasında nihai statü anlaşmasına yönelik müzakerelerin sürmesini bir anlamda güvenceye alacak uluslararası bir belge hazırlamak, böylece de Clinton, belki Barak ve hatta kimbilir belki Arafat sonrası için bir deklarasyonla, "barış yolundan çıkılmamasını" temin etmek. 
     Diğer bir olasılık, Clinton, Barak ve Arafat'ın buluşarak "bugüne kadar üzerinde anlaşılan ve anlaşılamayan nihai statü meselelerini içeren" bir üçlü deklarasyon yapmaları. Böylece son dönemin müzakerelerine şeffaflık sağlanacak ve "giden gittikten sonra, yerine gelenlerin yadsıyamayacağı, farklı yorumlara imkan bırakmayacak bir belge" ortaya konacak. 
     Barak ve Arafat'ın böyle bir "son dakika" zirvesinde, ciddi uzlaşma kalemlerine imza koymaları halinde, bir ön barış anlaşmasından bile söz edilebilecek. 
     Ancak iki liderin zirveye yanaşmaması da mümkün bu durumda Clinton'ın tek taraflı bir deklarasyonla "Ben bunları önerdim. Barak şunları, Arafat şunları kabul etti. Bu noktadayız, bundan sonra çözülmesi gerekli anlaşmazlıklar şunlar" demesi olasılığı üzerinde duruluyor. 
     Tabii, bir de en kötümser, ancak pek de uzak olmayan olasılık var ki o da, uzlaşmazlıkların derinliği ve şiddetin sürmesi gözönünde tutularak barış müzakerelerinin askıya alınması. 
     Biz yine de, iyimserlik kırıntılarının izini sürüp Clinton'ın bizzat kendi adını vererek masaya koyduğu öneri paketinde, Barak ve Arafat'ın uzlaşabileceği umudunu yaratan noktaları hatırlayalım. 
     Paketin merkezinde, Kudüs'ün Arap mahalleleri ile Haram El Şerif'in Filistin egemenliğine devri, İsrail'in Gazze'nin tümünden ve Batı Şeria'nın yüzde 95'inden çekilmesi var. Filistin ayrıca Negev Çölü'nün de bir bölümünü devralıyor. ABD yetkililerine göre, Barak bu koşullara razı görünüyor. Arafat açısından en önemli kazanım, "barış için toprak" ilkesi çerçevesinde İsrail Başbakanı'nın zaten başından beri yanaştığı "geri çekilme" konusu değil, egemenlik konusu. Clinton, Haram El Şerif'teki egemenlik devrinin, uluslararası bir barış gücünün yerinde gözlemciliği ile güvenceye alınmasını da istiyor. 
     Buna karşılık, hem Yahudi yerleşimlerinin ayakta kalması, hem de Filistinli mültecilerin ülkelerine dönüşünden vazgeçilmesi, Clinton paketinin İsrail tarafına sunabileciği iki önemli taviz. Gerçi Arafat'ın mültecilerin dönüş hakkından taviz vermeyi kabul etmediği söyleniyor ama, Filistin kabinesinin bazı üyeleri, kaynağını BM Genel Kurulu'nun 1948 tarihli 194 sayılı kararında bulan bu "hakkın" müzakere edilebileceğini de ifade ettiler. Zira iki yıl önce, Filistin Anayasası'ndan İsrail'in tasfiyesine ilişkin hükümler çıkarılırken, bu bağlamda ele alının "dönüş hakkı" da metin dışı bırakılabilmişti. ABD yetkilileri, içeriği henüz resmen açıklanmamış olan, ancak ana hatları taraflarca basına sızdırılan bu paketin, "Barak ve Arafat'ı bugüne dek hiç olmadığı kadar yakınlaştırdığını", "tarihi fırsat" inancının da asıl buradan kaynaklandığını belirtiyorlar. Fırsat kaçırılırsa, kazançlı çıkan şiddet olacak ve önce kalıcı barış hayali, sonra belki de birarada yaşama pratiği tümden terkedilecek. 
     Süresi dolan gidecek. Tarihin ağırlığı yine Ortadoğulu çocukları ezecek. 
     
     





Issawi'ye saygı 


Dokunmaya devam 


Sessiz zirveler 


İndirgenmiş ittifak... 


Saray, stadyum ve hamburger .. 


Ortadoğu'da geriye sayım 


"Bizi sevmiyorlar .." 


Olimpiyat ve maydanoz 


Memleket gerçekleri... 


Demirel Çağlar dava arkadaşım 


Kefalet çeşitlidir 


Telekom tekeli gelişmenize engel’ 


"Cep" cebi yakıyor 


</TEXT>
</DOC>
