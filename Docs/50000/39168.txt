<DOC>
<DOCNO> 39168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/spo03.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol canavarı 
</HEADLINE>
<TEXT>

Bülent’in kırmızı kart görmesi de Galatasaray’ı durduramadı. Arif 3, Ümit 2 kez patladı. Diğer golü ise Serkan attı. Ev sahibine Ümit Ozan, Tetteh ve Recep’in golleri yetmedi 
     ERHAN TELLİ 

     Karadeniz’in temiz havası, Aslan’ın ciğerlerine dolunca, Sarı - Kırmızılılar, Rizespor deplasmanında gol olup yağdılar. 90 dakikadaki etkili futbollarıyla, sonuca giden Galatasaray’da açıkçası bu işin bu kadar kolay olacağını, futbolcular da dahil hiç kimse tahmin edemezdi. 
     16. dakikada Sergen, topu Arif’in önüne yuvarlandı. Arif de, şık bir vuruşla topu ağlara gönderdi. 
     21. dakikaya girilirken Sergen, yaptığı güzel asistle altı pasın üzerinde bekleyen Serkan’ı gördü. Serkan’a da topu filelere göndermek kaldı 2 - 0. 
     23. dakikada sağ kanatta topla buluşan Arif, Ümit Davala’ya "al da at" der gibi bir orta gönderdi. Ümit, topu önce göğsüne alıp yumuşattı, sonra da kafayla filelere gönderdi 3 - 0. 
     37. dakikada cılız gelişen Rize ataklarının birinde Kaptan Bülent, Ümit Ozan’ı yere indirdi. Hakem Mustafa Çulcu, tartışmalı bir kırmızı kart çıkartarak, Bülent’i oyundan attı. Galatasaray bu dakikadan sonra 10 kişi kaldı. 
     53. dakikada bir kez daha sahneye çıkan maçın yıldızı Ümit Davala, ceza alanına girerken sert vurdu 4 - 0. 
     56. dakikada bizim de "Ümit"imiz var diyen Rize’de Keitha’nın pasıyla buluşan Ümit Ozan, 18’ın dışından topu ağlara yolladı 4 - 1. 
     61. dakikada bu kez Ümit Davala, sağ kanattan kendisine gol attıran Arif’e ortaladı. Arif, rahat bir vuruşla, kendisinin ikinci, takımının beşinci golünü kaydetti 5 - 1. 
     64. dakikada Rizespor’dan gol sesi geldi. Tetteh, Sarı - Kırmızılı defansın arasından sıyrılıp, sert vurdu ve Mondragon’u avladı 5 - 2. 
     82. dakikada kazanılan frikik atışını kullanan Arif, farkı dörde çıkardı 6 - 2. 
     85. dakikada Galatasaray ceza alanı içine doldurulan topa, Rizespor’un savunma oyuncularından Recep kafayı vurdu 6 - 3. 
     
Sonuç doğal’      GALATASARAY Teknik Direktörü Mircea Lucescu, "Bizim için önemli olan üç puandı. Sanıyorum bunu hak ederek aldık. Oyuncularım maç içinde çok iyi koştu, iyi kademe yaptı. Saha zemini ve şartlara iyi adapte oldular. Gollerin atılması doğal" dedi. Rumen hoca, "10 kişi kalınca forvet çıkarmayı tercih etmedim. Bunu yapsaydım onların baskısını kabul etmek zorunda kalırdık" diye konuştu. 
     BÜLENT’İN kırmızı kart görmesiyle ilgili olarak, "Her maçta bunu yaşamaya alışıyoruz" yorumunu yapan Lucescu, "Eksik olmamıza rağmen otaya konulan futboldan dolayı oyuncularımı tebrik ederim" dedi. Bülent ise, "Hakem yanlış karar verdi, haksızlık yaptı" ifadesini kullandı. Bu arada Galatasaray’ın uçağı bozulunca İstanbul’dan başka uçak çağrıldı. Kafile sabaha karşı İstanbul’a döndü. 
     
NOTLAR      Kürşat pazarlığı 
     GALATASARAY, Kürşat için Çaykur Rizespor’a maçtan bir gün önce resmi teklif yaptı. Ancak Karadeniz ekibinin 1 milyon dolar talep ettiği, Sarı - Kırmızılılar’ın da indirim istediği belirtildi. Ümit ile ilgili girişimlerin de sürdüğü bildirildi. Bu arada Jardel için ise Marsilya’ya salı gününe kadar süre tanındı. Fransızlar’ın teminat mektubu hazırladığı ifade edildi. 
     
     Tatsız olaylar 
     MAÇIN sonlarına doğru Rize’de tribünler karıştı. Önce Şeref Tribünü’nde iki Galatasaraylı taraftarla, Rizeli taraftarlar arasında bir tartışma yaşandı. Daha sonra da Rizeli taraftarlar, kale arkasındaki Sarı - Kırmızılı taraftarların üzerine akın etti. Askerler grubu dağıttı. Taraftarlar Galatasaray’ın yedek kulübesini de taşladılar. Karşılaşmanın bitiminde de Rizeli taraftarlar hakemin üzerine yürümeye çalıştılar. Rizeli oyuncularla tartışan Vedat’ın ise aldığı darbe sonucu yüzü şişti. 
     
     Lazio takipte 
     GALATASARAY’IN Şampiyonlar Ligi’ndeki rakiplerinden İtalyan Lazio, Sarı - Kırmızılılar’ı takip altına aldı. Dün Rize’ye gelen Lazio’nun futbol sorumlularından Vincenzo Paranelli, karşılaşmayı tribünden izledi. Paranelli, grupta kendilerini zorlayacak en güçlü adayın Sarı - Kırmızılı ekip olduğunu söyledi. 
     
     Albayrak’a tepki 
     RİZESPORLU taraftarlar, kendi hemşerileri, Galatasaray yöneticisi Abdürrahim Albayrak’ı karşılaşma boyunca protesto ettiler. Bu arada Sarı - Kırmızılı futbolcuları stada getiren otobüse de bazı taraftarlar stada girerken şeftali attılar. İstanbul’dan gelen basın mensuplarına da büyük tepki gösterdiler. 
     
Kiko geliyor      GALATASARAY, Atletico Madrid’in ünlü futbolcusu "Kiko" lakablı Fransesco Narvaez ile prensip anlaşmasına vardı. Sarı - Kırmızılı yöneticilerin, Atletico yöneticileriyle Madrid’de bir araya geldikleri ve son pürüzleri çözdükleri ifade edildi. Kiko’nun önümüzdeki günlerde Türkiye’ye gelerek imza atacağı belirtildi. Kiko’nun İngiliz Southampton’dan da teklif aldığı ancak Galatasaray’ı Şampiyonlar Ligi’nde oynamak için tercih ettiği belirtildi. n Mehmet DEMİRCAN 
     



 SPOR 



























</TEXT>
</DOC>
