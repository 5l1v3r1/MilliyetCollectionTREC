<DOC>
<DOCNO> 36137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/ekonomi/eko03.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sefer tartışma sarsıntı yaratmadı 
</HEADLINE>
<TEXT>

ANAP ve Genelkurmay arasındaki ulusal güvenlik’ tartışması, piyasaları korkulduğu kadar etkilemedi 
     EKONOMİ SERVİSİ 

     Başbakan Yardımcısı Mesut Yılmaz’ın başlattığı ulusal güvenlik tartışmasına Genelkurmay’ın da katılmasıyla endişelenen para ve sermaye piyasası günü ağır hasar vermeden kapattı. Piyasalarda en sert tepkiyi 11 bin lira artarak günü 1 milyon 378 bin liradan tamamlayan dolar verirken, bono faizleri durgun bir seyir izledi. 
     
     Merkez de önleyemedi 
     Ulusal güvenlik tartışmasına Genelkurmay’ın da önceki akşam sert bir açıklamayla katılmasının yarattığı gerginlik piyasalara da yansıdı. Sabah açılışta tedirgin başlayan piyasalarda en dikkatli izlenen veri dolar oldu. 
     Döviz piyasasında sabah ilk işlemler 1 milyon 370 - 1 milyon 377 bin lira aralığından geçti. Merkez Bankası’nın sabah saatlerinde açtığı döviz satış ihalesinde de ortalama dolar satış kuru 1 milyon 379 bin 307 lira oldu. 60 milyon dolarlık satış yapılan ihale de dövizdeki alımları durduramadı. 
     Uzmanlar, Yılmaz ile Genelkurmay arasındaki tartışmaya hükümetin diğer ortaklarının katılmaması nedeniyle dövizin fazla etkilenmediğini dile getirdiler. 
     Doların TL’ye karşı değer kazanmasının fiyatları psikolojik sınır olarak kabul edilen 1 milyon 400 bin liraya yaklaştırdığını kaydeden bir bankacı, fiyatların önümüzdeki günlerde 1 milyon 400 bin liranın üzerine çıkacağını iddia etti. 
     
Borsa sığlıktan düşemiyor      Ulusal güvenlik tartışmaları borsa cephesini de tedirgin etti. Uzmanlar hafta başından bu yana borsada yaşanan gerilemelerin bir nedenini de bu tedirginliğe bağladılar. Bununla birlikte piyasanın sığlığı ve tahtalara alıcı gelmemesi borsanın çok fazla düşmesini engelledi. Dün gün içinde 9.394 puan seviyesine kadar inen İMKB - 100 Endeksi, günü yüzde 0.65 kayıpla ve 9.577 puandan tamamladı. Önceki güne göre yüzde 25 düşen işlem hacmiyse 146.3 trilyon seviyesinde gerçekleşti. Borsacılar, dün ANAP cephesinden konuya ilişkin yapılan açıklamanın tedirginliği azaltmaktan uzak olduğunu vurgulayarak, "Bu konu 21 Ağustos’taki MGK toplantısına kadar bizim üstümüzde giyotin gibi duracak, önümüzü tıkayacak" dediler. 
     



 EKONOMİ 





















</TEXT>
</DOC>
