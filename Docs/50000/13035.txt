<DOC>
<DOCNO> 13035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sontur03.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"F Tipi'nde çalışmalara ölüm oruçları bittikten sonra başlanacak" 
</HEADLINE>
<TEXT>

     Adalet Bakanı Hikmet Sami Türk, F tipi cezaevlerinde yapılacak çalışmalara, halen devam eden açlık grevi ve ölüm orucu eylemleri tamamen sona erdikten sonra başlanacağını bildirdi. 
     Türk, FP Rize Milletvekili Mehmet Bekaroğlu'nun soru önergesini yanıtlarken, cezaevlerindeki eylemler ve F tipi cezaevlerinde yapılacak çalışmalar konusunda bilgi verdi. 
     'Cezaevlerinde sorun oluşturan konular büyük oranda çözülmüş olup az da olsa bu tür sorunlar halen devam etmektedir'' diyen Türk, 19 Aralık 2000 tarihinde müdahalede bulunulan 20 cezaevinin, kapasiteleri üzerinde terör suçundan hükümlü ve tutumlu barındıran cezaevleri olduğunu belirterek, müdahale sırasında oluşan hasar nedeniyle büyük bölümünün kullanılamaz hale geldiğini kaydetti. Türk, bu nedenle, açılması ertelenen F tipi cezaevlerine zorunlu olarak nakil yapılması zorunluluğu doğduğunu hatırlattı. 
     Türk, ''Şartla Salıverilme, Dava ve Cezaların Ertelenmesi Yasası'' gereğince tahliye olanlar nedeniyle kapasite yönünden adli suçlardan hükümlü ve tutukluların barındırıldığı cezaevlerinde rahatlama meydana gelmesine karşılık, bu durumun terör suçundan hükümlü ve tutumluların barındırıldığı cezaevleri açısından sözkonusu olmadığını belirtti. Bu cezaevlerinde başlatılan oda sistemine dönüştürme çalışmalarının halen devam ettiğini anlatan Türk, çalışmalar bitmeden sözkonusu cezaevlerine terör suçundan hükümlü ve tutuklu sevkedilmesinin güvenlik açısından sakıncalı olacağını bildirdi. 
     Türk, Adalet Bakanlığı'nın F tipi cezaevlerinin hukuki altyapısının tamamlanmasından sonra açılmasının öngörülmesine karşılık, müdahale sonrasında F tipi cezaevlerine nakil yapılmasının zorunlu hale geldiğini kaydetti. Türk, yüksek güvenlikli F tipi kapalı cezaevlerinin BM Minimum Cezaevi Standart Kuralları, Avrupa Konseyi Bakanlar Komitesi'nin Tehlikeli Mahpusların Hapsedilmeleri ve Tretmanları Hakkındaki tavsiye kararı ile Terörle Mücadele ve Çıkar Amaçlı Suç Örgütleriyle Mücadele Kanunu, Ceza İnfaz Kurumları ve Tevkifevlerinin Yönetimine ve Cezaların İnfazına Dair Tüzüğe uygun yapıldığını savundu. 
     Türk, sivil topum örgütleri ve TBMM İnsan Haklarını İnceleme Komisyonu ile uluslararası standartlar da dahil F tipi cezaevleri konusunda yapılacak çalışmalara, cezaevlerinde halen devam eden açlık revleri ve ölüm orucu eylemleri tamamen sona erdikten sonra başlanacağını bildirdi. 




</TEXT>
</DOC>
