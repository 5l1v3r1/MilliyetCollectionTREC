<DOC>
<DOCNO> 21931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/yazar/sazak.html </URL>
<DATE> 2001/05/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
MHP ve kabine 
</HEADLINE>
<TEXT>

     ANAP lideri Mesut Yılmaz'ın gündeme getirmeye çalıştığı "kabine revizyonu"na Devlet Bahçeli'den "hayır" yanıtı geldi. 
     MHP, "bıçak sırtında" giden koalisyon dengelerini bu aşamada bozmak istemediği için "bakan değişikliği" konusunda uygun zamanı kolluyor. Liderin nabzını tutan bir MHP kurmayı, Bahçeli'nin stratejisini şöyle yorumladı 
     "Devlet Bey, Mesut Yılmaz istiyor diye bakanları değiştirmez. Hükümet zaten güçbela ayakta duruyor, şimdi revizyona gitmenin sırası mı Neye göre bakanları değiştireceksiniz Ekonomik krizin siyasi faturası kesilecekse bunda Bakanlar Kurulu'nun ortak sorumluluğu var. Hükümet üyelerini tek tek nasıl suçlayacaksınız Recep Önal'ın bile bakanlık koltuğunda oturduğu hükümette MHP, Kemal Derviş'le takıştılar diye Enis Öksüz'ü, Hüsnü Yusuf Gökalp'i gözden çıkaramaz. Revizyon lafı edenler Bahçeli'yi hiç tanımamışlar. Devlet Bey, hariçten telkinlerle değişikliğe gitmez." 
     Bahçeli'nin dün Osmaniye'de yaptığı açıklama "revizyon"u gündemden düşürdü. Anayasa Mahkemesi'nin Fazilet davasıyla ilgili kararının da "bekleme süreci"nde etkisi olabilir. 
     MHP'de asıl kaygıyı IMF'ye verilen "niyet mektubu"ndan sonra Kemal Derviş'in ülke yönetiminde artan etkisi ve Bahçeli'nin de imzası bulunan kararların "uygulamada yaratacağı" sıkıntılar oluşturuyor. Örneğin tarımdaki "destekleme fiyatları" seçmen kitlesi Anadolu'ya, çiftçi ve köylüye dayalı MHP'yi kara kara düşündürüyor. 
     "Kıyamet, buğday fiyatları"nda kopacak 
     Derviş'in 155 bin lira olmasını istediği rakam MHP'de 180 bin lira dolayında konuşuluyor. Tarım Bakanı, "Çiftçiye alın terini veremeyeceksek, hükümette kalmanın alemi yok, Derviş bizi bitirmeden çekilelim" diyormuş. 
     Vuruşarak çekilmek... MHP'ye "revizyon"dan daha çok yakışır 
     Kabineye girdiği günden beri Kemal Derviş'e "dördüncü ortak" gözüyle bakılan MHP'nin eski tadının kalmadığı bir gerçek. Olası bir seçimi düşünerek pozisyon alıyor, Bahçeli'nin ekibi. Mesut Yılmaz'ın "kabine revizyonu" isteminin soğuk karşılanmasının başka nedenleri de var. Kulisten aktaralım 
     "ANAP liderinin hükümette ne yapmak istediğini biliyoruz. Sadettin Tantan'dan kurtulmak istiyor. Erkan Mumcu'dan da rahatsız. Bunları kendisine rakip görüyor. Ancak unutulmasın İçişleri Bakanı'nı göreve Başbakan atadı. Ecevit'in şu sıra Tantan'ın değiştirilmesini içine sindirebileceği beklenmemeli. DSP'nin içi de karışık, DSP kurultayında ortaya çıkan muhalefet, Derviş'in kuracağı parti, solda yeni oluşum derken revizyon yaparak Meclis'teki hassas dengeleri bozmak istemez Ecevit." 
     Yılmaz, ortaklarını ikna edemezse, revizyon yaza kalıyor. 
     
     







Yeni dinamizm 


Cinayete ödül... 


Hükümetteki hava 


Lise Müdürü ve linç hukuku 


Hukuksuzluğa karşı hukuk reformu... 


Omletli siyaset 


19 Mayıs 1915 


Önemli kalmanın yolu... 


Ne olacak bu bankaların hali 


Hukuk nasıl kurtulur 


Kültür de denetlenir 


MHP ve kabine 


Sezer'e çağrı "Daha çok hukuk" 


Dükkanlar satılacak 


Sadun Hoca’nın " şıköları 


Balkaner’in kasasından Demirel’e uzanan liste 


</TEXT>
</DOC>
