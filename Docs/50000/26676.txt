<DOC>
<DOCNO> 26676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo24.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Basını "İbrahim Kutluay AEK'da kalıyor" 
</HEADLINE>
<TEXT>

     Yunanistan'ın AEK Atina takımında forma giyen milli basketbolcu İbrahim Kutluay'ın sözleşmesinin yenilenmesine kesin gözüyle bakıldığına dair iddialar Yunan basınında geniş yer buldu. 
     Atina'da yayımlanan To Vima Gazetesi, ''Kutluay AEK'in paşası'' başlığı ile verdiği haberde, İbrahim Kutluay'ın menejeri ile AEK Başkan Yardımcısı Yiannis Graniças arasında yapılan görüşmenin uzlaşmayla sonuçlandığını savundu. 
     Sözleşmenin temel şartlarının zaten mevcut olduğunu belirten To Vima, geriye sadece ayrıntıların kaldığını yazdı. Gazete, İbrahim Kutluay'ın İstanbul'dan döner dönmez sözleşmeyi imzalayacağını da öne sürdü. 
     Ta Nea Gazetesi ise İbrahim Kutluay'ın AEK'de kalması için geriye sadece rütin işlemlerin kaldığını belirttiği haberinde, Türk basketbolcunun AEK ile ilişkilerinin son derece iyi düzeyde olduğunu vurguladı. 
     Gazete, AEK yöneticilerinin İbrahim Kutluay'ın takımda kalmasına yönelik isteklerini de açıkça ifade ettiklerini kaydetti. 






</TEXT>
</DOC>
