<DOC>
<DOCNO> 21736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sondun05.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Titanic kurbanlarına DNA testiyle kimlik tespiti yapılacak 
</HEADLINE>
<TEXT>

     Kanadalı bilim adamları, Atlantik Okyanusu'nun kuzeyinde 1912 yılının Nisan ayında buzula çarparak batan Titanic gemisinde yaşamını yitirenlerden 3 kişinin kimliklerini DNA testiyle tespit edecekler. 
     Çıktığı ilk yolculuğunda batan Titanic'te yaşamını yitiren 1500'den fazla yolcudan 150 kadarının cesedi bulunarak Kanada'nın Halifax kentinde toprağa verilmiş, ancak bunlardan 43'nün kimliği tespit edilememişti. 
     Kimliğinin açıklanmasını istemeyen üç aile, yakınlarının tespit edilmesi amacıyla mezarların açılması ve DNA testi yapılması konusunda gerekli makamlardan izin aldı. Uzmanların, en gelişmiş yöntemleri kullanarak DNA testiyle bu ailelerin yakınlarını tespit etmeye çalışacakları belirtiliyor. Kanada'nın Newfoundland bölgesinin 600 kilometre güneyinde, 3 saat içinde buzlu sulara gömülen Titanic'ten 700 kadar kişi kurtulmayı başarmıştı. 







</TEXT>
</DOC>
