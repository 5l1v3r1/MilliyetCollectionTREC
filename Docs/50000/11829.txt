<DOC>
<DOCNO> 11829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sonspo08.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Hagi'ye verilen ceza için federasyona öfke 
</HEADLINE>
<TEXT>

     Beşiktaş Kulübü, yazılı bir açıklama yaparak, son zamanlarda Türk futbolunda gelişen olayları kaygıyla karşıladıklarını belirtti. 
     Beşiktaş Kulübü Yönetim Kurulu adına yapılan yazılı açıklamada, Futbol Federasyonu ve Profesyonel Futbol Disiplin Kurulu'na son zamanlarda verdikleri kararlar nedeniyle tepki gösterilirken, ''Futbolu yöneten kurum ve organların adaletine ve tarafsızlığına güvenimizi defalarca belirttik. Ancak bu kurumlar da kararlarını alırken son derece hassas, dikkatli ve cesur olmak zorundadırlar. Oynanacak maçlara ne saha içinden, ne de saha dışından hiçbir gölge düşmemelidir'' denildi. 
     Pascal Nouma'ya verilen 3 maç ceza için haklı itirazlarının dikkate alınmadığını kaydeden Beşiktaş Kulübü yönetimi, açıklamasında konuyla ilgili şu görüşlere yer verdi 
     ''Mario Jardel'e verilen 2 maçlık cezanın 1 maça indirilmesi ve Galatasaray-Gençlerbirliği maçındaki davranışlarından dolayı Gheorghe Hagi'ye sadece 6 maç ceza verilerek, olaya karışan öteki futbolcuların ceza kuruluna bile sevk edilmemelerini adalet ve eşitlik anlayışla bağdaştırmak mümkün değildir.'' 
     Galatasaray'ın, Siirt Jet-Pa Spor ile yarın yapacağı lig maçının Siirt ekibinin cezası nedeniyle İzmir'e alınmasına da tepki gösterilen açıklamada, ''Sezon başında federasyonumuz sahasında olay çıkaran takımların, cezalı maçlarını seyircisiz oynatma gibi modern bir uygulamaya gitmişti. Ancak, tamamen tersi bir uygulamayla karşılaşma yüksek hasılat beklenen İzmir'e alınarak, cezalandırılması düşünülen Siirt Jet-Pa Spor ödüllendirilmiştir. Galatasaray takımı ise uzak bir deplasman yerine İzmir'e giderek kayırılmış olmaktadır'' denildi. 
     
     



</TEXT>
</DOC>
