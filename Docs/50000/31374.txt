<DOC>
<DOCNO> 31374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sontur12.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Bakan "MHP hiçbir konuda geri adım atmadı" 
</HEADLINE>
<TEXT>

     Sanayi ve Ticaret Bakanı Kenan Tanrıkulu, hiç bir konuda geri adım atmadıklarını belirterek, ''MHP, sadece ülke menfaatlerini, toplumun menfaatini düşünerek adım attı'' dedi. 
     Sanayi ve Ticaret Bakanı Kenan Tanrıkulu, TOBB Yönetim Kurulu Başkanı Rifat Hisarcıklıoğlu'nu ziyaret etti. Ziyarette, 8 yönetim kurulu üyesi de hazır bulundu. 
     Toplantının açılışında gazetecilere yapılan açıklamaların ardından Tanrıkulu, çeşitli konulardaki soruları da yanıtladı. 
     Bir gazetecinin, ''MHP Telekom'da geri adım mı attı'' sorusuna, ''MHP, hiç bir konuda geri adım atmadı. Sadece ülkenin menfaatlerini, toplumun menfaatini düşünerek adım attı'' karşılığını verdi. 
     Tanrıkulu, ''MHP'siz hükümete 10 milyar dolar verenler var. Kim bunlar '' şeklindeki soruyu da, ''Ben sadece MHP'nin bu hükümet içinde olmasını istemeyenler var dedim'' diye yanıtladı. 
     IMF'nin MHP'yi bir engel olarak görüp görmediğine ilişkin bir diğer soru üzerine de Tanrıkulu, ''IMF'nin ne gördüğünü bilemiyorum. Resmi yayın organlarından belki bu algılanabilir. Orada da söylediğimiz mana çıkmıyor. Ama, MHP, IMF'yi uluslararası bir finans kuruluşu olarak görüyor'' dedi. 
     Bir gazetecinin MHP'nin IMF desteği olmadan programın yürütülmesi gibi bir eğilimi bulunup bulunmadığını sorması üzerine de Bakan Tanrıkulu, MHP ve ekonomi ile ilgili birimlerin konu üzerinde çalıştıklarını ve Türkiye'nin genel çıkarları doğrultusunda araştırma ve incelemelerde bulunduklarını bildirdi. Tanrıkulu, ''ama, IMF'ye neden müracat ettik ve bugüne kadar yapılan 18 stand by anlaşmasını niye yaptık diye sorarsanız, o zaman bu sorunun doğru cevabını sizler de çok iyi biliyorsunuz'' dedi. 
     MHP'yi istemeyenlerin kimler olduğuna ilişkin bir soruya verdiği yanıtta da Tanrıkulu şunları kaydeti 
     ''Ben kimlerden bahsetmedim. O anlayıştan bahsettim. O anlayışı devam ettiriyorum. Aynı görüşteyim.'' 
     Ulaştırma Bakanı Enis Öksüz'ün Telekom sorununun ardında büyük bir holdingin bulunduğunu özel sohbetlerinde dile getirdiğini hatırlatarak bunun hangi holding olduğunun sorulması üzerine Tanrıkulu, ''siz, acaba diye başladığınıza göre spekülasyon yapıyorsunuz. Ben spekülasyonlara göre değerlendirme yapmıyorum. Kendisiyle de özel bir sohbet imkanı olmadı'' yanıtını verdi. 
     
     
     






</TEXT>
</DOC>
