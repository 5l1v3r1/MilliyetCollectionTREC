<DOC>
<DOCNO> 23725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo20.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür "Bayern Münih istiyor ama ayrılmayı düşünmüyorum" 
</HEADLINE>
<TEXT>

     İtalya'nın İnter takımında oynayan milli futbolcu Hakan Şükür, Avrupa'dan kendisine gelen transfer teklifleriyle ilgili, ''Şu an için İnter'den ayrılmayı düşünmüyorum. Ama cazip bir teklif gelirse neden olmasın'' dedi. 
     Hakan Şükür, A Milli Futbol Takımı kampına katılmak üzere İtalya'dan, eşi Beyda ve kızı Zeynep Sude ile İstanbul'a geldi. 
     Atatürk Havalimanı'nda gazetecilerin sorularını yanıtlayan Hakan, ''Fenerbahçe'ye transfer olacağı'' şeklindeki haberlerin anımsatılması üzerine, böyle bir konudan haberi olmadığını, kendisine de teklif gelmediğini söyledi. 
     Hakan, Avrupa'nın birçok kulübünden teklif aldığını, ancak İnter ile bir yıl daha anlaşması olduğunu belirterek, ''Teklif geliyor. Bayern Münih'ten de teklif var. Oldukça fazla rahatsız ediyorlar. Şu an için İnter'den ayrılmayı düşünmüyorum. Hem Okan ve Emre de geliyor. Ama cazip bir teklif gelirse neden olmasın'' diye konuştu. 
     Hakan Şükür, Fenerbahçe'nin şampiyonluğuyla ilgili de ''Hak ettiklerine inanıyorum. Onları tebrik ediyorum. Umarım aynı başarıyı Avrupa'da da gösterirler. Ama önemli olan Fenerbahçe ve Galatasaray'ın Şampiyonlar Ligi'nde oynaması'' dedi. 
     Galatasaray'dan ayrılan oyuncular konusuna da değinen Hakan, ''Galatasaray büyük bir kulüp. Gidenlerin yerini dolduracak kapasitede oyuncular mutlaka olacaktır. Yeni gelenler o formanın büyüsüne kapılarak, hakkını vereceklerdir'' diye konuştu. 
     Hakan, A Milli Futbol Takımı'nın son iki maçını kazanması gerektiğini, lig şampiyonunun belli olmasının da milli takımı olumlu etkileyeceğini söyledi. 






</TEXT>
</DOC>
