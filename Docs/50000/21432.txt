<DOC>
<DOCNO> 21432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur19.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İ.Ü.'deki kavgada yaralananlar arasında Perinçek'in oğlu da var 
</HEADLINE>
<TEXT>

     İstanbul Üniversitesi İÜ Edebiyat Fakültesi'nde, İşçi Partili İP öğrenci grubu ile başka bir öğrenci grubu arasında çıkan kavgadan sonra hastanelere başvuran yaralılar arasında İP Genel Başkanı Doğu Perinçek'in oğlu da yer aldı. 
     Olayın yatıştırılmasından sonra 1 polis memuru ve 1 öğrencinin yaralı bulunduğu Haseki Hastanesi'ne, 6 öğrenci daha yaralı olarak geldi. 
     Taş ve sopa darbeleriyle yaralanan öğrenciler arasında, İP Genel Başkanı Perinçek'in İstanbul Üniversitesi'nde öğrenim gören oğlu Mehmet Bora Perinçek'in de bulunduğu anlaşıldı. Sırtında darbe izleri olan Mehmet Bora Perinçek'in, başında da darbeye bağlı yarık oluştuğu öğrenildi. Perinçek ile diğer yaralıların sağlık durumlarının ciddi olmadığı ve hastanede yapılacak tedavinin ardından taburcu edilecekleri bildirildi. Bu arada, olaydan sonra İstanbul Üniversitesi Cerrahpaşa Tıp Fakültesi Hastanesi'ne kaldırılan yaralı bir öğrencinin tedavisine de devam ediliyor. 







</TEXT>
</DOC>
