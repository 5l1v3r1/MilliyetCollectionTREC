<DOC>
<DOCNO> 22617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sonspo12.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "2 yabancı transfer hakkımızı kullanmayacağız" 
</HEADLINE>
<TEXT>

     Fenerbahçe Teknik Direktörü Mustafa Denizli, şampiyonluğun belirlenmesinin ligin son haftasına kalacağını tahmin etmediğini söyledi. 
     Denizli, Samandıra Tesisleri'nde idman öncesi yaptığı açıklamada, ligin bu yıl çok keyifli geçtiğini belirterek, ''Bu yıl ligde kolay maç olmadı. Bizim ve rakiplerimizin oynadığı tüm maçlar zorlu geçiyor. Şampiyonluğun ligin son haftasına sarkacağını ben de tahmin etmiyordum. Fakat futbolun güzelliği bu. Lig de aynı keyifle sona erer'' diye konuştu. 
     Samsunspor ile yapacakları son lig maçına da değinen Denizli, bu karşılaşmanın kendileri için zorlu geçeceğini ifade ederek, şunları söyledi 
     ''Biz buraya geldikten sonra, geriye dönmeyi hiç düşünmüyoruz. Samsunspor maçında da şu ana kadar oynadığımız 33 maç gibi, aynı düşünce ve felsefe ile oynayacağız. Avantajlarımızı biliyoruz. Bunları da göz ardı etmeyeceğiz.'' 
     Futbol Federasyonu'nun gelecek yıl için uygulamaya koyduğu 8 yabancı futbolcu oyuncu hakkının 2'sini kullanmayı düşünmediklerini açıklayan Denizli, yeni sezonda da yine kadrolarında 6 yabancı futbolcu olacağını söyledi. 
     Denizli, ''Benim teknik adam olarak düşüncelerim, bu tür transferlerin kulüplere ve oyunculara yarar sağlayamayacağıdır. Bu da iki yabancı futbolcu transfer hakkını kullanmayacağız anlamına geliyor'' dedi. 
     
     'Fenerbahçe keyif veriyor' 
     Denizli, Fenerbahçe'nin Türkiye'nin her tarafında en fazla seyredilen takım olduğunu da kaydederek, ''Türk insanı Fenerbahçe'yi seyretmekten keyif alıyor. Böyle verileri olan bir takımın eleştirilmesi doğru değil'' diye konuştu. 
     Takımından son derece memnun olduğunu ifade eden Denizli, Bursaspor maçında da takımın çok eleştirildiği hatırlatılınca, şöyle konuştu 
     ''Bu takımın artısının olup olmadığı tabeladan belli değil mi Gol pozisyonları kaçar. Bizim görevimiz takımı bu pozisyonlara hazırlamak. Ligin en fazla gol atan takımıyız. Rakibi kim olursa olsun, Fenerbahçe bu kadar gol pozisyonu üretiyorsa, düşüncelerini gerçekleştirmiş demektir. Eleştiri her zaman oluyor, önlemek mümkün değil.'' 
     
     'Kadromuz Avrupa için yeterli' 
     Tecrübeli teknik adam, Fenerbahçe'nin kadrosunun gelecek yıl mücadele edecekleri Şampiyonlar Ligi için yeterli olduğunu, ancak buna rağmen gerekli transferlerin de yapılacağını söyledi. 
     Denizli, Türkiye Ligi'nde başarılı olan Fenerbahçe kadrosunun, Avrupa'da da başarılı olabileceğini belirterek, sözlerini şöyle sürdürdü 
     ''Zorlu Türkiye Ligi'ne yetiyorsak, Şampiyonlar Ligi'ne de yeteriz. Zor olan Şampiyonlar Ligi'nde olsak da olmasak da transfer yapacağız. İlk etaptaki düşüncemiz bu kadronun muhafaza edilmesi. Gerekli transferler yapılır. Özellikle Fenerbahçe'nin geleceğini oluşturacak, takıma çabuk uyum sağlayacak ve Fenerbahçe'ye uzun yıllar hizmet edecek oyuncular istiyoruz.'' 
     Denizli son olarak, bir basın mensubunun ''Prensiplerinizden ödün verdiğiniz için eleştiriliyorsunuz'' demesi üzerine ''Ben asla prensiplerimden ödün vermem ve vermedim. Bunlar yanlış konuşmalar'' diyerek sözlerini tamamladı. 






</TEXT>
</DOC>
