<DOC>
<DOCNO> 13621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/yazar/sazak.html </URL>
<DATE> 2001/03/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Meclis'in hızı 
</HEADLINE>
<TEXT>

     Çankaya, TBMM, Başbakanlık... Murat Sökmenoğlu, üç gündür "mekik diplomasisi" izleyerek Kemal Derviş'in çıkarılmasını istediği 15 yasaya kilitlenen siyasi gündemdeki tıkanıklığı aşmaya çalışıyor. 
     TBMM Başkanvekili, ilk ziyareti Cumhurbaşkanı Ahmet Necdet Sezer'e yaptı. Görüşmenin klasik protokol süresini aşmasında güncel sorunlara girilmesinin yanı sıra, Sezer'in kriz ortamında parlamentoya verdiği değerin etkisi büyük. Sökmenoğlu da kurumlar arası diyaloğun, demokrasinin işletilmesindeki rolüne inandığı için, Başbakanlık'a giderek Ecevit ve Bahçeli'ye Köşk izlenimlerini aktardı. 
     Kemal Derviş, ABD'den "yarın çok geç olabilir" mesajı gönderiyor ve TBMM'nin 15 Nisan'a dek, 15 yasayı mutlaka çıkarması gerektiğini söylüyor. Ancak Başbakanlık'ta tık yok 
     Sökmenoğlu, Sabiha Gökçen'in cenaze töreninde liderleri "Meclis'in hızı" konusunda uyarmıştı. Sorun Çankaya görüşmesinde de açıldı. 
     Cumhurbaşkanı Sezer, "Milletçe hepimiz sıkıntı çekiyoruz, Cumhuriyet hükümetine ekonomik önlemler konusunda destek olmalıyız, parlamento da yasalar konusunda üzerine düşeni yapmalıdır" diyerek hızlı çalışılması mesajını verdi. 
     Sökmenoğlu ise Sezer'e, Meclis'in etkinliği konusunda güvence verdi "Bakmayın son günlerdeki manzaraya, bu Meclis yaz tatiline kadar, rekor düzeyde yasa çıkararak Cumhuriyet tarihinin en hızlı çalışma temposunu yakalamıştır, ülkeyi ekonomik krizden çıkarma konusunda da gece gündüz çalışmaya hazırdır. Yeter ki, tasarılar Başbakanlık'tan gönderilsin." Sökmenoğlu gerekirse 15 yasanın KHK şeklinde çıkarılabileceğini açıkladı. 
     Anlaşılan Ecevit, Derviş'in dönüşünü bekliyor. 
     Beklenen dış desteğin 10 - 12 milyar doları aşmayacağı, ABD yönetiminin "düğmeye basmadan" reformları görmek istediği netleşti. MHP lideri Bahçeli, "Kimse bize koalisyon kültürünü öğretmeye çalışmasın" diye meydan okusa da, yolsuzlukları besleyen kamu kaynakları siyasilerce elden çıkarılmadan Türkiye'nin "dipsiz kuyu"ya dönen mali sistemine dışarıdan yardım gelmeyecek. 
     Çankaya'nın "yetki" konusundaki duyarlılığını bildiği için Sökmenoğlu Sezer'in yanından ayrılırken, "Devlet terbiyem, yurtdışında olduğunuz sırada, rutini aşan kararlarda sizin yerinize imza atmama engel, harp ilanı hariç .." diye jest yapınca Cumhurbaşkanı aynı dostlukla karşılık verdi 
     "Ne zaman isterseniz gelebilirsiniz." 
     TBMM'de Cumhurbaşkanlığı makamı var. Sökmenoğlu orayı kullanacak. 
     Devlet Bahçeli "acelemiz yok" diyor ama Türkiye fırtınaya tutulmuş gemi gibi kayalara bindirmek üzere. Bu kadro ülkeyi sağlam bir limana taşıyamazsa gemide isyan çıkacak. Toplum sokağa taşacak. 
     
     





Hükümet .. 


Mucize formül 


Enis Öksüz'ün gerekçeleri 


Kim kimin bahçesine edecek .. 


Hazine Bakanı da siyasal reform dedi 


Derviş, külahını alıp giderse 


Mesajı okumak 


Reenkarnasyon nedir hocam .. 


Arjantin örneği... 


Yasak çözüm değil 


Liderlerden mektup var 


Yanlış şurada... 


Meclis'in hızı 


Bu tüzük’ ve bu liderler’ ile 15 kanun zor’ çıkar 


</TEXT>
</DOC>
