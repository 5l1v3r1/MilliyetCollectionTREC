<DOC>
<DOCNO> 27424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/spor/spo15.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Baya geliyor      TRANSFER çalışmalarını sürdüren Beşiktaş’ta, daha önce anlaşmaya varılan Tunuslu Zoubaier Baya’nın, bugün İstanbul’a gelip, sözleşme imzalayacağı açıklandı. Basın Sözcüsü Mete Düren, geçen sezon Freiburg’da forma giyen Baya’nın, bugün İstanbul’da olacağına bildirdi. Düren, daha önce sağlık kontrolünden geçen ve her konuda anlaşma sağlanan Baya’nın, imza attıktan sonra tatile çıkacağını bildirdi. 
     
Ali Eren’i ver Erkan’ı al      BURSASPOR, Beşiktaş’ın talip olduğu savunma oyuncusu Erkan’a karşılık, Siyah - Beyazlı takımın gözden çıkardığı Ali Eren’i istedi. Yöneticiler, Erkan - Ali Eren takasına sıcak baktıklarını bildirdiler. Bu arada Tayfun, yöneticilerden gerekli yakınlığı göremediğini iddia edip, ayrılmak istediğini söyledi. Başkan Erdoğan Bilenser’in, Okan’ın Marsilya ile ilgili problemini çözmek için Fransa’ya gideceği açıklandı. 
     
Yozgat beklemede      YİMPAŞ Yozgatspor, dış transfer için satış listesine koyduğu futbolcuların durumlarının netleşmesini bekliyor. Beşiktaş’ın transfer listesinde bulunan Mustafa Kocabey ile sözleşmesi süren ve Fenerbahçe, Beşiktaş, Trabzonspor’un listesinde yer alan kaleci Gökhan’la ilgili resmi teklif gelmediğini belirten yöneticiler, "Mustafa Kocabey için takas düşünebiliriz. Ama Gökhan’ı ancak belirli para karşılığında verebiliriz" açıklamasını yaptılar. 
     
Aydın’dan tepki      ANKARAGÜCÜ Başkanı Cemal Aydın, Cafer’i almak için girişimde bulunan, ancak daha sonra disiplinsiz davranışları gerekçesiyle transferden vazgeçen Trabzonspor’a tepki gösterdi. Aydın, "Cafer’i Trabzon’a getirip, sadece bir resim çektirdiler ve geri gönderdiler. Şimdi benim futbolcum için disiplinsiz davranışlarından dolayı transferden vazgeçtik diyorlar. Şov yapıyorlar" diye konuştu. 
     
Mustafa Canlı yeniden başkan      İKİNCİ Ligi A Kategorisi’nde mücadele edecek olan Gümüşhane Doğanspor’da başkanlığa yeniden Mustafa Canlı getirildi. Tek liste ile girilen ve 87 üyenin oy kullandığı seçimde Mustafa Canlı, kullanılan oyların tamamını alarak, yeniden başkanlığa seçildi. Kırmızı - Beyazlı kulübün 42 kişiden oluşan yeni yönetim kurulu önümüzdeki günlerde toplanarak, görev bölümü yapacak. 
     
Granit, CNN Türk’te      CNN Türk’te bugün yayınlanacak NBA Özel’de, basketbol yorumcusu Yalçın Granit konuk edilecek. Alp Özgen’in sunduğu ve saat 22.00’de başlayacak programda LA Lakers - Philadelphia 76’ers final serisinde oynanan karşılaşmalar değerlendirilecek. 
     
Zürafakamp’ta yaz keyfi      ZÜRAFAKAMP Uni - Basket Spor Okulu’nun yaz kampı 2 Temmuz’da Çanakkale Assos’taki Club Kapheros’ta start alacak. 6-16 yaş grubu çocukların katılacağı kamp 28 Temmuz’da sona erecek. Kampta öğrenciler danışman psikolog gözetiminde 10 spor dalında faaliyet gösterecek ve İngilizce etkinliklere de katılacak. 
     
Denizli mağlup      DENİZLİSPOR, UEFA Intertoto Kupası ilk tur ilk maçında, Bosna Hersek’in NK Celik takımına deplasmanda 1 - 0 mağlup oldu. İlk yarısı 1 - 0 ev sahibi ekibin üstünlüğü ile tamamlanan karşılaşmada, NK Celik’in tek golünü 11. dakikada Paviç kaydetti. İki takım arasındaki rövanş karşılaşması, 24 Haziran Pazar günü Denizli’de yapılacak. Bu maçta Romanya Futbol Federasyonu’ndan Viorel Anglehieni, George Adrian ve Valerica Starica hakem üçlüsü görev alacak. 
     
Dostluk maçı dostça bitti      U 15 Milli Takımımız, Yunanistan ile dün oynadığı özel maçta 1 - 1 berabere kaldı. Futbol Federasyonu’nun Riva’daki Özkan Olcay Kamp ve Eğitim Tesisleri’nde oynanan dostluk maçı karşılıklı atılan birer golle sonuçlandı. Millilerimiz, Yunanistan ile yarın Beykoz Stadı’nda bir maç daha yapacak. 
     
Tardelli devri kapandı      İTALYA Birinci Ligi’nde başarısız bir sezonu geride bırakan Inter’de Teknik Direktör Marco Tardelli’nin görevine dün resmen son verildi. Inter kulübünden yapılan açıklamada, Tardelli’nin kulüple ilişkisinin kesildiği,yeni çalıştırıcının ise önümüzdeki ay açıklanacağı belirtildi. Juventus’ta da Ancelotti’nin yerine Marcello Lippi’nin görevi devralacağı açıklandı. 
     
En iyi Çek Nedved      İTALYA’nın Lazio takımının formasını giyen Çek orta saha oyuncusu Pavel Nedved, Çek Cumhuriyeti’nde "En İyi Futbolcu" unvanına layık görüldü. Çek Cumhuriyeti’ndeki spor yazarları arasında yapılan ankette 28 yaşındaki Nedved, gelmiş geçmiş en iyi futbolcu seçilirken, Almanya’nın Borussia Dortmund takımında görev yapan Tomas Rosicky ikinciliği, yine Borussia Dortmund’da görev yapan Jan Koller de üçüncülüğü elde ettiler. 
     
Henman ve Hewitt finalde      İNGİLTERE’nin başkenti Londra’da düzenlenen Queen’s çim kort tenis turnuvasında ev sahibi ülkeden Tim Henman ve Avustralyalı Lleyton Hewitt finale yükseldiler. Henman, yarı finalde Güney Afrikalı Wayne Ferreira’yı 5 - 7, 6 - 4 ve 6 - 2’lik setlerle geçerken, Hewitt de ABD’li güçlü rakibi Pete Sampras’ı 3 - 6, 6 - 3 ve 6 - 2’lik setlerle yenerek finalde Henman ile buluştu. 
     
"Celil’i geri verin"      İÇ transferde anlaşamadığı 18 futbolcusunu satış listesine koyan Samsunspor, dış transfer çalışmalarına ağırlık verirken, Başkan Yusuf Ziya Yılmaz, Fenerbahçe’nin satış listesine koyduğu Celil’e talip olduklarını açıkladı. Yöneticiler, Sarı - Lacivertli takımda oynama şansı bulamayan ve gözden çıkarılan Celil için harekete geçti. 
     



 SPOR 
























</TEXT>
</DOC>
