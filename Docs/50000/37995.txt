<DOC>
<DOCNO> 37995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/guncel/gun09.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kapkaççı, korkudan dolarları havaya saçtı 
     Kayseri Bankalar Caddesi'nde, cebine 7 bin 550 dolar koyarken gördüğü Arif Yılmaz'ı takibe alan Kerem A, Kartal Bulvarı yakınlarında Yılmaz'ın cebinden dolarları çaldı. Kaçmaya başlayan Kerem A, arkasında kendisini kovalayan kalabalığı görünce, linç edileceğinden korkup elindeki dolarların bir kısmını havaya saçtı. Bu sırada öfkeli kalabalığa yakalanan ve dayak yiyen kapkaççıyı polis kurtardı. 
     
     Saldırgan tinerci Bekir Dede’yi öldürdü 
     DİNÇER ŞEREF İstanbul 

     Mecidiyeköy'de bir tinercinin merdivenlerden ittiği Bekir İndibi 72 hayatını kaybetti. Gülbağ Karanfil Sokak Birlik Apartmanı'nda dün akşam meydana gelen olayda İndibi, bir tinercinin saldırısına uğradı. Tinercinin merdivenlerden ittiği yaşlı adam, kaldırıldığı Şişli Etfal Hastanesi'nde yaşamını yitirdi. Apartman sakinleri tarafından yakalanan saldırgan polise teslim edildi. 
     
     Evlatlık alan kadın da doğum izni kullanacak 
     Başbakanlık Kadının Statüsü ve Sorunları KSS Genel Müdürlüğü, doğum yaparak çocuk sahibi olan kadınlardan sonra evlat edinen çalışan kadınların da doğum izninden yararlanmaları için kolları sıvadı. KSS, Devlet Memurları, İş Kanunu, SSK ve Emekli Sandığı Kanunu'nda değişiklik yaparak, evlat edinen kadına da doğum izni verilmesini öngören bir yasa taslağı hazırladı. 
     
     Türkiye haftaya yağışla başlayacak 
     ANKARA Milliyet 

     Hafta sonunu yağışlı geçiren Türkiye, yeni haftayı da yağışlı havayla karşılaşacak. Bugün Karadeniz, İç Anadolu’nun kuzey ve batısıyla İç Ege ve Marmara’nın doğusunda yağış bekleniyor. Yağışlar, sağanak ve gök gürültülü sağanak yağış şeklinde olacak. Yurdun diğer yerleri parçalı ve az bulutlu geçerken, Güneydoğu Anadolu Bölgesi’nde açık bir hava yaşanacak. 
     



 GÜNCEL 














</TEXT>
</DOC>
