<DOC>
<DOCNO> 23278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/guncel/gun06.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubatı 31 gün yaptılar 
</HEADLINE>
<TEXT>

Kars’ta yapılan Gölet Operasyonu’nda inanılmaz vurgun yöntemleri saptandı. Fazla ödeme için şubat ayını uzattılar 
     TOLGA ŞARDAN Ankara 

     Emniyet Kaçakçılık Daire Başkanlığı ve Kars polisinin birlikte yürüttüğü ve DSİ 24. Bölge Müdürü Muzaffer Şen’in de aralarında bulunduğu 11 kişinin tutuklandığı Gölet Operasyonu’ndaki yolsuzluk miktarının 622 milyar lira olduğu belirlendi. DSİ’nin ihale ve ödeme dosyalarını inceleyen polis ve maliye uzmanları, eşi görülmeyen vurgundaki yöntemleri şöyle belirledi 
     İnceleme yapmak amacıyla kiralanan 2 - 3 araç yerine, 15’e yakın araç kiralanmış gösterildi. Her araç, günde 300 kilometre yol yapmış gibi kaydedildi. Kira ödemeleri, kaydı olmayan "hayali" araçlara yapıldı. 
     Araç kira ödemelerinde 28 günlük şubat ayı, 31 gün olarak gösterildi. Kira bedelleri, bu süre üzerinden ödendi. Belediye hurdalığında bulunan otobüs çalışıyormuş gösterilerek ödeme yapıldı. Aynı araca birden fazla plaka takılarak fazla ödeme gerçekleşti. 
     DSİ yönetimi, kendi yakınlarını yerleştirdiği şirkete, temizlik işi ihale etti. 
     Yapılan 100’ü aşkın ihalede teklif mektupları katılımcı firmalar tarafından boş verilirken, teklif bölümleri DSİ görevlilerince dolduruldu. 
     
Bilgisayarları evlerine götürdüler      DSİ görevlilerinin inşaat, baraj, kanal ve gölet yapımı için alındığını belirttikleri inşaat malzelemeleri yerine bilgisayar alındığı, DSİ’cilerin bu bilgisayarları evlerine götürüp çocuklarına verdikleri belirlendi. 
     Malzemeler alınıp ödeme yapıldıktan sonra geriye dönük formalite ihale yapıldığı saptandı. 
     Tonlarca kalorifer yakıtı alımında yerli yakıt yerine kaçak yakıt alınarak haksız kazanç sağlandı. 
     



 GÜNCEL 
















</TEXT>
</DOC>
