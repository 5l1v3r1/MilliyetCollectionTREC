<DOC>
<DOCNO> 18987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/soneko02.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten çok önemli mesajlar "Herhangi bir aksama pahalıya malolur" 
</HEADLINE>
<TEXT>

     Devlet Bakanı Kemal Derviş, dışarıda Türkiye'ye büyük bir destek bulunduğunu bildirdi. Derviş, ekonomik programı her Bakanın bütün gücüyle destekleyip, uygulaması gerektiğini söyledi. 
     Derviş, Washington'da Türkiye Büyükelçiliği'nde düzenlediği basın toplantısında, IMF ve Dünya Bankası ile ayrıntılı müzakerelerin bu akşam sona ereceğini belirtti. Ne kadar miktarın, hangi tarihte geleceği gibi para konusundaki son bilgileri oluşturmakta olduklarını kaydeden Derviş, görüşmelerin gayet iyi gittiğini ve herhangi bir anlaşmazlık bulunmadığını vurguladı. 
     Uluslararası Para Fonu'na verilecek niyet mektubu ile İcra Kurulu'na sunulacak raporun kamuoyuna açıklanmasında bir sorun görmediklerini IMF'ye de bildirdiklerini anlatan Devlet Bakanı Derviş, bu şekilde şeffaflık konusunda çok ciddi olduklarını da gösterdiklerini ifade etti. 
     ''Büyük destek var Türkiye'ye'' diyen Bakan Derviş, dün IMF'nin toplantılarını yöneten komite ile yemek yediğini, büyük ilgi olan yemekte konunun yüzde 80'inin Türkiye, yüzde 20'sinin de Arjantin'e ayrıldığını söyledi. Yemekte herkesin Türkiye'nin açıkladığı programı ''Güçlü bir program'' olarak nitelediğini anlatan Derviş, kendisine uygulamada güçlük olup olmayacağının sorulduğunu belirtti. Derviş, '' Tabi olacak ama hükümet olarak programı uygulamakta kararlıyız dedim'' şeklinde konuştu. 
     Programın herhangi bir bakanın, hatta bir başbakan yardımcısının bir partinin veya diğer bir partinin programı olmadığını dile getiren Bakan Derviş, sözlerini şöyle sürdürdü 
     ''Bütün hükümetin programı. Bu hükümette yeralan her Bakanın bütün gücüyle, bütün samimiyeti ile desteklemesi ve uygulaması gerekiyor. Eğer bu olmazsa çok ciddi sorunlar yaşayabiliriz. Dolayısıyla artık bunun şakası yok. Bütün hükümeti, bütün arkadaşların kendi sorumluluk alanına giren konularda çok hızlı ve çok ciddi çalışmaları gerekiyor. Öyle de zaten başladık. Herhangi bir aksama Türkiye'ye çok pahalıya malolur. Sanıyorum hiç bir arkadaşımız bunu istemez. Dolayısıyla bu konuda hep birlikte, elele, çok kararlı davranmalıyız. Özellikle ilk 2-3 hafta bu konuda çok önemli olacak.'' 
     Devlet Bakanı Kemal Derviş, Uluslararasi Para Fonu IMF ve Dünya Bankası'nın sağlayacağı yeni destek kredisi çerçevesinde, ilk etapta, Mayıs ayı içinde 4 milyar dolara kadar kaynak geleceğini bildirdi. 
     Derviş, Türkiye'nin Washington Büyükelçiliği'nde düzenlediği basın toplantısında, hazırlanan programın, Türkiye'nin programı olduğunu ve sorumluluğun Türkiye'ye ait oldugunu vurguladı. Derviş, ''Bu program IMF'nin değil. IMF, ülkelerin programına destek verir. Sorumluluk tabii ki bize ait. IMF'nin arkasında, bütün dünyanın güçlü hissedarları var. Avrupa, Japonya, ABD var. Eğer vaad ettikleri kaynaklar ki Mayıs'ta 4 milyar dolara kadar kaynak gelecek, gecikirse, o zaman onların sorumluluğu olur. Tabii böyle bir aksama beklemiyoruz. Biz, programı uyguluyoruz. Yasalar çıkıyor'' dedi. 
     Bakan Derviş, Türkiye'de, programı uygulamada aksaklık olursa, düzeltmeye çalışacaklarını belirterek, ekonomide zaman zaman ayarlamalar yapmak gerektiğine işaret etti. 
     Derviş, programın ilk aşamasında, birkaç bakanın öncülüğünün gerekmesine karşılık, programın, herkesin programı olduğunu ve bütün bakanlardan destek bekledigini söyledi. Derviş, ''Bir bakanın, bu program Derviş'in programıdır, beni bağlamaz ya da ben ayrı fikirdeyim demesi güveni sarsar. Olmamasını dilerim'' dedi. 
     Bir gazetecinin, siyasete girip girmeyeceği sorusuna karşılık Derviş, uzun süreli partisiz bir bakanın, Bakanlar Kurulu'nda kalmasının ''normal olmayacağını'' belirterek, kendi dünya görüşüne uygun çerçevede siyasette yerini alacağını söyledi. 
     Derviş, Mayıs ve Haziran ayında IMF ve Dünya Bankası'ndan 6 milyar dolar kaynak geleceğini kaydetti. Derviş, bu paranın, Mayıs ve Haziran'da gelmesinin çok önemli olduğunu belirterek, gelecek 6 milyar doların, Türkiye ve piyasalar için büyük değer taşıdığını söyledi. 
     
     
     
     
     







</TEXT>
</DOC>
