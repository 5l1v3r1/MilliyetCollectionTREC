<DOC>
<DOCNO> 30551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur17.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonuna 2 milyar fatura geldi, dava açtı, şimdi borcu 15 milyar... 
</HEADLINE>
<TEXT>

     Kayserili bir kuyumcunun vekaletle aldırdığı cep telefonuna gelen faturayla ilgili açılan dava 5 yıldır sürüyor. Kuyumcu Ali Şen, ''2 milyar 146 milyon liralık fatura, 5 yılda faizlerle 15 milyar lirayı buldu, bizim dava daha bitmedi'' dedi. 
     Ali Şen, 5 yıl önce İstanbul'dan işyerine gelen Yasin İpek'ten satın aldığı saatlere karşı bir cep telefonunu ücretsiz aldı. Bu telefonunu oğluna hediye eden Şen, İpek'e vekalet vererek kendi adına bir telefon daha alıp göndermesini söyledi. Ali Şen'e, bir süre sonra TELSİM'e kayıtlı 0542 234 22 37 numaralı telefona ait 2 milyar 146 milyon liralık fatura geldi. Şen, telefonu eline ulaşmadan gelen faturanın ayrıntısını aldığında, 24 saat boyunca 900'lü hatlarla konuşulduğunu gördü. 
     Bu konuşmayı kendisinin yapmadığına dair İstanbul Ticaret Mahkemesi'ne dava açan Şen, 1 yıl süren davayı kazanmasına rağmen karar, Yargıtay tarafından bozuldu. Davanın yeniden görüşülmesi sürerken, TELSİM tarafından icraya verilen Şen, Kayseri 2. İcra İflas Müdürlüğü'ne teminat yatırarak icranın kaldırılması için Kayseri 1. Asliye Hukuk Mahkemesi'ne dava açtı. 
     Bugün yapılan duruşma ise İstanbul Ticaret Mahkemesi'nin kararının beklenmesi için ertelendi. Ali Şen, duruşmanın ardından gazetecilere yaptığı açıklamada, ''Konuşmadığım halde bu faturayı bana ödetmeye kalktılar. Bu haksızlık. 2 milyar 146 milyon liralık fatura, 5 yılda faizlerle 15 milyar lirayı buldu, bizim dava daha bitmedi'' dedi. 
     
     







</TEXT>
</DOC>
