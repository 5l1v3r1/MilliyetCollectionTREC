<DOC>
<DOCNO> 27217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sontur04.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlardan "beyaz itiraz" eylemi 
</HEADLINE>
<TEXT>

     Doktorlar, 28 Haziran'da tüm illerde özlük hakları ve diğer sorunlarıyla ilgili ''Beyaz İtiraz'' eylemi gerçekleştirecekler. Tabip odalarına mensup doktorlar, bölgelerindeki eylemden sonra 29 Haziran'da Ankara'ya gelerek, Başbakanlığa gidecekler. 
     Türk Tabipleri Birliği'nce TTB 28 Haziran'da tüm illerde düzenlenecek ''beyaz itiraz'' eyleminde doktorlar, üzerinde ''ülkemizden, sağlığımızdan, özlük haklarımızdan vazgeçmiyoruz'' kelimelerinin ayrı ayrı yazıldığı önlükler giyecekler. İllerde, sağlık hakkı temasını işleyen ve illere özgü bilgilerin, sorunların aktarıldığı ve paylaşıldığı masalar kurularak, yerel etkinlikler düzenlenecek. Tabip Odalarına mensup doktorlar daha sonra 29 Haziran'da Ankara'ya gelecekler ve Başbakanlığa giderek, özlük hakları ve diğer sağlık sorunlarını ilgililere iletecekler. 
     TTB Merkez Konseyi de, eyleme kadar geçen süre içinde gazetelere ilan verecek ve doktorlara 28 Haziran'daki eylemde birlikte olma çağrısı yapacak. Ayrıca, Merkez Konseyi tarafından hazırlanacak kart doktorlara dağıtılacak ve doktorlar bu kartları imzalayarak Başbakan'a, doktor milletvekillerine gönderecek. 
     
     







</TEXT>
</DOC>
