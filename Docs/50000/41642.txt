<DOC>
<DOCNO> 41642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/ekonomi/eko01.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör piyasaları salladı 
</HEADLINE>
<TEXT>

Dolarda kan kaybı başladı. Saldırının hemen ardından Euro karşısında yüzde 2 değer yitirdi 
Dolar dibe çakıldı      Newyork’ta Dünya Ticaret Merkezi’nin ikiz kulelerindeki patlama piyasalarda kelimenin tam anlamıyla şok etkisi yarattı. Dolar uluslararası borsalarda hızla düşüşe geçerken önemli para birimleri karşısında son yedi ayın en düşük düzeyine geriledi. 
     Saldırı görüntülerinin hemen ardından ilk tepki Londra Borsası’nda gözlendi. Patlamadan önce 1 Euro 89.78 sent düzeyindeyken patlamanın duyulmasıyla 90.50 senti aştı. Ticaret merkezindeki patlamanın ardından Pentagon’a düşen üçüncü uçak, doların değerini daha da düşürdü. Türkiye saati ile TSİ 20.00’de 1 Euro 0.9167 dolar düzeyine gerilerken bu saatten sonra dolar Euro’ya karşı küçük çapta değer kazandı. Euro - dolar paritesi TSİ 20.30’da 0.9157 dolardan geçti. Böylece Euro dolar karşısında gün içinde yüzde 2 düzeyinde değer kazanmış oldu. 
     Dolar, diğer para birimlerine karşı son yedi ayın en düşük seviyelerine geriledi. Sterlin karşısında 1.4763 olan dolar İsviçre Frangı karşısında 1.6380’e kadar düştü. 
     
Petrol fiyatı tırmandıPanik ve şokla tırmanışa geçen ham petrol fiyatları 3.6 dolar arttı ve varil fiyatı 31.3 dolara çıktı 
     Petrol fiyatları da Dünya Ticaret Merkezi’ne yapılan saldırının ardından yükseldi. Yükseliş nedeni, ABD’nin bu saldırıya karşı misilleme yapacağı beklentisine ve savaş çıkacağı korkusuna bağlandı. 
     Özellikle patlamaların gerçekleştiği ilk saatlerde saldırının Ortadoğu kaynaklı olabileceği endişesi bu yorumlara neden oldu. Londra’da ham petrol fiyatları TSİ 19.30’da 3.60 dolar arttı. Londra Borsası’nda ham petrolün varil başına fiyatı 31.30 dolara kadar yükseldi. 
     Londra Borsası’nda petrol fiyatlarının artmayı südürdüğünü belirten enerji analisti Alaron.com Başkan Yardımcısı Phil Flynn, bu durumun piyasalarda yaşanan genel bir panik havasından kaynaklandığını belirtti. 
     Ayrıca Arap ülkelerinin saldırı konusunda yatıştırıcı açıklamalar yapmaları gerektiğini kaydeden Phil Flynn, ham petrol fiyatlarının son artışında bunun da etkili olduğunu dile getirdi. 
     
Altın 16 dolar yükseldiSaldırı öncesinde 271.40 dolardan işlem gören altının ons fiyatı Londra Borsası’nda 287 dolara yükseldi 
     ABD’de 21. yüzyılın "Pearl Harbor Baskını" olarak nitelendirilen intihar saldırısı Avrupa altın piyasasını da derinden etkiledi. 
     Dünya altın piyasasının kalbi olarak nitelendirilen Londra Borsası’nda dün öğleden önce 271.40 dolardan işlem gören altının ons fiyatı, öğleden sonra kapanışa doğru ABD’de yaşanan büyük terörist saldırıyla birlikte tırmanışa geçti ve 287 dolara kadar fırladı. Londra Borsası gün sonunda altın fiyatını 287 dolarda sabitledi. Bu rakam, 21 Mayıs’ta 291.25 dolardan kapanan altının ons fiyatından sonra yılbaşından bu yana en yüksek kapanış fiyatı oldu. 
     Altın fiyatlarını değerlendiren uzmanlar, patlamalar sonrası yapılan panik alımların altın fiyatlarını 290 dolara kadar çıkardığını dile getirdiler. Analistler, altının ons fiyatının akşam saatlerinde 290.30 dolara kadar tırmandığını, gümüş, paladyum ve platin gibi değerli madenlerin de 4 - 5 dolar değer kazandığını belirtiyor. 
     



 EKONOMİ 















</TEXT>
</DOC>
