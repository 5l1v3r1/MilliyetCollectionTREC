<DOC>
<DOCNO> 8219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sontur05.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit DSP Grubunda Sezer'e yüklendi 
</HEADLINE>
<TEXT>

     DSP Genel Başkanı ve Başbakan Bülent Ecevit, kendisi ile Cumhurbaşkanı Ahmet Necdet Sezer arasında devlet ve siyaset anlayışı bakımından ciddi ayrılıklar olduğunu söyledi. 
     Ecevit DSP Meclis Grup toplantısında yaptığı konuşmada, MGK toplantısında yaşanan olayı anlattı. 50 yıllık siyaset yaşamında karşılaşmadığı bir olayla karşı karşıya kaldıklarını bildiren Ecevit, kendisinin siyaset yaşamında, uzlaşmaya ne kadar önem verdiğinin bilindiğini kaydetti. 
     Cumhurbaşkanı Sezer'in MGK toplantısının resmi bölümüne geçmeden, askerlerin ve bürokratların önünde, hükümete ve partisine yönelik suçlamalarda bulunduğunu, Anayasa kitapçığını fırlattığını söyleyen Ecevit, ''Sayın Cumhurbaşkanı'nın bu konuyu MGK gündemine getirmesinin özel bir anlamı vardır ama onu telaffuz bile etmek istemiyorum'' dedi. 
     Cumhurbaşkanı'nın tavrı karşısında toplantıyı terkettiklerini, ''olayın yalan-yanlış şekilde kamuoyuna yansımasını önlemek için'' açıklamada bulunduğunu belirten Ecevit, ekonomik bir krize meydan vermemek için de bu olayın, ekonomik konulardaki ayrılıklardan kaynaklanmadığını içeren açıklamalarda bulunduğunu anlattı. 
     Ecevit, ekonominin bir krize sürüklenmemesi için, uzmanlar aracılığıyla Cumhurbaşkanı'na ''sözlü bir maruzatta'' bulunduğunu ve ekonominin iyi olduğu yolunda bir açıklama yapmasının yararlı olacağını ilettiğini açıkladı. Ecevit, Cumhurbaşkanı'nın uzmanlar aracılığıyla, bir açıklamaya şu aşamada gerek olmadığını, yarın yapılacak haftalık olağan görüşmeden ya da Pazartesi günkü MGK toplantısından sonra açıklamanın yapabileceğini ilettiğini de söyledi. 
     Siyaset de üslup kadar özün, öz kadar üslubun önemli olduğunu kaydeden Ecevit, sözlerini şöyle sürdürdü 
     ''Sayın Cumhurbaşkanı'nın kullandığı üslubun benzerine ben siyasal yaşamımda, devlet hayatımda rastlamadım. Benim 60'lı 70'li yıllarda Sayın Süleyman Demirel'le pek çok tartışmam olmuştu. Fakat hiçbir zaman üslupta birbirimizi kırmamıştık. O'nun Cumhurbaşkanlığı benim Başbakanlığım döneminde tam bir uyum içinde çalışabilmiştik, geçmişteki tartışmaları bir yana bırakmıştık. Bu örneği de düşündüğüm vakit iki gün önce karşılaştığım muamelenin ne kadar acı, ne kadar haksız olduğunu bir kez daha görmüş oluyorum. 




</TEXT>
</DOC>
