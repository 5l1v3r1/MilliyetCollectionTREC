<DOC>
<DOCNO> 16406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/yazar/ulagay.html </URL>
<DATE> 2001/04/15/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Gelecek tamam, dalgalıya devam 
</HEADLINE>
<TEXT>

     Türkiye ekonomisini içine sürüklendiği derin krizden kurtacağı umuduyla ekonomi yönetiminin başına getirilen Kemal Derviş’in dün yaptığı açıklamaların, çeşitli kesimlerin beklentilerine ne ölçüde cevap verdiğini doğrusu bilmiyorum. 
     Ben kendi hesabıma önce açıklamaların umut veren yanına değinmek istiyorum. Sayın Derviş’in öngördüğü yapısal düzenlemeler, yasal düzenlemeler gerçekleşip hayata geçtiği taktirde Türkiye ekonomisinin ufku açılmış olacaktır. Türkiye ekonomisinin on yıldan beri patinaj yapmasına ve peşpeşe krizlere sürüklenmesine yol açan, küresel ekonomiye uyum sağlamasını önleyen yapı bütünüyle değişmiş, siyasetin ekonomiye ipotek koyması büyük ölçüde önlenmiş olacaktır. Kısacası, Türkiye ekonomisinin yarını kurtulmuş olacaktır ve bunun olumlu yansımaları kuşkusuz bugüne de yansıyacaktır. 
     
Sinyal geldi mi      Ancak bugün gelinen noktada, ekonomik hayatın durma noktasına geldiği bir ortamda geleceğin iyi olacağını söylemek çoğu kimsenin beklentilerini karşılamaya yetmiyor. Herkes hemen önümüzdeki günlerde vereceği kararları belirlemek için bir sinyal bekliyor, öncelikle de döviz kurundaki belirsizliğin giderilmesini istiyor. Sayın Derviş’in dünkü açıklamaları bu konuda beklentiye girmenin pek de doğru olmadığını bir kez daha gösterdi bence. Sayın Derviş, 2001 yılı sonunda gerçekleşmesi öngörülen temel büyüklüklerle ilgili tahminleri açıkladı ama hemen herkesi yakından ilgilendiren ve ekonomide çarkların yeniden dönmesi için en önemli gösterge olan döviz kuru konusunda bir hedef ya da rakam vermekten özenle kaçındı. Yalnızca şu anda oluşmuş olan kurların "olması gerekenin çok üstünde olduğunu" söylemekle yetindi. 
     
Devalüasyon kalıcı      Bana öyle geliyor ki Sayın Derviş’ten döviz kuru konusunda daha somut açıklama bekleyenler düş kırıklığına uğramaya devam edecekler. Benim görebildiğim kadarıyla bu program, yüksek oranlı bir devalüasyonu hareket noktası olarak alan ve öncelikle döviz gelirlerini hızlı artırmayı öngören bir program. Bu yılın üçüncü çeyreğinde artıya geçmesi beklenen büyümenin motoru da ihracat ve turizm olacak. Dış destek sağlamanın önkoşulu da bu galiba. Bu nedenle döviz kurunu frenleyecek önlemleri sanırım boşuna bekleyeceğiz. Ancak kurdaki aşırı dalgalanmaları önlemek için bir müdahale söz konusu olacak sanki. 
     Döviz kurunda meydana gelen ve petrol ürünlerine yansıyan yüksek oranlı artışı veri olarak alırsak, bu artışların fiyat endekslerine yansımasının nasıl önleneceğini sormamız ve 2001 yılı enflasyon hedeflerini de sorgulamamız gerekiyor. 
     "Çıpalı kur"a dayalı programın tam tersine bu kez çıpasız kura yaslanan bir programın kısa vadedeki başarı şansının ne olacağını uygulama içinde göreceğiz ama böyle bir yaklaşımın da ciddi riskleri var gibi geliyor bana. 
     
     





SBF'den inciler 


Ecevit "Dış desteğin önü açıldı" 


İçel Havalimanı Öksüz kaldı 


Haydi bakalım, yeniden umuda yolculuk... 


Milat Pazartesi 


İki yabancı 


Plato "Akıl kutsaldır" 


Diyalog eksikliği 


Devletin tasarruf tedbirleri 


"Gülmeye, gülmeye geldik " 


Lale Devri'nin sonu 


Sen öyle zannet 


Gelecek tamam, dalgalıya devam 


Derviş "umut" dağıttı 


</TEXT>
</DOC>
