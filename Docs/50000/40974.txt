<DOC>
<DOCNO> 40974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/soneko19.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Finans Kurumu'ndan Şişecam'a 35 milyon dolar kredi 
</HEADLINE>
<TEXT>

     Dünya Bankası'nın özel sektöre dönük kolu olan Uluslararası Finans Kurumu IFC ile Türkiye İş Bankası iştiraklerinden Şişecam Topluluğu arasında 35 milyon dolarlık kredi anlaşması imzalandı. 
     IFC'nin İş Kuleleri'ndeki Türkiye merkezinde gerçekleştirilen imzadan önce bir konuşma yapan Türkiye İş Bankası Genel Müdürü ve Şişecam Yönetim Kurulu Başkanı Ersin Özince, anlaşmanın çok önemli olduğunu vurguladı. Şişecam'ın Cumhuriyet döneminin ilk endüstri yatırımlarından biri olduğunu hatırlatan Özince, IFC ile 25 yıldan uzun bir süredir işbirliği içinde olduklarını ve bu süre içinde Şişecam'ın IFC'den 100 milyonlarca dolar tutarında krediler aldığını, milyarlarca dolarlık yatırımlarını da IFC'nin yardımıyla gerçekleştirdiğini kaydetti. Özince, reel sektörle ilgili konsolidasyonlar ve sıkıntıların yaşandığı bu dönemde Şişecam gibi uluslararası areneda da kendini gösterebilecek, finansman verileri açısından olumlu iç ve dış desteklere layık olan çeşitli kuruluşlar olduğunu söyledi. 
     Alınan kredi desteğinin bir örnek olacağına inandığını vurgulayan Ersin Özince, şöyle konuştu 
     'Ülkemizde çok önemli sıkıntılar varken, IFC'nin doğrudan uzun vadeli finansman paketlerine çeşitli Türk kuruluşlarının muhatap olması son derece önemli. Burada özellikle altını çizmek istediğim, IFC'nin Türkiye'ye olan inancının devamı ve Türkiye'de buna layık olan kuruluşların da tutarlılığı, her durumda rekabet güçlerini sürdürebilmeleridir. Bu finansman, Şişecam gibi kredibilitesi yüksek kuruluşa daha da kredibilite katacak. Çünkü burada 5 yıl vadeli finansman olması önemlidir. Böyle bir geçiş döneminde bu, IFC'nin Şişecam'ı olumlu değerlendirdiğinin göstergesidir.'' Ersin Özince, Şişecam'ın Türkiye'de kendi sektöründe açık farkla lider olduğuna dikkat çekerek, ''Şişecam, dünya çapında bir Türk şirketidir. Türk insanının, Türk emekçisinin ve Türk küçük sermayedarının yarattığı bir şirkettir. Bu nedenle finansman, maddi olmasının yanı sıra itibar yönünden de şu dönemde önemli bir ivme olacağına inanıyorum'' şeklinde konuştu. 
     IFC Güney Avrupa ve Orta Asya Direktörü Khosrov Zamani ise, verilen krediyle IFC'nin Türkiye'ye olan inancının bir kez daha vurgulanacağını söyledi. 
     Türkiye'nin bugün içinde bulunduğu zor durumun farkında olduklarını belirten Zamani, ''Güvenin tekrar temini için IFC'nin önemli bir rol oynayabileceğine inanıyoruz. Biz, burada sembolik bir güven tesisi için bulunmaktan öte, gerçekten de özel sektörün yeteneklerine olan inancımızı belirtiyoruz. Ve piyasalara da bununla ilgili doğru sinyalleri vermeliyiz'' diye konuştu. 
     Kredi alımı için hazırlanan projelerde teknoloji, ekonomi ve çevre konularında kendilerine göre kriterleri olduğunu ve bu kriterlere göre karar verdiklerini anlatan Zamani, Şişecam'a verilen 35 milyon dolarlık ihracat kredisini bu kapsamda değerlendirdiklerini söyledi. Khosrov Zamani, IFC olarak katalizör görevi gördüklerine işaret ederek, ''Türkiye'de kredi verebileceğimiz daha birçok şirket olduğunu düşünüyoruz. Biz, finansmanı güçlü, yönetimiyle rahat çalışacağımız, bizim kriterlerimize uyan şirketlerle çalışmayı istiyoruz. Bizce bu, piyasalara olumlu sinyal veriyor'' diye konuştu. 
     Şişecam'a verilecek kredinin uzun vadeli bir yatırım aracı olacağını kaydeden Zamani, sağlam bir yapısı olan ve profesyonel yönetimi bulunan Şişecam'ın, aynı zamanda uluslararası alanda rekabet edebilir bir yapıya sahip olduğuna dikkat çekti. Zamani, krizin başlangıcından bugüne kadar bugün imzalanan krediyle birlikte çeşitli kuruluşlara 140 milyon dolardan fazla kredi açtıklarını ifade ederek, Türkiye'yi, önemi nedeniyle Doğu ve Güneydoğu Avrupa ile Ortadoğu'nun merkezi seçtiklerini, merkezin de İstanbul olduğunu bildirdi. İstanbul'daki merkezde Yugoslavya'dan Tacikistan'a kadar 15 ülkeye yönelik çalışmalar yapılacağını belirten Khosrov Zamani, burada Türkiye ile ilgili çevre, yasalar, finansman ve üretim konularında uzman Türk ve yabancı uzmanların çalışacağını anlattı. Konuşmaların ardından, IFC'nin Şişecam'a 35 milyon dolar ihracat kredisi vermesini içeren anlaşma Ersin Özince, Khosrov Zamani ve Şişecam Genel Müdürü Doğan Arıkan tarafından imzalandı. 







</TEXT>
</DOC>
