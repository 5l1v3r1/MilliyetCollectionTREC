<DOC>
<DOCNO> 41933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun05.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılar Müslüman aleyhtarlığını körükledi 
</HEADLINE>
<TEXT>

     New York'taki Dünya Ticaret Merkezi ile Washington'daki Pentagon binasına yapılan uçaklı intihar saldırılarının arkasında uluslararası terorist Usame Bin Ladin'in bulunduğu şüphesiyle ABD ve dünyadaki Müslümanlara yönelik düşmanca hareketler devam ediyor. ABD'nin Chicago kentinde yaklaşık 300 kişilik bir grubun ellerinde bayraklarla Bridgeview semtinde toplanarak, bir camiye yürümeye başladığı bildirildi. 
     Polisin kalabalığı durdurmak için semtteki birçok yolu kapattığı, kavga çıkaran kişilerin göz altına alındığı belirtildi. Washington'daki bir cezaevinde, olayları televizyondan izleyen mahkumlardan birinin, Müslümanlara hakaret etmesi sonucu Müslüman bir mahkumun kişiye saldırarak yaraladığı ifade edildi. ABD'nin komşusu Kanada'nın Oakville kasabasında da Arap adlı 5 öğrenciye saldırıldığı, Montreal'de bir camiye bomba atıldığı, ancak saldırılarda ölen ya da yaralanan olmadığı bildirildi. Avustralya'da ise hem Müslüman hem de Ortodokslara saldırılar düzenlendi. Ülkenin kuzeydoğusundaki Brisbane kentinde Müslüman öğrencileri taşıyan park halindeki bir otobüse taş ve şişelerle saldırı yapıldı. Saldırıda ölen ya da yaralanan olmadığı belirtildi. Sidney'de dün gece bir Ortodoks kilisesinin ateşe verilmeye çalışıldığı ve aşırı sağcı kişilerin, Lübnanlılara ait bir kilisenin duvarlarına da yazılar yazdığı kaydedildi. 
     
     
     







</TEXT>
</DOC>
