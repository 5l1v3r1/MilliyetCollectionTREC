<DOC>
<DOCNO> 39567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sonspo12.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ve Bayer Leverkusen yetkilileri toplantı yaptı 
</HEADLINE>
<TEXT>

     Avrupa Şampiyonlar Ligi F Grubu'nda mücadele edecek olan Fenerbahçe ile Almanya'nın TSV Bayer 04 Leverkusen takımlarının yetkilileri, İstanbul'da bir toplantı yaptı. 
     Fenerbahçe Şükrü Saraçoğlu Stadı'nda yaklaşık 6 saat süren toplantıya, Fenerbahçe Kulübü adına yönetim kurulu yedek üyesi Rahmi Eyüboğlu ile kulüp görevlileri Serkan Acar ve Turgut Acar katılırken, TSV Bayer 04 Leverkusen ise toplantıya genel direktör Reiner Cazmund başkanlığında 3 kişilik heyetle katıldı. 
     Toplantı sonunda bir açıklama yapan Alman takımının genel direktörü, Fenerbahçe ile yapacakları maçlardaki seyirci ve güvenlik konularını görüştüklerini belirterek, ''Bizim stadımız 22 bin 500 kişilik. Bunun da 16 bin 500'ü kombine biletli. Bunların içinde 1000'e yakın da Türk seyircisi var. Fenerbahçe'ye geri kalan 6 bin kişilik yerden, UEFA talimatlarına göre bilet vereceğiz'' dedi. 
     Cazmund, kombine bilet sahipleri içinde 1000'e yakın Türk seyircisinin bu maçta Fenerbahçeyi desteklemek için kendilerinden izinistediklerini de söyledi. 
     Reiner Cazmund ayrıca, basın mensuplarının ''Fenerbahçe'yi nasıl değerlendiriyorsunuz '' biçimindeki sorusuna ise, ''Fenerbahçe'nin gücünü biliyoruz. UEFA Kupası ve Süper Kupa'yı kazanmış olan Galatasaray, Fenerbahçe'nin arkasında 2. oluyorsa ve Glasgow Rangers gibi bir takımı da eleyerek Avrupa Şampiyonlar Ligi'ne kalıyorsa, Fenerbahçe'nin gücünü konuşmaya gerek yok'' diye yanıt verdi. 
     Öte yandan 2 kulüp yetkilileri birlikte yemek yediler. 






</TEXT>
</DOC>
