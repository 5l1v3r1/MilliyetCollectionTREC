<DOC>
<DOCNO> 48962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/soneko24.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Eski dostları gördük. Olumlu görüşmeler yaptık" 
</HEADLINE>
<TEXT>

     Avrupa Yatırım Bankası'nın AYT İtalya'nın Sorrento kasabasında düzenlediği konferansa katılan ekonomiden sorumlu Devlet Bakanı Kemal Derviş, ''Zemini hazırlayacak çok olumlu görüşmeler yaptım'' dedi. 
     İki gün süren ''Akdeniz'de İşbirliği'' konulu konferans boyunca Derviş, Fransa ve Belçika Maliye bakanları, AYT Başkanı Philippe Maystadt, Avrupa Komisyonu'nda parasal işlerden sorumlu komiser Pedro Mira Solbes ile Avrupalı diplomat ve yatırımcılarla görüştü. 
     ''Birçok eski dost gördüm'' diyen Derviş, hafta sonunu eşi ile birlikte Roma'da geçireceğini ve İtalyan Hazine Bakanlığından eski arkadaşlarıyla görüşmeler yapacağını kaydetti. 
     Bakan Derviş, Solbes'in yabancı basına yaptığı açıklamada, ''AB'nin Türkiye'ye vereceği kaynağı yok'' şeklindeki sözünün kendisine aktarılması üzerine, ''zaten Türkiye'nin AB'den istediği bir kaynak talebi de olmamıştır'' dedi. 
     Derviş, Pazartesi günü İtalyan Ekonomi Bakanı Giulio Tremonti ile görüştükten sonra Türkiye'ye dönecek. 
     






</TEXT>
</DOC>
