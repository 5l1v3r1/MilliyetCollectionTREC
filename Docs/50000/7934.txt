<DOC>
<DOCNO> 7934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/siyaset/siy01.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit konuştukça piyasa dalgalandı 
</HEADLINE>
<TEXT>

     ANKARA Milliyet 

     Cumhurbaşkanı Sezer'in çıkışı üzerine MGK toplantısını terkeden Başbakan Bülent Ecevit, yaptığı ilk açıklamada "Sezer terbiye dışı bir üslupla bana ağır ithamlarda bulundu" dedi. Ecevit, olağanüstü toplanan Bakanlar Kurulu toplantısı sırasında da "Hükümet görevinin başındadır. İstikrar programı uygulaması kararlılıkla devam edecektir" diyerek, krizle altüst olan piyasaları rahatlatmaya çalıştı. 
     
'Terkedecektim ya da...'      Başbakanlık'ta 45 dakika Mesut Yılmaz, Hüsamettin Özkan ve Sabahattin Çakmakoğlu ile görüşen Ecevit, saat 11.00'de zirvedeki kavgayı, son derece gergin bir şekilde, ilk kez şu ifadelerle duyurdu "Bugün dün son derece üzücü bir olay oldu. Sayın Cumhurbaşkanı terbiye dışı bir üslupla, bana ağır ithamlarda bulundu. Devlet geleneklerimize uymayan bir davranışta bulundu. Ya kendisine aynı üslup içinde yanıtta bulunacaktım veya toplantıyı terk etmek zorunda kalacaktım. Ben toplantıdan çıktım. Bakan arkadaşlarım da aynı davranışta bulundu. Bu büyük bir krizdir. Bakanlar Kurulu üyeleriyle istişare ettikten sonra kamuoyuna daha ayrıntılı bir açıklamada bulunacağız." 
     Ecevit, daha sonra 14.25'te yeniden kameraların karşısına geçerek, istifa söylentilerini yalanladı. Yine gergin olduğu gözlenen Ecevit, "Ekonomik programı ve yapısal reformlara ilişkin düzenlemeleri kararlılıkla sürdüreceğiz" dedi. "Yolsuzluk mücadeleniz sürecek mi " sorusuna da, "Elbette. Bu konuda kimsenin kuşku duymasına gerek yoktur" karşılığını verdi. 
     
     Ecevit, topu Sezer’e attı 
'Ekonomik krizin sorumlusu Sezer'      ECEVİT, ilk açıklamasıyla birlikte, Merkez Bankası'ndan 4.7 milyar dolar para çıkışı olduğu ve gecelik faizlerin yüzde 700'e fırladığının anımsatılması üzerine de şunları söyledi "Sayın Cumhurbaşkanı'nın söylemek istediği bazı şeyler varsa, bunun zemini ve zamanı vardır. Fakat bunun bu şekilde kamuoyuna yansıyacak şekilde gerçekleştirilmiş olmasıyla, ekonomide karşılaşılacak sorunlarda sorumluluk payı olacağı bellidir." Ecevit, ekonomik bir krizin söz konusu olmayacağını da iddia ederek, "Olmaması için gerekli tüm önlemleri alacağız. Siyasal açıdan da, kısa sürede umarım istikrar sağlayacağız" dedi. 
     


 SİYASET 


















</TEXT>
</DOC>
