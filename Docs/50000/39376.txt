<DOC>
<DOCNO> 39376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sondun09.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar da kabul etti... Döner, sosisi yendi... 
</HEADLINE>
<TEXT>

     Berliner Morgenpost adlı günlük gazete, 30 yıldan bu yana Almanya'da tanınan dönerin, büfelerde satılan ve ''Currywurst'' adı verilen sosis cinsinden çok daha fazla tüketildiğini yazdı. 
     ''Dönerin Sosise Karşı Zaferi'' başlığıyla yayınlanan haberde, bu yıl dönerin Almanya'da 30. yılı olduğu, dönerin ülkedeki ''mucidi'' olarak Mehmet Aygün'ün bilindiği belirtildi. 
     Mehmet Aygün'ün, 1971 yılında Berlin'de yoğun olarak Türklerin yaşadığı Kreuzberg semtinde henüz 16 yaşındayken amcasının dükkanında kuzu ve dana etinden ilk döneri hazırladığı ve pide arasına koyarak 2 mark 50 feniğe satmaya başladığı kaydedilen haberde, dönerin 70'li ve 80'li yıllarda Almanya'yı ''fethettiği'' ifade edildi. 
     Almanya'daki döner satışından her yıl 3 milyar 600 milyon mark gelir elde edildiğine işaret edilen haberde, bunun McDonalds, Burger King ve Wienerwald adlı restoran zincirinin toplam gelirlerinden daha fazla olduğu vurgulandı. 
     Berlin'deki Spree nehir kenarında kurulan döner büfelerinin sayısının Boğaziçi'ndeki döner büfelerinden daha fazla olduğuna dikkat çekilen haberde, yaklaşık 10 bin döner büfesinde 33 bin kişinin çalıştığı, 100 milyonu sadece Berlin'de olmak üzere her yıl ülke çapında 720 milyon porsiyon döner tüketildiği kaydedildi. 
     Türkiye'de kuzu ya da koyun etinden yapılan dönerin tadının çok daha lezzetli olduğu da vurgulanan haberde, Almanya'da dönerin genelde dana etinden yapıldığı, bu nedenle tadının daha sade olduğu belirtildi. 
     Türkiye'de et parçalarının bir gün önce, soğan suyu, karabiber, tuz ve yağa yatırıldığı, ayrıca sos kullanılmadan yenildiği de anlatılan haberde, Almanya'da ise dönerlerin fabrikalarda hazırlandığı, bu nedenle de tadının daha sade olduğu ifade edildi. 
     BSE krizinden döner satışlarının da olumsuz yönde etkilendiği hatırlatılan haberde, günümüzde satışların yeniden arttığına dikkat çekildi. 
     Haberde ayrıca, Berlin'de en iyi dönerlerin yenilebileceği bazı büfelerin adresleri de verildi. 
     
     







</TEXT>
</DOC>
