<DOC>
<DOCNO> 13096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/spor/spo01.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TOLGA yarışı 
</HEADLINE>
<TEXT>

Beşiktaş ile Fenerbahçe, Gençlerbirliği'nin başarılı defans oyuncusunu transfer edebilmek için büyük bir mücadeleye girdi 
     KARTAL YİĞİT 

     GENÇLERBİRLİĞİ'NİN gözde oyuncusu Tolga için Beşiktaş ile Fenerbahçe müthiş bir savaş yaşıyor. Siyah - Beyazlı kulübün Başkanı Serdar Bilgili'nin başarılı defans oyuncusunu İlhan Cavcav'dan resmen istemesiyle transfer yeni bir boyut kazandı. Tolga ise her iki kulübün tekliflerini doğruladı, "Ancak gönlüm Beşiktaş'tan yana" ifadesini kullandı. 
     MİLLİ Takım kampında beraber kaldığı Nihat ile çok iyi arkadaş olan genç futbolcu, "İki büyük kulüp beni başkanımdan istemiş. Ancak kesinleşen bir şey yok. Ben de kimseyle konuşmadım. Sezon sonu sözleşmem bitiyor. Herşey o zaman netleşecek" dedi. Tolga, Beşiktaş'ta arkadaşlığın bambaşka boyutlarda olduğunu da dile getirdi. 
     
Karhan'a yeni görev      TEKNİK Direktör Daum, Türkiye - Slovakya maçında izlediği Karhan'a yeni görev vereceğini söyledi. Alman hoca, "Karhan, her yerde oynayabilecek bir futbolcu. Sağ kanatta mükemmel bir performans çizdi. Benim jokerim olabilir. Bundan sonra onu sağ kulvarda deneyeceğim" diye konuştu. 
     
Daum, Ümraniye'yi gezdi      SİYAH - Beyazlı takımın hocası dün sabah ani bir karar vererek yapımı devam eden Ümraniye'deki yeni tesisleri gezdi. Tesislerden sorumlu yönetici Fikret Orman ile birlikte Ümraniye'ye giden Daum, tesisleri beğendiğini, çalışmaların hızlandırılmasını ve yeni sezona yetiştirilmesini istedi. 
     
Bilgili'nin birinci yıldönümü      BEŞİKTAŞ Başkanı bugün birinci yılını dolduracak. Siyah - Beyazlı takım Bilgili döneminde oynadığı 48 resmi maçın 28'ini kazanırken, 11 yenilgi aldı. Serdar Bilgili, bir yıl içinde üç teknik direktör ve dokuz antrenör ile çalıştı. Beşiktaş bu dönemde sadece Atatürk Kupası'nı alırken, hem ligde, hem de Avrupa'da kötü rekorlara imza attı. 
     


 SPOR 




















</TEXT>
</DOC>
