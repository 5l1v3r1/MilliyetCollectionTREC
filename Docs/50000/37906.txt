<DOC>
<DOCNO> 37906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sondun03.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Discovery astronotları 5.5 saatlik çalışmayı tamamladı 
</HEADLINE>
<TEXT>

     Amerikan uzay mekiği Discovery'nin iki astronotu, Dünya yörüngesinde ortalama 380 km yükseklikte yapımı süren Uluslararası Uzay İstasyonu'nun UUİ inşa çalışmasını hızlandıracak ''tırabzan'' ve kablo döşeme için çıktıkları 5.5 saatlik uzay yürüyüşünü tamamladı. 
     Astronotlar Daniel Barry ve Patrick Forrester, tırabzanı, bilimsel araştırma laboratuvarı Destiny ve UUİ'nin 90 metre çapındaki merkez iskeletine döşeme işini bitirdi. Ana iskelette gelecek yıl Mart ayında Atlantis mekiğinin getireceği astronotlar çalışacak ve sonunda enerji kaynağı dev güneş panelleri burada görev yapacak. İstasyonun yapımının 2006'da tamamlanması planlandı. UUİ'nin 2'si Rus 1'i Amerikalı üçüncü üç kişilik mürettebatının görev süresi normalde 4 ay, azami 6 ay olacak. Saatte 27 bin km hızla Dünya çevresini dönen UUİ ve ona kenetli Discovery mekiği astronotları, Güneş'in 1.5 saatte bir kızıldan kızıla bürünerek doğuşunu hayranlıkla izlediklerini bildirdiler. Astronotlar mini bir göktaşının açtığı düşünülen, 0.05 milimetrelik deliğin UUİ'ye zarar vermediğini de gördüler. 






</TEXT>
</DOC>
