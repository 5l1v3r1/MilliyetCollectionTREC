<DOC>
<DOCNO> 9018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sondun19.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Aslıtürk davası Londra'da devam ediyor 
</HEADLINE>
<TEXT>

     Eski Şişli Belediye Başkanı Gülay Aslıtürk'ün, hakkındaki 6 ayrı suçlama nedeniyle Türkiye'ye iadesi hakkında, İngiltere'de görülmekte olan davaya devam edildi. 
     1 Mart'a kadar yoğun oturumlarla görülecek davanın bugünkü duruşmasında, Türkiye adına hareket eden Kraliyet savcısı, eski Şişli belediye başkanı hakkındaki suçlamaları okumaya başladı. 
     Aslıtürk'ün, aralarında bazı arsaları değerinin çok altında satarak kişisel çıkar elde etmek, evrak sahteciliği yapmak, paravan şirketler kurarak bu şirketlere para aktarmak ve mahkeme kararlarına uymamak gibi suçlar içeren 6 ayrı dava nedeniyle, Türkiye tarafından iadesinin talep edildiğini belirten savcı, yargıç Geoffrey Wicks'e, ''Karşınızda oturan kişi, Türk hükümetinin isteğiyle aranan ve iadesi talep edilen bir kişi. Bu konuda tartışılacak bir taraf yok. İade gerektiren suçlarla ilgilidir, yeterli ve tatmin edicidir. Bu suçlar, Aslıtürk'ün bu ülkede yargılanması halinde cezalandırılmasını gerektirecek niteliktedir'' dedi. 
     Duruşmada söz alan Gülay Aslıtürk'ün avukatı ise, eski Şişli belediye başkanı hakkındaki suçlamaların pek çoğu için yeterli delilin bulunmadığını, bazı dosyalarda da Aslıtürk'ün suç işlediğinin değil, belediyenin elindeki şirketleri yeterli verimlilikte kullanmadığının öne sürüldüğünü hatırlattı. 
     Bütün bunların iadeyi gerektirmeye yetmeyeceğini savunan avukat, ''İşlendiği öne sürülen suçlarla ilgili olarak en az 25 kişinin adı geçiyor. Oysa Türkiye Cumhuriyeti hükümeti sizden bütün bu kişilerin işlediği suçlarla ilgili olarak Aslıtürk'ü suçlamanızı, onu suçlu kabul etmenizi ve iade etmenizi isiyor'' dedi. 
     Avukat, Türkiye hükümetinin bazı dosyalarla ilgili talebinin ise iade bile içermediğini, sadece Aslıtürk'ün bilgisine başvurulması gereğine işaret edildiğini söyledi. 




</TEXT>
</DOC>
