<DOC>
<DOCNO> 44126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/ekonomi/eko04.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör, zenginlerin paralarını eritti... 
</HEADLINE>
<TEXT>

ABD’deki terörist saldırılar, en zengin 400 Amerikalı listesindeki ilk 50 kişinin servetinin 44 milyar dolar azalmasına neden oldu 
     DERLEYEN EVRİM ERGİN 

     11 Eylül’deki saldırının ardından ABD’nin en zenginleri sıralaması da değişti. Forbes dergisinin son sayısında yayınlanan ABD’nin en zengin 400 kişisi listesinde ilginç sonuçlar ortaya çıktı. 
     Bu yıla ilişkin araştırma 27 Ağustos 2001 tarihinde Dow Jones Endeksi’nin 10.382 puandan kapandığı tarihte yapıldı. Bu veriler, terörist saldırının yaşanmasından iki hafta sonra yani Dow Jones’un 8.603 puandan kapandığı tarihteki rakamlarla karşılaştırılarak, zenginlerin servetlerindeki erime ortaya çıkarıldı. 
     Buna göre en büyük darbeyi Bill Gates yedi. Ağustos sonunda son sekiz yıldan bu yana listenin bir numarası olan Gates, yine tepede yer alırken mal varlığı 54 milyar dolar olarak belirtildi. Fakat 24 Eylül’de yapılan araştırmada Gates’in mal varlığı 7 milyar dolar değer yitirerek 46.8 milyar dolara indi. Şansı kötü giden tek kişi Gates değil. O ve Forbes’in en zengin 400 Amerikalı listesindeki önde gelen diğer 49 kişi son dört haftada toplam 44 milyar dolar kaybetti. Toplam mal varlıkları 311 milyar dolardan 266.5 milyar dolara geriledi. Bu 50’ye yakın önde gelen zenginin ortalama kaybı ise yüzde 18 oldu. 
     
     Gates yine en zengin 
     Bu arada ABD’nin en zengin 15 kişisi geçen yıla göre 64 milyar dolar fakirleşti. Bu düşüşte özellikle teknoloji seköründe yaşanan duraklamanın büyük etkisi olduğu belirtiliyor. 
     27 Ağustos tarihli verilerle yapılan ilk listeye göre Gates 54 milyar dolarlık serveti ile ABD’nin ve dünyanın en zengin kişisi. Microsoft’daki düşüşe rağmen Bill Gates’in en yakın takipçisi ve arkadaşı Warren Buffet ile arasındaki farkın 20.8 milyar dolar olduğu ve kolay kolay aşılamayacağı belirtiliyor. 
     
Yılın kaybedeni Oracle’nin Başkanı      Serveti 58 milyar dolardan, 21 milyar dolara gerileyen Larry Ellison 2001 yılının en fazla kaybeden zengini 
     Bill Gates’in rakibi ve Oracle’nin Yönetim Kurulu Başkanı Larry Ellison 2001 yılının en fazla kaybeden kişisi oldu. Ellison’un serveti ikiye bölündü ve 58 milyar dolardan 21 milyar dolara geriledi. 
     27 Ağustos tarihli ilk listeye göre, bir önceki yıla kıyasla serveti yarıdan fazla eriyen Ellison eski bir CIA bilgisayar programcısı. Oracle’ı 1977 yılında kurdu. Bilgisayar piyasasında veritabanı pazarını yönlendiren Oracle, Microsof ile rekabet ve genel olarak teknoloji sektörünün yediği darbeler nedeniyle kötü durumda. Ayrıca ocak ayında sattığı 680 milyon dolarlık hisse dolayısıyla hissedarlarının açtığı davalar Ellison’un başını ağrıtıyor. 
     



 EKONOMİ 






















</TEXT>
</DOC>
