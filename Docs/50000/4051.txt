<DOC>
<DOCNO> 4051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sondun01.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella'da uçak kazası 24 ölü 
</HEADLINE>
<TEXT>

     Venezüella'nın güneyinde,bir yolcu uçağının henüz belirlenemeyen bir nedenle düşmesi sonucu, uçakta bulunan 20'si turist toplam 24 kişinin öldüğü bildirildi. 
     Yetkililer ve basına göre, Rutaca Havayolları Şirketi'ne ait DC-3 tipi uçak yerel saatle 18 15'te TSİ 00 15 ülkenin güneyindeki Ciudad Bolivar kenti yakınlarında düştü. 
     Rutaca şirketi pilotlarından Victor Arauja, Associated Press'e yaptığı açıklamada, kazadan kurtulan olmadığını ve uçaktaki 20 yolcu ve 4 kişilik mürettebatın tamamının öldüğünü kaydetti. Arauja, güneydeki Bolivar eyaletine bağlı Canaima kentinden havalanan uçağın, kuzeydeki Nueva Esparta eyaletine bağlı Por La Mar kentine gittiğini belirtti. Kaza sırasında uçağın düştüğü yerin yakınlarında bulunan 2 çocuğun ve yaşlı bir kadının da yaralandığı bildirildi. Bu arada, Globovision adlı televizyon kanalı, Rutaca'dan aldığı yolcu listesini yayımladı. Buna göre, hayatını kaybedenler arasında 6 Amerikalı, 5 Hollandalı, 4 İtalyan, 2 Macar ve 4 Venezüellalı bulunuyor. Uçaktaki 3 kişinin kimliği henüz tespit edilemedi. Uçağın kazadan kısa bir süre önce Ciudad Bolivar kentine inerek yakıt ikmali yaptığı öğrenilirken, yangın söndürme ekiplerinin kazadan sonra çıkan yangını kontrol altına aldığı ifade edildi. 




</TEXT>
</DOC>
