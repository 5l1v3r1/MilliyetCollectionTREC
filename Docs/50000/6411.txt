<DOC>
<DOCNO> 6411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/spor/ybay.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Saygınlık 
</HEADLINE>
<TEXT>

     TOGAY BAYATLI 

     Milli Savunma Bakanı Sayın Sebahattin Çakmakoğlu’nun, son zamanlarda yayın ihalesi skandalı nedeniyle ağır eleştiriler altındaki futbol federasyon başkanlığı makamına ziyareti çoğu kişi tarafından anlamsız ve yersiz olarak nitelendirildi. 
     Ailenin dostu, başkanın saygı duyduğu amcası olabilirsiniz. Bunlar ayrı şeyler. Ama bir bakan olarak, hele tanıdığımız ve ağırbaşlılığı ve olgunluğuyla takdir ettiğimiz bir devlet adamının bu ziyareti yapması, bizim gibi tarafsız insanlarda doğrusu üzüntü ve kuşku yarattı. Bunun anlamını sadece futbolcuların askerliklerinin 33 yaşına kadar uzatılması ile ilgili olarak göremeyiz. Daha Meclis’ten geçecek. Üstelik bazı insanlara ayrıcalık tanınması anayasaya aykırı. Nitekim Anayasa Mahkemesi, milli sporcuların imtihana girmeden üniversitelere kabul edilmesine bu nedenle karşı çıktı. O zaman bu ayrıcalık nasıl yapılacak Üstelik milyarlarca lira kazanacaksınız ve o zaman süresince askerlik yapmayacaksınız. Aynı durumda olan ve ülke ekonomisine büyük katkı sağlayan şirket yöneticilerinin hakkı yenmiyor mu Neden gazetecilere de bu olanak tanınmıyor Herkes futbolcu mu olacak Sayın Bakan, bilmem size işin vehametini anlatabildik mi Sanıyoruz partinizde birçok milletvekili de sizinle aynı görüşü paylaşmıyor. Hele hele Türk Silahlı Kuvvetleri’nin en üst temsilcisi bir bakanın, Futbol Federasyonu Başkanı’nın ayağına kadar gitmesinin nedenini böyle basit bir girişime bağlamıyor. 
     Koalisyonun, Spordan Sorumlu Devlet Bakanı ile Futbol Federasyonu ve GSGM arasında köprülerin atıldığı bir dönemde böyle bir ziyaret bu ülkede elbette tartışılacak. Futbol federasyonu hakkında usülsüz harcamalar sebebiyle mahkeme açıldığı bir zamanda bu ziyaretin zamansız yapıldığını söyleyebiliriz. Üstelik Federasyon Başkanı, ziyaret sonrası amca - yeğen ilişkisi içinde olduğunuzu sizin yanınızda televizyon ekranlarında kendini gere gere ilan etti. 
     Sayın Çakmakoğlu, bu olayı bu ülkenini vatandaşı olarak kabul etmemiz mümkün değil. Biz yutkunuyoruz. Sanıyoruz sağduyu sahibi birçok insan da aynı şeyi yapıyor. 
     


 SPOR 


































</TEXT>
</DOC>
