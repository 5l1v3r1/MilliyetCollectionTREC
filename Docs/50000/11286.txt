<DOC>
<DOCNO> 11286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/spor/spo03.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NO PROBLEM 
</HEADLINE>
<TEXT>

Galatasaray için grupta bir sıralama maçıydı. Çeyrek finale çıkmayı geçen hafta aldığı üç puanla garantileyen Sarı - Kırmızılı kulübün tek kaybı UEFA’nın verdiği galibiyet parası oldu 
     HALİL ÖZER 

     Burnu bir karış havada geldi. Kaybedecek hiçbir şeyim yok diye düşündü. Grup birinciliğini ve avantajını Paris’te bırakıp evine döndü. 
     Galatasaraylı futbolcular bu maçı hiç kafalarına takmadılar. Kendilerine dert etmediler. Grup birinciliğini fazla düşünmediler. Lucescu bas bas bağırdı, Hazırlık maçı değil’ dedi, ama kimseye dinletemedi. İlk yarıda PSG "fing" attı. Orta sahada çelik - çomak oynadı. Topu kanatlara yaydı. Bizimkileri çaresiz bıraktı. Şık iki gol attı. Kalesinde fazla pozisyon vermedi. İlk yarıyı, her şeyi ile hak etti PSG. Leroy - Christian çifti sanki buz üstünde dans ediyorlardı. Kıvrak, zeki ve saldırgandılar. Leroy fırtına gibi, Chistian ise fırsatçı. Bu ikiliyi durduramadı Galatasaray... 
     2. dakikada Christian, Emre Aşık’ın de hatasından topu önünde buldu. Çok düzgün bir şutla topu filelere gönderdi 1-0 
     12. dakikada Emre Belözoğlu karşı karşıya kaldı Letizi’yle. Sol plaseyi çaktı, ama Fransız kurtardı. 
     26. dakikada Leroy bizimkilerin tatlı uykusundan yararlandı. Hakemin es geçtiği ofsayt pozisyonunda sağdan fırladı, hiç beklemeden ortaladı. Christian hemen vurdu 2 - 0. 
     İkinci yarıda ise Galatasaray herhalde dank etti ki, bu kez farklı başladı. Giden liderliği kurtarmaya çalıştı. Ama At Üsküdar’ı geçmiş, Kartal’a varmıştı. Yetişmek artık zordu. Hele bir de Serkan gibi gol atmayı değil, gol kaçırmayı seven bir futbolcun varsa yenilmen en doğal olaydır. 
     47. dakikada bomboş durumda topa kedi gibi vurdu Serkan. Mutlak golü kaçırdı. Sonra da olaylar başladı. Halbuki tek bir gerginlik bile yoktu. Ama azgın Fransız tribünleri aralara dağılan Türk taraftarlara saldırdılar. Kaşı - gözü yarılanlar kurtuluşu yeşil çimde buldular. Oyun durdu. 25 dakika çay molası verildi. Tribündeki Ermeni bayrakları işin rengini belli etti. 
     Kısa moladan sonra yine çıktılar sahaya. Serkan da kaçırmaya devam etti. 
     62. dakikada Jardel, Serkan’a indirdi. Yine kaçırdı. 
     78’de Serkan kaleciyi çalımladı. Atmam diye adeta direndi, yine atmadı. 
     82’de Jardel yine verdi Serkan’a... Yeter artık at’ dedi. Ama o bugün kararlıydı yine atamadı. Sonra da maç bitti. 
     Canlarına sağlık... Boşver grup birinciliğini... Her şeyde bir hayır vardır. Azgın İngilizler’den kurtuldular. Sadece futbolu futbol için oynayan İspanyolları beklemeye koyuldular. Arada bir Almanlar var. Bu kötü oyunu, bu kötü futbolu biz görmemiş olalım. Geçici körlük yaşayalım. Onlar bu grubu Milan maçında bitirdiler. 
     
Lucescu köpürdü      LUCESCU, "Hakemin yaptığı iki hata yüzünden iki gol yedik ve yenildik" dedi. Rumen teknik adam birinci golde hakemin verdiği yanlış bir taç atışı yüzünden oluşan atakla rakibin gol bulduğunu söylerken, ikinci golün ise ofsayttan atıldığını iddia etti. Lucescu,öSerkan’ın tecrübesi olsa 2 gol atabilirdi. Penaltı pozisyonlarımız vardı ama hakem bunları vermemekte kararlıydı" diye konuştu. 
     SARI- Kırmızılı takımın teknik direktörü, çeyrek finaldeki rakipleri kim olursa olsun kendileri için farketmeyeceğini de belirterek "Herşeyde bir hayır vardır. Geçen yıl yaşanan olaylar nedeniyle İngilizlerle eşleşmememiz iyi oldu" dedi. Teknik adam, Hagi’nin hakem Pereira ile Avrupa Şampiyonası’ndan problemli olduğunu söyleyerek bu futbolcuyu kart görmemesi için oynatmadığını belirtti. 
     
Deportivo lider oldu      İspanyol temsilcisi, Milan gibi zorlu deplasmandan bir puan aldı, B Grubu’nda averajla liderliği kaptı 
     ŞAMPİYONLAR Ligi B Grubu’nda dün gece Milano’nun San Siro Stadı’nda oynanan diğer maçta, Milan ile 1 - 1 berabere kalan İspanyol Deportivo 10 puan ve averajla grup birinciliğini alarak, çeyrek finale yükselen diğer takım oldu. Deportivo’nun 74. dakikada Djalminha’nın penaltısıyla bulduğu gole 86. dakikada Shevchenko’nun penaltısıyla karşılık verebilen Milan veda etti. 
     
Maçın karnesi      HAKEM Hugh Dallas İskoçya 
     MILAN Rossi - Roque Junior , Costacurta Ba Dk.61 , Maldini - Helveg , Albertini , Gattuso , Boban Bierhoff Dk.61 , Coco Serginho Dk.70 - Jose Mari , Shevchenko 
     YEDEKLER Abbiati, Sala, Guly, Leonardo 
     DEPORTIVO Molina - Manuel Pablo , Donatos , Naybet , Romero - Victor , Emerson , Djalminha , Mauro Silva Helder Dk.23 , Fran Capdevilla Dk.64 - Makaay Pandiani Dk.81 
     YEDEKLER Songo’o, Scaloni, Cesar, Tristan 
     GOLLER Djalminha Dk.74 pen. , Shevchenko Dk.86 pen. 
     SARI KARTLAR Albertini, Costacurta, Gattuso Milan , Helder Deportivo 
     


 SPOR 






















</TEXT>
</DOC>
