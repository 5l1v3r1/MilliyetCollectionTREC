<DOC>
<DOCNO> 49659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sontur05.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede ''böbrek'' kayboldu... Doktorlar yargı önüne çıkıyor... 
</HEADLINE>
<TEXT>

     Samsun'da, ameliyat sırasında böbreği çalındığı iddia edilen çocuğun ameliyatını gerçekleştiren doktorların yargılanacağı bildirildi. 
     Yık 4 yıl önce Ondokuz Mayıs Üniversitesi OMÜ Tıp Fakültesi Hastanesi'nde gerçekleştirilen ameliyatta, oğulları Naci Akan'ın 14 böbreklerinden birinin çalındığını iddia eden Mecit-Nezihe Akan çiftinin, doktorların yargılanması için açtığı dava, Danıştay 2. Dairesi tarafından kabul edildi. Bu kararla, ameliyatı gerçekleştiren OMÜ Tıp Fakültesi Çocuk Cerrahisi'nde görevli doktorlar Faruk Kazancı, Nurseli Toksay ve Naciye Gürkan, ''görevi kötüye kullanmak'' suçundan yargılanacaklar. 
     Çocuklarının iki böbreğinin doğuştan var olduğunu raporlarla ispatladıklarını kaydeden Mecit-Nezihe Akan çifti, karara çok sevindiklerini belirterek ''Çocuğumuzun böbrekleri ameliyat öncesi vardı. Ancak ameliyat sonrası bir tanesi yok oldu. Böbreğin ne olduğu belli değil. Bunun bir suçlusu olmalı'' dediler. 
     Akan ailesi, yaklaşık 4 yıl önce akrabalarının düğününde tabancayla rastgele açılan ateş sonucu karnından yaralanan çocukları Naci'yi, OMÜ Tıp Fakültesi Hastanesi'nde ameliyat ettirmişti. Ancak 10 ay sonra böbreklerden birinin ameliyat sırasında çalındığını iddia eden aile, ameliyatı gerçekleştiren, çocuk cerrahisinde görevli doktor Faruk Kazancı, Nurseli Toksay ve Naciye Gürkan hakkında savcılığa suç duyurusunda bulunarak dava açılmasını istemişti. 
     Cumhuriyet Savcılığı, doktorlar hakkında soruşturma açılabilmesi için OMÜ Rektörlüğü'ne başvurmuş, ancak Rektörlük'ün soruşturma izni vermemesi üzerine Cumhuriyet Savcılığı görevsizlik kararı vermişti. 
     Akan ailesi ise bunun üzerine Danıştay'a başvurmuştu. 
     






</TEXT>
</DOC>
