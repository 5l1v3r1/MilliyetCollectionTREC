<DOC>
<DOCNO> 47599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur25.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa eden milletvekili'nden Ak Parti'ye eleştiri yağmuru.. 
</HEADLINE>
<TEXT>

     Ak Parti'den istifa eden Konya Milletvekili Hüseyin Arı, Türkiye'de siyasi partilerin hastalığı olan statüko ve merkeziyetçiliğin Ak Parti'ye de bulaştığını bildirdi. Arı, partide bazı imtiyazlı milletvekilleri bulunduğunu savunarak, Konya Teşkilatı'nın oluşumunda inisiyatif sahibi olmadığı için istifa ettiğini söyledi. 
     Arı, Parlamento'da düzenlediği basın toplantısında istifa gerekçelerini anlattı. Demokratik sistemin en önemli unsurlarından siyasi partiler, sivil toplum kuruluşları ve medyanın işbirliği yaparak demokratik sistemin yerleşmesinde rol oynaması gerektiğini belirten Arı, ''Aksi halde, Saddam'ın ülkesinden farkımız kalmaz'' dedi. 
     Türkiye'de 40 yıldan beri ''demokrasi dışı düzen'' işlediğini ileri süren Arı, devletçi, statükocu ve merkeziyetçilik hastalığının Türkiye'nin başbelası olduğunu vurguladı. Bu hastalığa siyasi partilerin de kendilerini kaptırdığını anlatan Arı, demokrasi mücadelesi vermek için kışladan geldiğini söyledi. ''Demokrasilerde en kötü insan tipi, hür iradesini birtakım çıkarlara harcayan insandır'' diyen Arı, bu tür insanların giderek çoğaldığını, bu nedenle Türkiye'nin ''demokrasiden bir hayli uzakta olduğunu'' ileri sürdü. 
     Ak Parti'nin büyük umutlarla ve ''halkın partisi'' olarak kurulduğunu kaydeden Arı, konuşmasını şöyle sürdürdü 
     ''Ak Parti'yi halk kurdu bir bakıma...Ama Türkiye'deki statükocu ve merkeziyetçilik hastalığı hiç arzu etmediğimiz halde bizim partiye de bulaştı. Ama bizim partimizde bir hastalık daha ortaya çıktı Parti'de imtiyazlı ve ikinci sınıf milletvekilleri ayrımı ortaya çıktı. Bu konuda ikazlarda bulundum ama sonuç alamadım.'' 
     
     İmtiyazlı milletvekilleri müdahale etti 
     Arı, Parti'de teşkilatların oluşumunda da sıkıntı yaşandığına işaret ederek, ''bazı imtiyazlı milletvekillerinin'' bu süreçte etkin olmaya başladığını belirtti. Kendisinin aynı sorunu Konya Teşkilatı'nın oluşumunda yaşadığını ifade eden Arı, ''Bazı imtiyazlı milletvekilleri buraya da müdahale ettiler, bizi dışlayan faaliyetler içine girdiler. Altında birçok şey sezdim, ileriye dönük küçük hesaplar...'' diye konuştu. 
     Konya Teşkilatı'nın oluşumunda halka ''iyi bir yönetim'' sözü verdiğini bildiren Arı, ancak bu sözünü yerine getiremediği için Ak Parti'den istifa ettiğini bildirdi. Arı, ''Umarım, bu bir uyarı olur ve Parti yanlışını düzeltir'' dileğinde bulundu. 
     Arı, bir gazetecinin ''başka bir partiye mi geçeceksiniz '' sorusuna, ''Hiçbir parti ile irtibatım yok'' karşılığını verdi. Arı, teşkilat sorununun giderilmesi halinde partiye dönüp dönmeyeceğinin sorulması üzerine, ''Bu saatten sonra geriye dönüş olmaz. Çünkü ısrarlarımı belirttim. Ama yetkili makamlar ciddiye almadı. Bu tamamen kişisel bir olay. Benden sonra başka istifa olur mu olmaz mı, bilmiyorum. Umarım durum düzelir ve başka kayıplar olmaz'' diye konuştu. 
     Arı'nın basın toplantısını, AK Parti Bursa Milletvekili Altan Karapaşaoğlu da izledi. Karapaşaoğlu, ''Siz de mi istifa edeceksiniz '' sorusuna, ''Hayır sadece merakımdan geldim'' karşılığını verdi. Karapaşaoğlu'nun, basın toplantısından çıkarken Arı'nın koluna girerek, ''Konuşuruz, hallolur, sorunu gideririz'' dediği duyuldu. 
     






</TEXT>
</DOC>
