<DOC>
<DOCNO> 49006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/ekonomi/aeko.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Size kredi veririz ama... 
</HEADLINE>
<TEXT>

IMF, 3 milyar dolarlık kredi dilimi ile birlikte, 13 milyar dolarlık ek kaynak sağlanması için, kamuda 150 bin kişilik personel azaltımına gidilmesini istiyor 
     ZÜLFİKAR DOĞAN Ankara 

     Ekonomi yönetimiyle ek destek kredisi ve 3 milyar dolarlık kredi diliminin serbest bırakılması müzakereleri için Ankara’ya bugünlerde heyet göndermesi beklenen IMF’nin, kamuda 150 bin kişilik personel indirimi ve bazı KİT’lerin kapatılmasını istediği öğrenildi. 
     Devlet Bakanı Derviş’in IMF’nin olumlu yaklaştığını belirttiği ek destek paketinin tutarı toplam 13 milyar dolar 21 katrilyon lira olarak tahmin edilirken, pazarlığın en kritik unsurunun kamuda 150 bin kişilik personel azaltımı olacağı belirtiliyor. IMF, 70 bin memur ve KİT işçisinin emekli edilmesini, 40 bin KİT çalışanın yasal hakları ödenmek suretiyle işlerine son verilmesini, 40 bin memur ve KİT işçisinin de yapılacak yasal düzenlemelerle ve kendi rızalarıyla iki yıldan beş yıla kadar uzayan sürelerde yarım maaşlı ve sosyal hakları aynı kalmak kaydıyla ücretli izne çıkarılmasını istiyor. 
     
     Liderler karar verecek 
     Yapılan hazırlıklar önümüzdeki hafta içinde gerçekleşmesi beklenen liderler zirvesine sunulacak. Bu önlemlerin kamu kesimi personel giderlerinde 500 trilyon tasarruf sağlayacağı belirtilen önlemlerle ilgili kararı liderlerin en zor kararlarından birisi olacak. 
     Emekli, işten çıkartma ve yarım maaşla ücretli izinli olmak üzere toplam 150 bin personel azaltılmasını öngören düzenlemeler çıkartılacak yasalarla 2002 yılı içinde aşamalı olarak uygulanacak. IMF’nin ihale, petrol ve tütün yasalarındaki ısrarı sürerken, kamudaki lojman, araç, sağlık giderleri başta olmak üzere diğer tasarruf kalemlerinden de 1.5 katrilyona yakın harcama azaltılması öngörülüyor. Ayrıca Hazine arazilerinin turizm tahsisli arazilerin ve enerji santralları işletme hakkı devirlerinin sağlayacağı gelir toplamının da 2 katrilyonun üzerinde olacağı tahmin ediliyor. 
     Toplam tutarı 7 katrilyona ulaşacak tasarruf ve harcama kısıntısı paketinde başka radikal önlemlerin de yer aldığı bunların da sadece liderlerin bilgisine sunulup onaylarının alındıktan sonra netleşeceği kaydediliyor. 
     
Ek kaynak için ek niyet mektubu      HARUN GÜREK Ankara 

     IMF heyetinin, 10. gözden geçirmeyi tamamlamak üzere, önümüzdeki hafta sonuna doğru gelmesi bekleniyor. Yüzde 6.5'lik faiz dışı fazlayı sağlamaya dönük tedbirlerin açıklanması için gelişi daha önce ertelenen heyetin programında ek kaynak konusu yer almayacak. Heyet, gözden geçirmeyi tamamlayarak raporunu hazırlayacak. Daha sonra da ekim ve kasım dönemine ait toplam 6 milyar dolarlık kredi serbest bırakılacak. Ek kaynağın ise yeni bir ek niyet mektubu kapsamında verileceği öğrenildi. Bu gelişmelerle birlikte, ancak salı günü açıklanacak önlemler paketinin değerlendirilerek gözden geçirmenin tamamlanmasının, kasım ayına sarkması ihtimali de ortaya çıktı. 
     



 EKONOMİ 























</TEXT>
</DOC>
