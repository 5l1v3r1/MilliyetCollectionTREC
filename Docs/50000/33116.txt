<DOC>
<DOCNO> 33116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/dunya/adun.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belene’den iktidara 
</HEADLINE>
<TEXT>

1980’li yıllardaki asimilasyon kampanyası çerçevesinde Belene kamplarına doldurulan Bulgaristan’daki soydaşlar, dün imzalanan koalisyon protokolüyle iktidar ortağı oldu 
     Bulgaristan’da 17 Haziran’da yapılan parlamento seçimlerinde hiçbir siyasi gücün tek başına iktidara gelecek oranda oy elde edememesinin ardından dün, eski Kral II. Simeon’un başkanlığında kurulacak koalisyon hükümeti için protokol imzalandı. 
     Protokolle beraber, Bulgaristan’da yaşayan Türklerin oluşturduğu Hak ve Özgürlükler Hareketi HÖH koalisyon ortağı oldu. 
     Hak ve Özgürlükler Hareketi ile birlikte Balkanlar’da yaşayan Türkler 1912 yılından beri ilk kez iktidara gelmiş oldular. 
     Makarios dönemi Kıbrıs Cumhuriyeti hariç tutulduğunda, Türkiye dışında Türkler, azınlık kabul edildikleri bir ülkede ilk kez hükümet ortağı durumuna geldiler. 
     
     Türklere iki bakanlık 
     Bulgaristan’ın eski Kralı II. Simeon’un kuracağı koalisyon hükümetinde, Türklerin yoğun olarak katıldığı Hak ve Özgürlükler Hareketi’ne 2 bakanlık ve 5 bakan yardımcılığı verildi. HÖH lideri Ahmet Doğan’ın ise kabinede yer almayacağı açıklandı. Hak ve Özgürlükler Hareketi geçen ayki seçimlerden 21 sandalye ile çıkarken, toplam 240 sandalyeli mecliste 120 milletvekilliğini de II. Simeon’un partisi almıştı. 
     Bulgaristan’da bugün iktidara ortak olma noktasına gelen ve 8 milyonluk nüfusun yüzde 10’unu oluşturan Türkler, 1980’li yıllarda ve özellikle de 1986 - 88 yılları arasında geniş çaplı bir asimilasyon kampanyasına tabi tutulmuştu. Komünist diktatör Todor Jivkov döneminde Bulgarlaştırılarak Türk isimleri verilen Türklerden direnenler ünlü Belene çalışma kamplarına gönderilmiş, yine asimilasyonu reddeden 300 bine yakın Türk, Türkiye’ye göç etmek zorunda kalmıştı. Bunların büyük bir bölümü, 90’lı yıllarda ilişkilerin düzelmesiyle geri dönmüştü. 
     Son seçimde, 1980’li yıllarda Türkiye’ye göç ederek yerleşen 20 bine yakın Türk de oy kullanmıştı. 
     



 DÜNYA 










</TEXT>
</DOC>
