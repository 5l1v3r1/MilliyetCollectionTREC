<DOC>
<DOCNO> 29134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo10.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Kombassan Konya 1. Lig'den çekildi... 
</HEADLINE>
<TEXT>

     Erkekler Birinci Basketbol Ligi'nde yer alan Kombassan Konyaspor, ekonomik kriz yüzünden ligden çekilme kararı aldı. 
     Kulüp basketbol şube sorumlusu Mustafa Bayram, yaptığı açıklamada, kulübün büyük bir ekonomik sıkıntı içinde bulunduğunu belirterek, federasyona yatırmaları gereken 17 milyar 500 milyon lira tutarındaki katılım payı bedelinin temin edilemediğini söyledi. 
     Ayrıca, oyunculara transfer paralarını da ödemelerinin mümkün olmadığını anlatan Bayram, ''Bir kuruş paramız kalmadı. Yeni kaynak bulamadık. Talip olan kuruluşa takımı devredebiliriz. Valilik, belediye gibi kuruluşlara, işadamlarına çağrıda bulunduk, ancak bugüne kadar çağrımıza yanıt veren olmadı'' dedi. 
     Bayram, mevcut koşullarda ekonomik krizi aşamayacaklarını, bu nedenle ligden çekilebileceklerini kaydetti. 
     Kombassan Konyaspor'un geçmiş yıllarda önemli başarılar elde ettiğini hatırlatan Bayram, şunları söyledi 
     ''Paramız olmadığı için yabancı oyuncu transferi yapacak gücümüz yok. Önemli oyuncularımızı da kadroda tutamayacağız. Bu şartlarda transfer yapamayacağız. Bu takımı, yeni bir sponsor firmaya devretmek istiyoruz. 29 Haziran'a kadar süremiz var. Talip olan kişi yada kuruluş çıkarsa, takımı hemen devredebiliriz.'' 






</TEXT>
</DOC>
