<DOC>
<DOCNO> 3350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/yazar/elekdag.html </URL>
<DATE> 2001/01/22/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Demirel Paris'e .. 
</HEADLINE>
<TEXT>

     Fransa Devlet Başkanı Jacques Chirac, 1998 Şubat'ında ülkesine resmi ziyarette bulunan Cumhurbaşkanı Demirel'i şu sözlerle karşılamıştı 
     "Sizi hayranlık, saygı ve arkadaşlık duyguları içinde, bir aile bireyi olarak kabul ediyoruz." 
     Bu ziyaret sırasında Türkiye ile Fransa'nın köklerini tarihten alan dostluklarıyla geniş bir alanda örtüşen ulusal çıkarları her iki tarafça da sık sık dile getirildi ve iki ülke arasında 2000'li yıllarda siyasal, ekonomik ve kültürel alanlardaki işbirliğinin yoğunlaştırılmasını öngören ve somut projeler içeren bir "Eylem Planı" imzalandı. 
     Demirel'in ziyaretinin, Fransa'ya geleneksel olarak dost gözüyle bakan ve sıcak duygular besleyen Türk kamuoyunun bu hissiyatının güçlenerek sürmesine yardımcı olduğunu söylemek yanlış olmaz. Bu bakımdan, şimdi Fransız Meclisi'nin 1915'te Ermenilere karşı soykırım suçunun işlendiğine karar verip bunu yasalaştırmasının halkımız tarafından hasmane ve kalleşçe bir tutum olarak görülmesine hayret etmemek lazım. 
     Esasında, Fransız Meclisi'nin tutumu hasmane olmaktan da öteye, Türkiye'nin ulusal onuruna leke sürme davranışıdır. 
     Milletler arasında, kin, nefret ve ırkçı düşmanlık duygularını körükleyen bu yasa, Fransa açısından, ağır sorumluluklara yol açıyor. Zira, Türk - Ermeni ilişkilerini son derece olumsuz şekilde etkiliyecek olan bu yasa, aynı zamanda Kafkasya'da barış ve istikrarın temellerine dinamit koymakla eşdeğerdir. 
     Diğer taraftan, Fransa'nın, 1915 olaylarının soykırımı olduğunu yasayla hükme bağlaması, yakın geçmişte aynı gerekçeyle aralarında büyükelçilerimizle diplomatlarımızın da bulunduğu 40 masum vatandaşımızı alçakça şehit eden teröristlerin işledikleri cinayetlere meşruiyet kazandırıldığı yanılgısına düşmelerine yol açacaktır. Bu durum, onları yeniden eylem yapmaya teşvik edebilir. 
     Ayrıca, Fransa, soykırımı iddiasını Ankara'ya karşı uluslararası bir baskı ve şantaj levyesi olarak kullanmaya yeltenen Ermenistan'ın bu politikasının taşeronu olmak durumuna düşecektir. Böyle olunca da, Fransa'nın, Türkiye gibi büyük ekonomik potansiyele ve bölge dengelerinde ağırlığa sahip bir ülkeyle ortak çıkar ilişkilerinin ciddi zarar görmesi kaçınılmaz olacaktır. 
     Nitekim, Türk hükümeti, Fransa'ya yönelik ekonomik, siyasi, askeri ve kültürel yaptırımları içeren bir paket oluşturmuş olup, bunu uygulamak için, Başkan Chirac veya Başbakan Jospin'in Anayasa Konseyi'ne yasanın iptali amacıyla başvurabilecekleri 14 günlük yasal sürenin geçmesini beklemektedir. 
     Bence, Türkiye ellerini kavuşturup bu sürenin geçmesini bekleyecek yerde, Fransa'ya sağduyunun sesini duyurmak ve sözünü ettiğimiz sorumluluklarını hatırlatmak için bir atak daha yapmalıdır. Bu da, Sayın Demirel'in parlamentomuzdaki siyasi partilerinden oluşan bir heyetle Chirac ve Jospin'in devreye girmelerini sağlamak amacıyla Paris'i ziyaret etmesidir. Bundan da bir sonuç alınamazsa, o zaman Türkiye huzuru kalple yaptırımları uygular... 
     
     





Şehit Kemal Bey 


Dil, ulusal bilinç ve egemenlik 


Ecevit’in hovardaları 


"Gazetelerin vatanı..." 


Kalkan asil balık 


İki başkanın hikayesi... 


Demirel Paris'e .. 


Fransa kabile midir 


"Türk düşmanları " demekle olmuyor 


ABD'de mühendis başkan yok 


Gerçek farklı çıktı 


Çok kavga, az ekmek, moralimiz felaket 


İzleyici olmayın "sorumlu yurttaş" olun 


</TEXT>
</DOC>
