<DOC>
<DOCNO> 42317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sondun21.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD vurmaya hazır... Bush, Usame Bin Ladin'i hedef gösterdi 
</HEADLINE>
<TEXT>

     ABD Başkanı George Bush'un başkanlığında toplanan Amerikan Ulusal Güvenlik Konseyi, askeri seçenekleri gözden geçirerek, Salı günkü terörist saldırıların faillerini vurmaya hazırlanıyor. 
     Bir gün önce Amerikan Senatosu ve Temsilciler Meclisi'nden geçen yasa tasarılarıyla, saldırıların sorumlularını cezalandırmak için yetki alan Bush, Ulusal Güvenlik Konseyi toplantısı öncesinde, ''üniformalı herkesi göreve çağırıyorum'' dedi. 
     Bush, bir numaralı şüphelinin Suudi asıllı terörist Usame bin Ladin olduğunu vurgularken, ''Bin Ladin saklanacağını sanıyorsa çok yanılıyor'' diye konuştu. 
     Amerikan halkına sabır tavsiye eden Bush, ne kadar zaman alırsa alsın, suçluların bulunacağını ve sadece kişilerin değil, bu teröristleri besleyen, barındıran, saklayanların da sorumlu tutulacağını bildirdi. 
     Bush, ''Biz sadece intikam almak için harekete geçmiyoruz. Şu anda savaştayız ve yönetimim bu savaşı kazanmak için elinden gelen her şeyi yapacak'' dedi. 
     Bush, Amerikan halkından, Pazartesi günü normal hayatlarına dönmelerini, ancak ''bir grup barbarın'' ülkeye zarar verme niyetini unutmayarak, dikkatli olmalarını istedi. 
     ''Normal hayatlarımızdan fedakarlık etmeyeceğimizi umuyorum. Ancak uçuşlar halen kısıtlı, sınır kontrolleri sıkı olacak. Beyzbol karşılaşmaları başlayacak. Çünkü halkımızın ihtiyacı var. Ancak hükümet tam alarmdadır'' diye konuştu. 
     Kongreden güç kullanmak için gereken yetkileri dün alan Bush'un, Ulusal Güvenlik Konseyi toplantısında belirlenecek hedefler üzerinde askeri operasyonlara başlamaya hazırlandığı yorumları yapılıyor. 
     Bir numaralı şüpheli Bin Ladin'in, Afganistan'da pek çok militan kampı olduğu belirtiliyor. 
     Öte yandan Pakistan, terörist faaliyetlere karşı ABD'ye tam destek verdiğini açıkladı. ABD Dışişleri Bakanı Colin Powell da bugün Ulusal Güvenlik Konseyi toplantısı öncesinde yaptığı açıklamada, ''Pakistan, tam bir işbirliği içinde olduğunu bir kez daha vurguladı'' dedi. 
     ABD, Pakistan'a bir ''istek listesi'' vermiş ve bu konuda cevap bekliyordu. Bu listede, Bin Ladin'in Afganistan'dan kaçamaması için Pakistan'ın Afganistan sınırını kapatması ve Amerikan uçaklarına, Pakistan hava sahasının açılması gibi istekler bulunduğu belirtilmişti. Afganistan'daki Taliban yönetimini tanıyan ender ülkelerden biri olan Pakistan, bu ülke üzerinde etkin olmasıyla biliniyor. 
     Afganistan'daki Taliban yönetimi ise bugün yaptığı açıklamada, kendilerine saldırı düzenleyen ve bu saldırıya yardım eden ülkelerin karşılık göreceği uyarısında bulundu. 
     







</TEXT>
</DOC>
