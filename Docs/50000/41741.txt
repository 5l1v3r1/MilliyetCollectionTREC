<DOC>
<DOCNO> 41741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun22.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Uyumayan Kent New York" saldırıdan sonra sessiz... 
</HEADLINE>
<TEXT>

     ''Uyumayan kent New York'', dün kaçırılan iki uçağın Dünya Ticaret Merkezi'nin ikiz kulelerine intihar alışı yapmasından sonra bugün ölüm sessizliğine büründü. 
     Haftanın herhangi bir günü gece yarılarına kadar koşuşturmacanın sokaklara hakim olduğu Manhattan caddelerinde birkaç kişi gezinirken, bütün gece yoğun olan trafik, yerini acil durum araçları, birkaç taksi ve felaket bölgesine doğru giden vinç, grayder ve buldozer taşıyan araçlara bıraktı. 
     Sokaklarda gezinen kişiler bir yandan barlar ve mağazaların vitrinlerindeki televizyonları izlerken, diğer yandan cep telefonlarıyla aradıkları yakınlarıyla felaketi konuştular. Yerel televizyonlar, gece boyunca Dünya Ticaret Merkezi ikiz kulelerine giren ticari uçakların ve binaların çökmesinin dehşet verici görüntülerini tekrar tekrar yayınladı. 
     New York 1 televizyonunun bir muhabiri olay yerinden yaptığı yayında, ''Caddelerdeki tek ses, kurtarma görevlilerinin çalışmasına yardımcı olan ışığın kaynağı jeneratörlerin çıkardığı gürültü'' dedi. 
     Gece boyunca sinema ve tiyatroya gidenler, turistler, evsizler ve uyuşturucu satıcılarıyla dolu olan Times Meydanı, dün akşam ıssızdı. Kentte sabah saatlerinde caddelerdeki kişilerden bazıları kayıp arkadaşları ve yakınlarını ararken, kayıp eniştesinin akıbetini öğrenmeye çalışan Luca Racanelli, ''Bu bir felaket, bir kabus. Hala bunun gerçek olduğuna inanamıyorum'' diye konuştu. 
     Kennte bugün borsa, okullar ve havaalanlarının yanı sıra Empire State binası kapalı kalacak. 
     
     
     







</TEXT>
</DOC>
