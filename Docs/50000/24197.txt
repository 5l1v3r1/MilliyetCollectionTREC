<DOC>
<DOCNO> 24197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/siyaset/siy03.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK adım adım çıkıyor 
</HEADLINE>
<TEXT>

Meclis’te kabul edilen iki maddeye göre, Üst Kurul en az beş üyeyle toplanacak ve en az beş üyenin aynı yönde oyuyla karar alacak 
     ANKARA Milliyet 

     Radyo ve Televizyon Yasa Tasarısı’nın iki maddesi daha, muhalefetin engellemelerine karşın kabul edildi. TBMM Genel Kurulu, önceki gün çoğunluk bulunamaması nedeniyle görüşmelerini tamamlayamadığı Radyo ve Televizyon Yasa Tasarısı’nı 6. maddesinden itibaren dün görüşmeye başladı. 6. maddenin oylanarak kabul edilmesinin ardından, 7. maddenin görüşülmesine geçildiğinde, ANAP Genel Başkanı ve Başbakan Yardımcısı Mesut Yılmaz da Genel Kurul’a geldi. 
     Bu arada, verilen bir önergenin benimsenmesiyle radyo ve televizyon kuruluşlarına verilecek idari para cezaları da RTÜK’ün gelirleri arasına eklendi. Benimsenen maddelere göre, Üst Kurul tam gün esasına göre çalışacak, haftada birden az olmamak üzere en az beş üyeyle toplanacak ve en az beş üyenin aynı yönde oyuyla karar alacak. 
     Geçerli mazereti olmaksızın üst üste üç kez toplantıya katılmayan üye Üst Kurul’dan çekilmiş sayılacak. 
     Üst Kurul’un gelirleri de şöyle düzenlendi 
     Özel radyo ve televizyon kuruluşlarından alınacak TV kanal ve radyo frekansı yıllık tahsis bedelleri, 
     Özel radyo ve televizyon kuruluşlarının yıllık brüt reklam gelirlerinden yüzde 5 oranında ayrılacak paylar, 
     Gerektiğinde TBMM Başkanlığı bütçesinin transfer tertibinde yer alacak ödenek, 
     Radyo ve televizyon kuruluşlarına verilecek idari para cezaları, 
     Özel radyo ve televizyon kuruluşlarından alınacak yayın izin ve lisans ücretleri de Hazine’ye gelir kaydedilecek. 
     



 SİYASET 


















</TEXT>
</DOC>
