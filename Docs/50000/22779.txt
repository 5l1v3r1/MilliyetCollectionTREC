<DOC>
<DOCNO> 22779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/soneko07.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
28 katrilyon liralık ek bütçe geliyor 
</HEADLINE>
<TEXT>

     Maliye Bakanlığı ve Hazine, IMF'ye verilen niyet mektubunda Haziran ayında çıkarılması taahhüt edilen Ek Bütçe için çalışmalara başladı. 
     48 katrilyon 219 trilyon lira olarak bağlanan 2001 bütçesi, ek bütçe ile birlikte 76 katrilyon lira dolayında bir seviyeye yükselecek. Bu çerçevede, Haziran ayında 28 katrilyon liralık bir ek bütçe çıkarılacak. 
     Ek bütçedeki ödeneğin 20 katrilyon lirası faiz harcamalarına tahsis edilirken, 4 katrilyon lira da kamu bankalarının yeniden yapılandırılması için kullanılacak. Geri kalan ödenek de sosyal güvenlik kuruluşlarının açıkları ve diğer ihtiyaçlar için ayrılacak. 
     Buna karşılık bütçe gelirleri, 182.4 katrilyon lira olması öngörülen gayrı safi milli hasılanın yüzde 25.5'u düzeyinde kalacak. Böylece 37.2 katrilyon lirası vergi gelirleri olmak üzere bütçedeki toplam gelirler 46.5 trilyon lira olacak. 
     Ek bütçe ile birlikte, 2001 bütçesindeki açık da katlanacak. Başlangıçta 5 katrilyon 392 trilyon lira olarak öngörülen bütçe açığı, ek bütçenin ardından gayrı safi milli hasılanın yüzde 15'ine ulaşacak.Böylece bütçedeki açık 27 katrilyon lirayı bulacak. 
     76 katrilyonluk bütçenin 36 katrilyon lirası faiz harcamalarına giderken, 2001 bütçesi faizler düşüldüğünde 9.3 katrilyon lira fazla verecek. 
     Bütçedeki ortalama dolar kuru da 1 milyon 68 bin lira olacak. 
     Maliye Bakanlığı, ek bütçe için Hazine Müsteşarlığı'nın iç ve dış borç faiz ödemeleri ile transfer kalemlerindeki revize rakamları tam olarak kendisine bildirmesini istedi. Bu çalışmanın ardından, ek bütçe ödenekleri son şeklini alacak ve hazırlanan ek bütçe taslağı Başbakanlığa sevkedilecek. 
     
     






</TEXT>
</DOC>
