<DOC>
<DOCNO> 32040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/soneko12.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Türkiye bu ekonomik krizi aşacaktır" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rıfat Hisarcıklıoğlu, Türkiye'nin içinde bbulunduğu ekonomik krizi aşacağını söyledi. 
     Hisarcıklıoğlu, Karaman Ticaret ve Sanayi Odası'nı ziyaretinde, ekonomik krizden çıkabilmek için güven ortamının sağlanması gerektiğini vurguladı. 
     Güven ortamının sağlanması durumunda yurtdışına giden yerli sermaye ile yastık altındaki birikimlerin ekonomiye kazandırılabileceğini anlatan Hisarcıklıoğlu, ''Türkiye bu krizi aşacaktır. Türkiye, daha önce de krizler yaşamıştır. Yine birlik ve beraberlik içinde krizleri aşmıştır'' dedi. 
     Hisarcıklıoğlu, TOBB'un siyaset dışı ve partiler üstü bir kuruluş olduğunu belirterek, şunları kaydetti 
     ''Hükümetin olumlu girişimlerinin her zaman yanında olacağız. Ama yanlış uygulamalarının da karşısında olacağız. Türkiye önemli bir süreçten geçiyor. Ekonomik programın başarılı olması lazım. Hükümetin, reel sektörün sorunlarına da çözüm getirmesini bekliyoruz.'' Hisarcıklıoğlu ve TOBB heyeti, Karaman'da Ticaret Borsası ile Organize Sanayi Bölgesi'ni de ziyaret ederek, çalışmalar ve sorunlar konusunda ilgililerden bilgi aldı. 
     TOBB Başkanı Hisarcıklıoğlu, Konya'nın Seydişehir ve Beyşehir ilçelerinde ticaret ve sanayi odaları ile Eti Alüminyum A.Ş. Tesisleri'ni ziyaret etti. 






</TEXT>
</DOC>
