<DOC>
<DOCNO> 40024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur11.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı'da polise taşla saldıran grup dağıtıldı... 
</HEADLINE>
<TEXT>

     1 Eylül Dünya Barış Günü dolayısıyla Topkapı'da toplanan ve gösteri yapan Halkın Demokrasi Partisi HADEP üyesi bir grup, dağılım sırasında taşlı saldırıda bulununca, polis müdahalesiyle dağıtıldı. 
     Halkın Demokrasi Partisi HADEP üyesi bir grup, öğle saatlerinde Topkapı'daki boş alanda toplanmaya başladı. Alan çevresinde güvenlik önlemleri alan polis, toplu taşıma araçlarıyla olay yerine gelmeye çalışan grupların, daha önceden bu alana gelen gruba katılımını önlemek istedi. Ancak, alanda toplanan göstericiler, polise taşlı saldırıda bulunarak, arkadaşlarının kendilerine katılımını sağladılar. 
     Daha sonra sayıları gittikçe artan göstericiler, güvenlik çemberi altında çeşitli sloganlar atarak 1 Eylül Dünya Barış Günü'nü kutladılar. 
     
     Dağılımda olay 
     Gösterinin sona ermesinin ardından oluşturduğu çemberi 2 koldan açan polis, dağılımı sağlamak istedi. 
     Polislerin arasından geçen göstericiler, terör örgütü ve elebaşı lehinde sloganlar atarak, polise taşlı saldırıda bulundu. 
     Bunun üzerine polis, göstericilere gaz bombası da atarak müdahale etti. 
     Çok sayıda gösterici gözlem altına alınırken, diğerleri de küçük gruplar halinde değişik yönlere kaçmaya başladı. 
     Topkapı'dan Edirnekapı, Millet Caddesi ve Vatan Caddesi yönüne doğru kaçan gruplar, emniyet birimleri tarafından uzun süre takip edildi. Buralar da yakalanan göstericiler de gözlem altına alındı. 
     Polislerin göstericileri dağıtmak için attığı gaz bombasından, göstericilerin yanısıra, olayı takip etmeye çalışan çok sayıda basın mensubu da etkilendi. Gaz bombasından etkilenenler arasında bazı polislerin de olduğu görüldü. 
     
     

</TEXT>
</DOC>
