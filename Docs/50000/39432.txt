<DOC>
<DOCNO> 39432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur17.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih toprağa verildi... 
</HEADLINE>
<TEXT>

     Eyüp Mezarlığı'nda uğradığı bıçaklı saldırı sonucu hayatını kaybeden Alarko Şirketler Topluluğu Başkanı Üzeyir Garih'in cenazesi, Arnavutköy Musevi Mezarlığı'nda toprağa verildi. 
     Garih'in Türk Bayrağı'na sarılı naaşı, Neve Şalom Sinagogu'nda yapılan dini törenin ardından, sinagoga ait bir minibüsle saat 13.50'de Arnavutköy Musevi Mezarlığı'na getirildi. 
     Basına kapalı olarak gerçekleştirilen defin işlemi, saat 14.10'da başladı ve 14.30'da sona erdi. 
     Törene, Üzeyir Garih'in eşi Lili, oğlu İzzet, gelini Roksi, kızı Dalya Herzikowitz ve diğer aile fertlerinin yanı sıra, Alarko Holding Yönetim Kurulu Başkanı İshak Alaton, DYP Genel Başkan Yardımcısı Hayri Kozakçıoğlu, işadamları Cefi Kamhi, Vitali Hakko, Cem Hakko ve Alarko Holding çalışanları ile çok sayıda musevi vatandaş katıldı. 
     Bu arada, mezarlık etrafında yoğun güvenlik önlemleri alındığı gözlendi. 
     Hahambaşılıktan açıklama 
     Öte yandan Türkiye Hahambaşılığı'ndan, Garih'in defin işlemiyle ilgili olarak basın mensuplarına yazılı bir açıklama dağıtıldı. 
     Türkiye Yahudi Cemaati'nde ölen kişilerin tabutla toprağa gömüldüğü belirtilerek, şöyle denildi 
     ''Tabutların altı çok incedir. Amaç, vücudun toprağa kısa zamanda karışmasıdır. Mezarlıkta gömü yapılmadan önce tabut, ölenin yakınları tarafından toprakla doldurulur. Kefene sarılı olan ölü erkekse, tabut içinde yetişkin bir erkeğin belli ibadetler sırasında bürünmek zorunda olduğu dua şalına sarılır. Gömüyü müteakiben vefat etmiş aile büyükleri için mezar başında hazan tarafından isim zikredilerek ruhlarının huzuru için dua edilir. Mezarlık girişinde yer alan, mescidin eş değeri olan küçük ibadethanede Tanrı'ya kutsama duası okunur.'' 
     
     
     







</TEXT>
</DOC>
