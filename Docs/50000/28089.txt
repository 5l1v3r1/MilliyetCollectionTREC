<DOC>
<DOCNO> 28089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo09.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili Galatasaray'ın istediği Ayhan'la görüştü... 
</HEADLINE>
<TEXT>

     Beşiktaş Kulübü Başkanı Serdar Bilgili ile futbol takımının menajeri Sinan Engin, takas yöntemiyle başka kulübe gönderilmesi düşünülen Ayhan Akman ile biraraya geldi. 
     Bilgili'nin işyerinde gerçekleştirilen görüşmeden sinirli biçimde ayrılan Ayhan herhangi bir açıklama yapmazken, menajer Sinan Engin, bu futbolcuya 2-3 teklif sunduklarını, ayrıca kendisinin görüşlerini aldıklarını söyledi. Engin, görüşme sonunda yaptığı açıklamada, Ayhan'ın Galatasaray ile görüştüğünü hatırlatarak, ''Biz de Galatasaray'a para ve futbolcu takası teklifi yaptık. Ayhan gitmek istediğini ve Galatasaray'da oynamayı amaçladığını bize iletti. Ancak Galatasaray'ın Ayhan için verdiği teklif tatminkar değil. Görüşmelerimiz sürüyor. Ayhan da bizden alacağı ile ilgili bir istekte bulunmadı'' dedi. 
     
     Fatih Tekke ile her konuda anlaştık 
     Gaziantepsporlu Fatih Tekke'nin transferine de değinen Sinan Engin, ''Kendisiyle her konuda anlaştık. Ancak bonservis bedelinin indirilmesini bekliyoruz. Gaziantepspor'dan iyiniyet bekliyoruz. Ancak transfer etmek istediğimiz futbolcuların kulüpleri olan Samsunspor ve Gaziantepspor şunu unutmasın ki, ellerindeki oyuncular gelecek sezon bedelsiz olarak serbest kalabilir'' diye konuştu. 
     Engin, basın mensuplarının, İlhan'ın hem Galatasaray hem de Beşiktaş ile sözleşme imzaladığını hatırlatması üzerine de ''İlhan bizimle sözleşme imzaladı. Ancak Galatasaray ile dost kulübüz ve futbolcunun tercihi de önemli'' dedi. Yeni transfer Veit'in sakat olduğu yolundaki iddiaları yalanlayan menajer Sinan Engin, Alman oyuncuyu teknik direktör Christoph Daum'un tanıdığını kaydetti. Son dönemde gözden çıkarılan siyah-beyazlı futbolcuların kulüple ilgili açıklamalarına da değinen Engin, ''Futbolcuların ve benim ağzımdan dememeçler yazılıyor. Bu konuya dikkat edilsin. Bütün futbolcular benim kardeşimdir'' diye konuştu. 







</TEXT>
</DOC>
