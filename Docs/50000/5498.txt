<DOC>
<DOCNO> 5498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/dunya/dun01.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay turisti ders çalışıyor 
</HEADLINE>
<TEXT>

Dünyada uzaya turistik amaçla çıkan ilk insan olmaya hazırlanan Amerikalı işadamı Tito eğitime başladı 
     Cenk BAŞLAMIŞ MOSKOVA 

     Uzaya turist olarak gitmeyi kafasına koyarak 20 milyon doları gözden çıkaran ABD’li Dennis Tito Moskova’da eğitim çalışmalarının son bölümüne başladı. 
     Zatürree olan ve askeri bir hastanede uzun süre tedavi gören 60 yaşındaki Tito şu anda Gagarin Kozmonot Eğitim Merkezi’nde bulunuyor. Hastanede teorik derslere ara vermeyen Tito, son kez sağlık kontrolünden de geçecek. Hayallerini uzaya gitmenin süslediği ABD’li milyoner, Soyuz aracına bineceği günü iple çektiğini söyledi. Tito, bir zamanlar sadece çok zengin kişilerin uçağa binebildiğini hatırlatarak, bir süre sonra uzay yolculuklarının da yaygınlaşacağını belirtti. 
     
     NASA kızgın 
     Tarihin ilk uzay turisti, Rus kozmonotlar Talat Musabayev ve Yuri Baturin’le 30 Nisan’da Uluslararası Uzay İstasyonu’na ISS hareket edecek. Bu üç kişiyi uzaya götürecek Soyuz aracının diğer görevi, istasyonda bulunan ABD’li ve Rus uzay adamlarını dünyaya getirmek. Uzayda iki hafta geçirecek Tito, yolculuğun riskli olduğunu, ancak bir sorun çıkacağını sanmadığını söyledi. Tito’nun amacı aslında Rusya’ya ait MİR Uzay İstasyonu’na gidebilmekti. Ancak, Rusya’nın MİR’i düşürme kararı alması üzerine Tito planını değiştirmek zorunda kaldı. Uzay bilimi öğrenimi gören Tito, Amerikan Uzay ve Havacılık Dairesi’nde NASA insansız uzay uçuşlarıyla ilgili projelerde görev almıştı. 
     Tito’nun 20 milyon dolar karşılığı turist olarak ISS’e gitmesi, istasyonun ortaklarından NASA’yı kızdırdı. Ancak, ABD’li milyonerin uzaya Rus aracıyla gidecek olması nedeniyle NASA’nın kendisini engelleme olanağı yok. 
     


 DÜNYA 










</TEXT>
</DOC>
