<DOC>
<DOCNO> 38513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/ekonomi/eko08.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding Etibank’a talip 
</HEADLINE>
<TEXT>

BDDK, Yunanistan’daki Nova Bank’ın Sitebank’ta, Koç Holding’in de Etibank’ta inceleme yapması için izin verdi 
     EKONOMİ SERVİSİ 

     Bankacılık Düzenleme ve Denetleme Kurumu BDDK , Fon’daki Sitebank ve Etibank’a talip olan iki kuruluş ile gizlilik anlaşması yaparak, bu iki bankada inceleme ve tekliflerini hazırlamaları konusunda gerekli izni verdi. BDDK’dan konuya ilişkin yapılan açıklamaya göre, halen Yunanistan’da bankacılık faaliyetlerini sürdürmekte olan Novabank S.A. ile gizlilik anlaşması yapılarak, Sitebank’ta gerekli inceleme yapması ve teklifini hazırlaması konusunda gerekli izin verildi. Aynı şekilde, halen banka sahibi olan Koç Holding ile de gizlilik anlaşması yapılarak, Etibank’ta gerekli inceleme yapması ve teklifini hazırlaması konusunda gerekli izin verildi. 
     Sitebank’ın satın alınması için yatırımcılara 16.8.2001 tarihine, Etibank’ın satın alınması için de başvuracaklara 17 Ağustos 2001 tarihine kadar süre tanınmıştı. 
     
     Milliyet yazmıştı 
     Milliyet, dünkü sayısında TMSF kapsamında bulunan Sitebank’ın komşumuz Yunanistan’da kurulu Nova Bank’ın talip olduğunu duyurmuştu. 
     Amerika’da kurulu İnteramerican adlı şirketle Portekiz kökenli Banco Commercial de Portugues adlı kuruluşların ortak bankası olan Nova Bank, Yunanistan’da önemli bir pazar payı bulunuyor. 
     TMSF, taliplilere Sitebank’ta 7 Eylül’e kadar inceleme yapılması için izin verecek. Teklifler ise 12 Eylül mesai bitimina kadar TMSF’ye iletilecek. TMSF ise kararını 17 Eylül’e kadar açıklayacak. 
     



 EKONOMİ 



















</TEXT>
</DOC>
