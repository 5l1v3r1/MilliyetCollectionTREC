<DOC>
<DOCNO> 4837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sonspo03.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Holiganlara gözaltı 
</HEADLINE>
<TEXT>

     İstanbulspor ile Beşiktaş arasında bu akşam oynanacak maçta olay çıkarmayı planladıkları belirtilen 8 kişi, 1 tabanca, 1 pompalı tüfek ve 12 adet döner bıçağı ile yakalandı. 
     İstanbul Organize Suçlar Şube Müdürlüğü'nden yapılan açıklamaya göre, bir istihbaratın değerlendirilmesi sonucu, Kadıköy'deki Şükrü Saraçoğlu Tesisleri'nde oynanacak Türkiye Kupası Çeyrek Final maçında İstanbulspor'u desteklemek amacıyla maça gelecek bir grup taraftarın, maç öncesinde yanlarında getirecekleri silah ve döner bıçaklarıyla infial yaratacakları tespit edildi. 
     Bunun üzerine harekete geçen ekiplerin, dün akşam saatlerinde Bahçelievler ve Yenibosna'da düzenledikleri operasyonlarda, daha önceden tespit edilen ve aralarında amigo olduğu belirtilen Nejat Yıldız'ın da bulunduğu 8 kişi gözlem altına alındı. Aralarında, bazı suçlardan daha önce arananların da bulunduğu bu kişilerle birlikte, 1 adet ruhsatsız tabanca, 1 adet pompalı tüfek ve fişekleri, 12 adet döner bıçağı, 1 adet cop ve İstanbulspor Kulübü'nden alındığı belirlenen 664 adet maç bileti ele geçirildi. Gözlem altına alınan bu kişilerin, emniyetteki sorgularının ardından Bakırköy Adliyesi'ne sevk edilecekleri öğrenildi. 




</TEXT>
</DOC>
