<DOC>
<DOCNO> 23794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/siyaset/siy03.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay hazırlattığı rapordan korktu 
</HEADLINE>
<TEXT>

Kendi hazırlattığı rapora göre, Kızılay, afetlere hazırlık yapmıyor. Çağdaş yardım anlayışından yoksun 
     AYDIN HASAN Ankara 

     Kızılay Derneği’nin yeniden yapılanması çerçevesinde hazırlatılan bir raporda, kurumun ciddi bir meşruiyet ve yönetim sorunu içinde olduğu saptaması yapıldı. Kızılay yönetimi, geçen yıl Orta Doğu Teknik Üniversitesi’nden bir çalışma yapılmasını istedi. 
     Prof. Dr. Çağlar Güven’in başkanlığındaki ekibin hazırladığı rapor, Kızılay yöneticilerine sunulmasına karşın, kamuyouna açıklanmadı. Kurumun olumsuzluklarına değinen Raporda, şu ifadeler yer aldı 
     Kızılay, günün taleplerine cevap verebilecek çağdaş bir yapıya sahip değil. Değişmezse, önemini büsbütün yitirecektir. 
     Kızılay, gerçek bir dernek niteliği kazanmalıdır. Çağdaş yardım anlayışı benimsenmeli ve saydamlık, hesap verme sağlanmalıdır. Bağımsız bir sivil toplum kuruluşu olmaktan çok, devletin görevlerini tamamlayan, bir kurum görünümündedir. 
     Kabul ve ilan edilmiş misyonu, buna uygun amaç, hedef ve stratejileri yok. 
     Kızılay’da meşruiyet ve yönetim sorunu var. Bu, yöneticilerin icraatlarının hesabını vermelerini sağlayacak ve sürdürecek sağlam, etkili düzenlemeler anlamına gelmektedir. 
     Kızılay’da üyelik ve gönüllülük kavramları birbirine karışmış. Gönüllülüğü teşvik edici bir tutum ve politika gözlenmiyor. 
     Çağdaş yardım anlayışından yoksun. Korunmasız kişiler yardım faaliyetine aktif olarak katılmıyor, pasif yardım tüketicisi konumundalar. 
     Afetlere hazırlık planları ve hedef tespit çalışmaları yapılmıyor. Çalışmaları bilimsel hazırlığa, öğrenme ve sistematiğe dayanmıyor. 
     



 SİYASET 















</TEXT>
</DOC>
