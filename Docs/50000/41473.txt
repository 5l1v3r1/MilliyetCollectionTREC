<DOC>
<DOCNO> 41473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/ekonomi/eko03.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş, gıdada küçülüp otomotivde büyüyecek 
</HEADLINE>
<TEXT>

Krizle birlikte stratejik kararlar alan Doğuş Holding, gıda sektöründe küçülecek, otomotiv ve finans sektörlerinde ise büyümesini sürdürecek 
     EVRİM ERGİN Berlin 

     2002 yılına, bankacılık ve otomotiv dışındaki sektörlerde küçülerek girmeyi planlayan Doğuş Holding, yaklaşık altı aydır bu yönde adımlar atıyor. Bankacılık sektöründe Garanti Bankası için İtalyan İntesa Grubu ile ortaklık görüşmelerini sürdürürken Doğuş, diğer iki bankası Osmanlı ve Körfez Bank’ın birleştirilmesini ne gerçekleştirdi. 
     Gıda sektöründe de faaliyet gösteren Doğuş Grubu, bu alandaki küçülme stratejisini 2002’ye kadar sonuçlandırmayı hedefliyor. Doğuş Motor Genel Müdürü Tanju Özenç, holdingin büyüme stratejisinde otomotiv ve finans sektörlerine ağırlık vereceğini belirterek gıda da dahil diğer alanlardan yavaş yavaş çekileceğini bildirdi. Doğuş Holding Yönetim Kurulu Üyesi Aclan Acar da bir süre önce Tansaş için yabancı ortak arayışı olduğunu, perakendecilik sektöründe faaliyet gösteren Fransız Casino şirketi ile görüşmeler yapıldığını açıklamıştı. 
     
     Avant ilgi görecek 
     Öte yandan, otomotiv sektöründe Audi, Volkswagen, Porsche gibi firmaların Türkiye distribütörlüğünü de yapan Doğuş Holding’in eylül sonuna doğru Türkiye piyasasına sürmeyi planladığı yeni Audi A4 Avant, geçtiğimiz günlerde Almanya’nın başkenti Berlin’de basına tanıtıldı. Tanıtımda konuşan Doğuş Motor Genel Müdürü Tanju Özenç, Avrupa’daki satış fiyatı çok uygun olan aracın, Türkiye’de vergiler nedeniyle tüketiciye pahalı geldiğini ancak yine de kalitesiyle Türkiye pazarında başarılı olacağına inandığını söyledi. 
     

</TEXT>
</DOC>
