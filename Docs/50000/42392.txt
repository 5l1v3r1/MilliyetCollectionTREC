<DOC>
<DOCNO> 42392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/siyaset/siy02.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ANALİZ 
</HEADLINE>
<TEXT>
Savaş asıl 9 Eylül’de başladı 
     KADRİ GÜRSEL 

     Amerika Birleşik Devletleri ve onun temsil ettiği dünya düzenine yönelik saldırı, 11 Eylül 2001’de yerel saatle 08.45’te American Airlines’ın 11 sefer sayılı Boeing 767’sinin Dünya Ticaret Merkezi’nin kuzey kulesine ölüm dalışı yapmasıyla başlamadı. Bu, saldırı dizisinin ikinci eylemiydi... 
     Esas saldırı, 9 Eylül’de belirsiz bir saatte Afganistan’da muhalefetin üssü Penşir Vadisi’nde Taliban rejimine karşı yürütülen silahlı direnişin en önemli ve kilit ismi Ahmet Şah Mesud’un yanına gazeteci kılığında sızan iki fedainin TV kamerasına yerleştirdikleri sanılan bombanın patlamasıyla başladı. Detayları henüz bilinmemekle birlikte, bu da bir intihar saldırısıydı ve suikastçılar büyük olasılıkla olay yerinde öldüler. Üstlenen olmadı ama, saldırıyı kimin gerçekleştirdiğine dair yapılan tahminlerde ilk akla gelen isim Usame Bin Ladin’di... 
     Nam - ı diğer "Penşir Aslanı" Ahmet Şah Mesud’un bu saldırı sonucu öldüğü dün kesinleşti. Taliban karşıtı ittifakın başkanı Burhaneddin Rabbani, BBC’ye Mesud’un öldüğünü doğruladı. 
     Penşir Aslanı, Ruslara karşı savaşın içinde sivrilmiş ve bir efsane haline gelmiş, son derece zeki ve usta bir taktisyen, bir savaş dehasıydı. Afgan muhalefeti onun yerini doldurmak şöyle dursun, bundan sonra, sıkıştırıldıkları Penşir Vadisi’nde Mesud’un liderliği olmadan bakalım nasıl tutunabilecek 
     ABD Başkanı George W. Bush, Usame Bin Ladin’i New York ve Washington saldırılarının bir numaralı zanlısı ilan etti. Afganistan’a karşı harek tın eli kulağında... 
     Ahmed Şah Mesud kaçınılmaz biçimde bu harek tın en önemli müttefiği olacaktı. ABD şimdi bu çok değerli müttefikten yoksun, Penşir Vadisi’ndeki direnişçiler de derin bir moral çöküntüsü içinde. 
     Usame Bin Ladin, vuruşlarının ardından Afganistan’da peşine düşüleceğini biliyordu. Bunun için ilk iş olarak, satrancın iki hamle sonrasını görüp önlemini aldı, Şah Mesud’u ortadan kaldırdı. Yani, "vezir"ini güvence altına alıp, karşı tarafa "şah" dedi. Nereden mi biliyoruz Hamleleri geriye doğru okuyunca başka bir sonuç çıkmıyor da ondan. 
     



 SİYASET 











</TEXT>
</DOC>
