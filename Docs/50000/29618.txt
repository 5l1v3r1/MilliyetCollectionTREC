<DOC>
<DOCNO> 29618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/spor/ybay.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Avrupalı mı 
</HEADLINE>
<TEXT>

     TOGAY BAYATLI 

     Zaman zaman hepimiz bu soruyu kendimize sorarız. Türkiye, Avrupalı mı Ama iki gündür Slovenya’da yapılan EOC’nin Avrupa Olimpiyat Komiteleri Birliği toplantısında kesinlikle bu kuşkuyu bıraktım. EOC’nin çıkardığı 2000 yıllığının kapağında diğer 47 ülkenin bayrağı ile birlikte bizim bayrağımız da tüm Avrupa haritasının üzerinde yaygın bir şekilde görülmekteydi. Bundan bu birliğin yönetim kurulu üyesi olarak ülkem adına büyük gurur duydum. 
     Şu açık seçik belli ki, Türkiye sporda tam bir Avrupalı. Galatasaray’ın dört yıldır devam eden büyük başarıları, hele UEFA Kupası’nı kazanması bugün bırakın Avrupa’yı Dünya’nın her yerinde konuşulmakta. Milli takımımızın son Avrupa Kupası’nda çeyrek finale kalması gene Avrupalı dostlarımız tarafından hala söz edilmekte. Efes’in final - four’a kalması, güreş, halter, okçuluk boks, voleybol ve diğer branşlarda aldığımız başarılar Avrupa’nın gerçek ve önemli parçalarından birisi olduğumuzu bağıra bağıra göstermekte. 
     Şimdi Türkiye’de Süper Lig başlıyor. Bundan dört yıl önce Süper Lig’in oluşturulmasını Türkiye Futbol Federasyonu genel kurulunda önerdiğimde bazıları bu konuya kuşkuyla baktı. Şimdi görüyoruz ki, Süper Lig uygulanacak. Dilerdim ki, Futbol Federasyonu bunun inisiyatifini taşıyan kişiye bir teşekkürde bulunsun. Ama olmadı. Yine de önemli değil. Süper Lig’den sonra şimdi de birinci ligi yeniden organize etmek lazım. Türkiye’nin her bölgesinden en iyi 18 kulübü belirli kıstaslarla seçip bu uygulamaya başlamalıyız. İşte bundan sonra ikinci ve üçüncü ligleri organize etmeliyiz. 
     Ama ne yazık görüyoruz ki, Türkiye’de bir futbol kavgası sürüp gidiyor. Meclis, Avrupalı gibi davranmıyor. Futbol Federasyonu bu ülkeyi temsil ettiğini unutuyor. Ve koca bir koalisyon hükümeti bakanını yalnız bırakıyor. Bence bu kavganın asıl nedenini bulup ortaya çıkarmalıyız. Futbolda özerklik ne anlama geliyor Türk devletinin bayrağını formasında taşıyan kuruluşların özerliklerinin yanında ne gibi sorumlulukları olmalı Bu kurumların başına geçecek insanlarda hangi kıstaslar aranmalı Türkiye’de federasyonlar sadece kulüplerin federasyonları mı olmalı yoksa Türkiye’yi mi temsil etmeli Mesela İngiltere gibi ülkelerde ligleri tanzim eden bir futbol birliği, bir de futbol federasyonu var. Bunlar ayrı ayrı kurumlar. İşte bu konuların hepsi görüşülüp, tartışılıp, yanıtlanmalı. İşte o zaman bu şekildeki kavgaları bırakıp işimize bakarız. İşimiz de Türk sporunun gelişmesini, ilerlemesini, uyum içinde başarı kazanmasını sağlamak olmalıdır. 



 SPOR 























</TEXT>
</DOC>
