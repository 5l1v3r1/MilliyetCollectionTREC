<DOC>
<DOCNO> 15732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/soneko17.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılarda vergi rekortmeni Beyaz oldu 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, tahakkuk eden 344.4 milyar lira vergisi ile İstanbul gelir vergisi rekortmenleri sıralamasında sanatçılar Beyazıt Öztürk, Hülya Avşar ve İbrahim Tatlıses'in de altında 70. sırada yer aldı. 
     İstanbul 2000 vergilendirme dönemi gelir vergisi rekortmenleri, İstanbul Defterdarı Kadir Boy tarafından bir basın toplantısıyla açıklandı. 
     Açıklamaya göre, ilk 100 arasına bu yıl 3 sanatçı girmeyi başardı. Geçen dönem 301.9 milyar lira ile 74. olan Beyazıt Öztürk Beyaz bu yıl 895.4 milyar lira ile 16. sıraya yükseldi. 
     Geçen dönem 363.8 milyar lira ile 60. sırada bulunan Hülya Avşar 766.5 milyar lira 38 basamak yükselerek 22. sırayı aldı. 
     Bu yıl ilk 100'e girmeyi başaran İbrahim Tatlıses de, 393.8 milyar lira ile 59. sıraya adını yazdırdı. Sanatçıların, işadamlarının aksine gelirlerini artırdıkları dikkat çekti. 
     Sabancı 70. olabildi 
     Sabancı Holding Yönetim Kurulu Başkanı Sakıp Sabancı ise 778.2 milyar liralık gelir vergisi matrahına karşılık tahakkuk eden 344 milyar 449 milyon 940 bin lira ile ancak 70. olabildi. Sakıp Sabancı, geçen yıl 388.4 milyar lira ile 54. sırada bulunuyordu. 
     Kısa bir süre önce vefat eden Doğuş Grubu Başkanı Ayhan Şahenk 1 trilyon 71.6 milyar liralık gelir vergisi ile 9. oldu. 
     Geçirdiği rahatsızlık sonucu bir süre önce yaşamını yitiren genelev işletmecisi Matild Manukyan da, 365 milyar 771 milyon 520 bin lira tahakkuk eden vergi ile listede 67. sırada yer aldı. 
     İstanbul'da 2000 yılı kazançları üzerinden tahakkuk eden gelir vergisi sıralamasında sanatçılar arasında ilk 10 mükellef şöyle 
     
     1- Beyazıt Öztürk 
     2- Hülya Avşar 
     3- İbrahim Tatlıses 
     4- Şener Şen 
     5- Cem Yılmaz 
     6- Muazzez Ersoy 
     7- Candan Erçetin 
     8- Sibel Aksüt Can 
     9- Mehmet Ali Erbil 
     10-Türkan Şoray 
     



</TEXT>
</DOC>
