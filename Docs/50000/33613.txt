<DOC>
<DOCNO> 33613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/yazar/sazak.html </URL>
<DATE> 2001/07/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sezer, AB ve seçim 
</HEADLINE>
<TEXT>

     Cumhurbaşkanı Ahmet Necdet Sezer, AB sürecindeki etkinlikleriyle öne çıkan sivil toplum örgütlerinden İktisadi Kalkınma Vakfı'nın İKV İstanbul'daki toplantısına katılarak önemli mesajlar verdi. 
     Sezer, 37 maddelik Anayasa değişikliği paketinin, kasım ayında açıklanacak AB ilerleme raporuna yetiştirilmesinin önemine değinirken bir gecikme olasılığı hesaba katılarak, "ölüm cezası"nın Türk Ceza Yasası'ndan süratle çıkarılmasını istedi. 
     Cumhurbaşkanı'nın konuşmasında güncel uyarılar da vardı 
     "Teknokrat hükümet" beklentisinin Anayasa ve parlamenter rejime uygun düşmediği... Sezer, "Her sıkıntılı dönemde, Anayasa'ya uygun düşmeyen yönetim arayışlarına girilmemeli, ayrık durumlar genelleştirilerek kolay yol seçilmemelidir" diyerek nihai çözüm yolunu gösterdi 
     "Ekonomik, siyasal ve toplumsal sorunların çözüme kavuşturulmaması durumunda bunların en son çözüm yerinin gerektiğinde ulusal iradeye başvurmak olduğunu unutmamalıyız." 
     Son çare... 
     Seçim 
     22 Şubat'ta ikinci kriz patladığı gün kaçınılmaz biçimde ülke gündemine giren seçim olasılığı - siyasi partiler ve seçim yasalarında değişiklik yapılması kaydıyla - Cumhurbaşkanlığı katında da ifadesini buluyor. 
     Sezer, ara rejim formüllerine kapıyı kaparken, sabırla beklenecek çözümün ulusal iradeye dayanması gerektiğini bildirdi. 
     Ankara'da giderek yaygınlaşan eğilim de Sezer'in işaret ettiği yöndedir. Derviş'in programıyla yıl sonuna kazasız belasız ulaşılabilirse 2002 baharında seçim gündeme gelebilir. 
     Yeni oluşumların hızlanmaya başlaması da 2002 hazırlığıdır. 
     Kapatılan Fazilet Partisi de Erbakan cephesi Saadet Partisi adıyla sahneye çıktı. İkinci doğum ağustos başında. Dün konuştuğumuz Abdullah Gül, yeni partinin programına kurucu kadrodan daha fazla önem verdiklerini ve kamuoyunun karşısına çok net hedeflerle çıkacaklarını söyledi. Kurucular listesinde ise diplomat, akademisyen, işadamı kökenli yepyeni isimler bulunacakmış. Gül, Saadet Partisi'yle aralarında daha fazla üyeli Meclis Grubu yarışı olmayacağını belirterek, "transfere kapanacaklarını" açıkladı. 
     Hükümete gelince... 
     İKV Başkanı Meral Gezgin Eriş'in dile getirdiği "kabinede revizyon" isteği giderek toplumsal talebe dönüşüyor. Ankara'nın buna direnmesi güç. Eylüldeki üçüncü kriz dalgasını kıracak psikolojik önlemlerden birisi hükümetin daraltılması ve yeni bakanlarla takviyesi olacaktır. 
     Revizyon kaçınılmaz görünüyor. 
     
     







Tayyip ve ÖDP... 


Dalgalı kura kontrol 


TCK 159 Yasaları ve kafaları değiştirmek 


Düş kırıklığı olmasın 


Yob kuşağı 


Puanlar düşerse şaşırmayın 


Bankalarla yakın temas ve önlemler 


Sezer'in açık mesajı 


Ah sol elim, acemi elim... 


Sezer, AB ve seçim 


Bu tepkiler, Demirel'in merakını giderir mi 


Üretim ve satışta inanılmaz düşme var 


</TEXT>
</DOC>
