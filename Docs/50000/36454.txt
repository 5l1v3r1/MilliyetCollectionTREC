<DOC>
<DOCNO> 36454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur22.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Genel Başkanı "Türkiye'yi AB'ye almazlar" 
</HEADLINE>
<TEXT>

     Türk-İş Genel Başkanı Bayram Meral, ''Türkiye'yi AB'ye almazlar'' dedi. 
     Demiryol-İş Sendikası Şube Başkanı Nurettin Öndeş'in oğlunun sünnet düğününe katılmak üzere, Malatya'ya gelen Meral, Demiryol-İş Sendikası'nda basın toplantısı düzenledi. 
     Meral, hortum, soygun ve talanla Türkiye'nin 100 milyar dolar zarara sokulduğunu, bir yandan IMF'den para istendiğini, bir yandan da hortumlamalara göz yumulduğunu iddia ederek, şöyle konuştu 
     ''Türkiye'nin AB'ye girmesi, AB treninin kaçırılmaması için hükümetin bazı şeyleri yaptığı yolunda açıklamalar var. AB treni Türkiye'ye yaklaşmadı ki kaçıralım. Türkiye'yi AB'ye almazlar. Birbirimizi kandırmaktan vazgeçelim. Çünkü, benim uluslararası görevim de olması münasebetiyle katıldığım toplantılarda, işsizlik sorunu, gayri safi milli hasılanın yükseltilmesi ve sosyal sorunları çözmeden Türkiye'yi AB'ye almayız diyorlar.'' 
     Meral, bugüne kadar yapılan özelleştirmede devletin tek kuruş karının olmadığını belirterek, ''Özelleştirme İdaresi'nde 370 kişi çalışıyor. Bunlar da KİT'leşti. Özelleştirmeden beklenen yapılamadı'' dedi. 







</TEXT>
</DOC>
