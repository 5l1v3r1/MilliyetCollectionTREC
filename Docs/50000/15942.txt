<DOC>
<DOCNO> 15942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur04.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başsavcısı'ndan Başbakanlığa soru "Erçel için ne yaptın" 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Başbakanlığa bir yazı yazarak, eski Merkez Bankası Başkanı Gazi Erçel'e yönelik iddialar hakkında ne yapıldığını sordu. 
     Kanadoğlu, Erçel hakkında Başbakanlığın ön inceleme yapılarak son soruşturma izni verip vermeyeceğine ilişkin konularda bilgi verilmesini istedi. 
     Yargıtay Cumhuriyet Başsavcısı Kanadoğlu, Başbakanlığa yazdığı yazısında, edinilen bilgi ve ihbara göre 24 Şubat 2001'de görevinden ayrılan eski Merkez Bankası Başkanı Gazi Erçel'in görevi başında iken 22 Şubat 2001'de dövizde dalgalı kura geçiş uygulamasına başlandığı tarihten önce, yani 20-21 Şubat 2001 tarihlerinde daha önceden talepte bulunan bankalara yaklaşık 4 milyar doları eski kur üzerinden sattığının belirlendiğini bildirdi. 
     Kanadoğlu, Erçel'in, 19 Şubat 2001'de Halk Bankası'ndaki şahsi birikimi olan 52 milyar Türk Lirası'nı dolara çevirttiği, yakınlarını da bilgilendirmiş olduğu, gizli devlet bilgilerini açıklayarak kendi menfaaatine kullandığı, böylece görevini suiistimal ettiğinin öğrenildiğini kaydetti. 
     Erçel hakkında, 4483 sayılı Memurlar ve Diğer Kamu Görevlilerinin Yargılanması Hakkında Yasa uyarınca, yasal gereği yapılıp yapılmadığının Başsavcılık tarafından bilinmediğini belirten Kanadoğlu, Erçel hakkında söz konusu yasanın 4 1 ve 6. maddeleri uyarınca ön inceleme yapılarak son soruşturma izni verilmesine ya da verilmemesine dair kararın Başsavcılığa gönderilmesini istedi. 
     Başbakanlık, ön inceleme sonucunda soruşturma izin verirse, Gazi Erçel'in, izin vermezse Yargıtay Cumhuriyet Başsavcılığı'nın itiraz hakkı var. 
     Bu itirazı Danıştay 2. Dairesi sonuçlandıracak. Danıştay 2. Dairesi, itirazı reddederse, Yargıtay Cumhuriyet Başsavcılığı soruşturmayı yaparak Erçel hakkında dava açılıp açılmayacağına karar verecek. Erçel, dava açılırsa suç maddesine göre Yargıtay'ın ilgili ceza dairesinde yargılanacak. 
     Öte yandan Ankara Barosu'ndan 2 avukat, Başbakan Bülent Ecevit, Devlet Bakanı ve Başbakan Yardımcısı Mesut Yılmaz ile Devlet Bahçeli, Devlet Bakanı Recep Önal ve eski Merkez Bankası Başkanı Gazi Erçel hakkında, ''Bulundukları kamu görevi nedeniyle elde edilen bilgileri kişisel çıkar amacıyla kullandıkları, görevlerini kötüye kullandıkları ve ihmal ettikleri'' gerekçesiyle suç duyurusunda bulundu. 
     




</TEXT>
</DOC>
