<DOC>
<DOCNO> 9792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/guncel/gun06a.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet'e ilginç ortak Çörtük 
</HEADLINE>
<TEXT>

     İSTANBUL Milliyet 

     Yaklaşık on yıldır hayatta kalma savaşı veren, bir kaç kez "hileli iflas" işlemleri yaparak sahip ve şirket değiştiren Cumhuriyet gazetesinin artık sürpriz bir ortağı var Bayındır Holding. 
     9. Cumhurbaşkanı Süleyman Demirel'e yakınlığıyla tanınan ve Ağustos 1999'da çekilen "aile fotoğrafı"na giren işadamı Kamuran Çörtük'e ait Bayındır Holding, Cumhuriyet gazetesinin baskı tesislerine ortak oldu. 
     Bir süre önce de yeni ortak arayışına giren gazete, bu çerçevede İstanbul Esenyurt Belediye Başkanı Gürbüz Çapan'ın kardeşi Günay Çapan'ı gizli sahipleri arasına almıştı. 
     Bundan bir süre önce Cumhuriyet'in Kamuran Çörtük'e ait Bayındırbank'tan aldığı kısa vadeli bir krediyi geri ödeyemediği, bunun üzerine Çörtük'ün gazeteye ortak olduğu öğrenildi. Bu çerçevede Çapan ve Çörtük'ün temsilcilerinin ortak olduğu bir şirket kurulduğu, bu şirketin, gazetenin gelir ve giderlerini kontrol altına aldığı öğrenildi. Kurulan şirketin, gazete bünyesinde paralel bir ikinci muhasebe servisi oluşturduğu, gazetenin bütün harcamalarının da buradan denetlendiği saptandı. 
     Cumhuriyet gazetesinin satış ve ilan gelirlerinin tamamının Bayındırbank'ta oluşturulan özel bir hesaba aktarıldığı, buna karşılık, maaşlar dahil tüm ödemelerin de Bayındırbank'tan karşılandığı bildirildi. Gazetenin geliriyle gideri arasındaki farkı da Bayındırbank'ın ilave hisse karşılığı üstlendiği öne sürüldü. 
     Geliri yeterince yüksek olmayan gazetenin giderlerini azaltmak amacıyla son haftalarda çok sayıda çalışanın işine son verdiği, gazetede kalanlara maaşlarının yarısının ödendiği, ikramiyelerin ise verilmediği öğrenildi. 
     


 GÜNCEL 

























</TEXT>
</DOC>
