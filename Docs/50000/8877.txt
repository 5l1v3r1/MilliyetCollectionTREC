<DOC>
<DOCNO> 8877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sonspo01.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Mali Genel Kurul toplantısı başladı 
</HEADLINE>
<TEXT>

     Beşiktaş Kulübü Olağan İdari ve Mali Genel Kurul toplantısı başladı. 
     Lütfi Kırdar Kongre ve Sergi Sarayı Rumeli Salonu'nda gerçekleştirilen genel kurulda, kongre divan kurulu başkanlığına Erdoğan Tuncer getirildi. Başkanlık seçiminin ardından söz alan Kulüp başkanı Serdar Bilgili, göreve geldikleri günden bu yana Beşiktaş'ı kurumsal bir yapıya kavuşturmaya çalıştıklarını söyledi. 
     Bilgili, mali kongrenin zor bir dönemde gerçekleştiğini ifade ederek, ''Bir yandan Türkiye'nin son haftalarda içinde bulunduğu ekonomik kriz, bir yandan da Fenerbahçe yenilgisinin üzüntüsünü üzerimden atmaya çalışıyorum. Böylesine üzücü olayların ardından sizin karşınıza çıkıyorum'' dedi. 
     Başkan Bilgili, yarın yönetimden gidecekmiş gibi hızlı, sürekli yönetimde kalacakmış gibi kararlı ve istekli bir şekilde çalıştıklarını belirterek, şöyle konuştu 
     'Beşiktaş bizlerle birlikte ciddi bir değişime girdi. Mali ve idari olarak yeniden yapılanmaya gittik. Zaman zaman hatalar yaptık, ama doğrusunu bulmak için de elimizden geleni ortaya koyduk. Bizim hesap vereceğimiz tek merci, genel kuruldur. Genel kurulumuza da gerekli bilgileri veriyoruz.'' Ağır ekonomik durumlara rağmen, Beşiktaş olarak geleceğe umutla baktıklarını kaydeden Bilgili, ''Beşiktaş her zaman en çetin zorlukları aşmıştır. Aşmaya da devam edecektir'' dedi. Genç ve dinamik bir yönetim kuruluna sahip olduklarını belirten Bilgili, Beşiktaş'ın geçen hafta İSO 9001 belgesini aldığını ve bu belgeyi alan ilk Türk kulübü olduğunu da kaydetti. 
     Futbolda yeniden bir yapılanmaya girdiklerini ve sezon başında 7 transfer yaptıklarını hatırlatan Bilgili, konuşmasına şöyle devam etti 
     ''Rakiplerimiz 40-50 milyon dolar transfere harcarken, biz 25 milyon dolar harcamada bulunduk. 1-2 oyuncumuzdan beklenen verimi alamasak da başarılı bir transfer yaptığımıza inanıyorum. Futbol takımımızın ligde çok daha iyi bir yerde olduğu dönemde burada olmak isterdim. Ama herşeye rağmen ben ve arkadaşlarım aldığımız bayrağı en üst noktaya çıkarmak için var gücümüzle çalışacağız. Genel kurul üyelerimizin futbol takımımızın kötü günler yaşadığı bu dönemde de bize destek olmasını bekliyorum.'' Bu arada, Serdar Bilgili'nin konuşmasının ardından yönetim kurulundaki komite başkanları kendi şubeleriyle ilgili faaliyet raporlarını genel kurul üyelerine sundu. 




</TEXT>
</DOC>
