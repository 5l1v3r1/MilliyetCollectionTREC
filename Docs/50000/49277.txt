<DOC>
<DOCNO> 49277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/soneko07.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz akşamcıları da vurdu... 
</HEADLINE>
<TEXT>

     Ekonomik kriz akşamcıları da olumsuz yönde etkilerken, Türkiye'nin en çok alkollü içki tüketiminin olduğu Trakya'da, rakı başta olmak üzere tüm alkollü içki satışları yüzde 40 oranında azaldı. 
     TEKEL yetkililerinden alınan bilgiye göre, yılda 2 milyon 250 bin litresi rakı, toplam 3 milyon 600 bin litre alkollü içki satışıyla Türkiye'de ilk sırada bulunan Tekirdağ ile yılda 1 milyon litresi rakı olmak üzere toplam 2 milyon litre alkollü içki satışıyla Türkiye'de 3. ve 4. sırada bulunan Edirne ve Kırklareli'de, içki satışları yüzde 40 oranında azaldı. 
     TEKEL yetkilileri en önemli müşterileri olan Trakyalı akşamcıların ekonomik kriz nedeniyle rakı, şarap, votka, cin gibi içecekler yerine daha ucuz olan biraya yöneldiğini belirttiler. 
     TEKEL'in Trakya'dan sonra en çok içki satışını Muğla ilinde yaptığını belirten yetkililer, ''Trakya ekonomik yönden de diğer bölgelere göre daha iyi durumda. Ancak, ekonomik kriz herkesi olduğu gibi Trakyalıları da etkiledi. Satışlarımızda yüzde 40 oranında azalma var'' dediler. 
     






</TEXT>
</DOC>
