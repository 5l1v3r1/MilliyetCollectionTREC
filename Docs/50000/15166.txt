<DOC>
<DOCNO> 15166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/ekonomi/eko04.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizel’den Derviş’e Ziraat Bankası uyarısı 
</HEADLINE>
<TEXT>

Kemal Derviş bakan olunca, BBDK’dan istifa eden Temizel, dünkü görüşmede Ziraat ve Emlakbank’ı birleştirmek yanlış’ dedi 
     HARUN GÜREK Ankara 

     Devlet Bakanı Kemal Derviş, ekonominin sorumluluğunu üstlendiği günün ertesinde Bankacılık Düzenleme Denetleme Kurulu BDDK Başkanlığı’ndan istifa eden Zekeriya Temizel ile dün sabah kahvaltıda bir araya geldi. Temizel’in görüşmede, kamu bankalarının birleştirilmesi konusunda uyarıda bulunduğu, Derviş’in de bunu değerlendireceğini söylediği öğrenildi. 
     
Sabah Hilton’da görüştüler      Temizel - Derviş görüşmesi dün sabah Hilton Oteli’nde gerçekleşti. 3 Mart tarihinde ekonomiden sorumlu Devlet Bakanlığı’na getirilen Derviş, istifasını öğrenince, "Üzüldüm. Kendisiyle çalışmak isterdim" dediği Temizel’le sabah kahvaltıda buluştu. Derviş’in daveti üzerine gerçekleştiği belirtilen bir saatlik görüşmede ekonomideki son durumun tartışıldığı ve program çalışmalarının konuşulduğu öğrenildi. 
     Edinilen bilgilere göre, Temizel, istikrar programının genel ekonomik stratejinin bir parçası olduğunu belirterek, hazırlanacak programın genel stratejiye dönüşmesinin çok büyük sakıncalar yaratabileceğini söyledi. 
     
Sosyal politikalar önemli      Temizel, Emlakbank’ın Ziraat Bankası ile birleştirilmesinin çok ciddi sakıncalar yaratabileceğini de belirtti. Ziraat Bankası’nın, devletin en kritik kurumlarından biri olduğuna dikkat çeken Temizel, bu bankanın sosyal ve ekonomik politikaların uygulanmasında önemli bir rol üstlendiğine dikkat çekti. 
     Temizel, iki bankanın birleştirilmesi yerine ayrı ayrı rehabilite edilmesi gerektiğini ifade etti. Derviş’in ise iki bankanın birleştirilmesine ilişkin uyarıyı değerlendireceğini söylediği öğrenildi. 
     


 EKONOMİ 

















</TEXT>
</DOC>
