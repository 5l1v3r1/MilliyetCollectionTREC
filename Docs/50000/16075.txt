<DOC>
<DOCNO> 16075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sondun17.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de 12 kişi kendisini çarmıha gerdi 
</HEADLINE>
<TEXT>

     Hıristiyan dünyasının inanışına göre, Hz. İsa'nın çarmıha gerildikten sonra dirildiği gün olan Paskalya'yı Hayırlı Cuma kutlarken, Asya'nın en önemli Katolik nüfusuna sahip Filipinler'in kuzeyindeki San Fernando'da 12 kişi kendisini binlerce mümin ve meraklının önünde çarmıha gerdi. 
     Tüm dekor ve kıyafetleriyle Romalı Vali Pilatus'un Hz. İsa'nın çarmıha gerilmesini emrettiği gün ve sonrası canlandırılırken, 11 erkek ve bir kadın, avuçlarına çakılan paslanmaz çivilerle haça mıhlandılar. 
     Çarmıha gerilenin bulunduğu haçın daha sonra birkaç dakika süreyle ayağa kaldırılmasının ardından çiviler ellerinden çıkarılırken müminlerin yüzlerinde belli belirsiz bir acı ifadesi görüldü. 
     Haçtan inen yaralarını alkolle yıkadıktan sonra topallaya topallaya uzaklaşırken, yine alkolle yıkanan çiviler de bir sonraki gönüllü için kullanıldı. 
     Çarmıha gerilenlerden 34 yaşındaki esnaf Medardo Pabustan, 11 yıldan bu yana özürlü olan ve yürüyemeyen kardeşi için kendisini çarmıha gerdiğini belirterek, 2. çarmıha gerilmeden sonra küçük kardeşi Carlos Rico'nun yürümeye başladığını söyledi. 47 yaşındaki Gardo Canlas da, 15 yıldır kronik bir hastalığı bulunan çocuğu için kendisini çarmıha gerdiğini belirtti. 8 yıldan bu yana kendisini çarmıha gerdiğini söyleyen 35 yaşındaki Dante Ramos da, her seferinde Tanrı'ya daha fazla yaklaştığını ve gelecek yıl tüm günahlarının af edilmesini beklediğini ifade etti. 




</TEXT>
</DOC>
