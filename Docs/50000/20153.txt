<DOC>
<DOCNO> 20153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sondun15.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Sovyet subayı Hitler'in kalıntılarını nasıl yokettiğini açıkladı 
</HEADLINE>
<TEXT>

     Alman diktatör Adolf Hitler'in kalıntılarını Sovyet yönetiminin emriyle 1970'te yakan ve küllerini rüzgara savuran eski Sovyet subayı, yaklaşık 30 yıl gizli kalan bu olayı ayrıntılarıyla anlattı. 
     Ulyanovsk bölgesinde otel müdür yardımcılığı yapan emekli Yarbay Vladimir Gumenyuk 64 , Rus NTV televizyonuna verdiği demeçte, Hitler, eşi Eva Braun ve Hitler'in Propaganda Bakanı Joseph Göbbels ile eşinin kalıntılarını nasıl yaktığını açıkladı. 
     1970'te teğmen olan Gumenyuk, Almanya'nın Magdeburg kentindeki 3. Sovyet ordusunun özel bir birliğinde görev yapıyordu. Bu birlik, 1945'te Almanya Başbakanlık binasında yanmış olarak bulunan Hitler, Braun ve Göbbels çiftinin, ahşap sandıklar içindeki kalıntılarını korumakla görevliydi. 
     Eskiden patlayıcıları taşımak için kullanılan bu 4 büyük sandık, birliğin yer değiştirmesi nedeniyle 1970'ten önce en az 2 kez farklı yerlerde gömülüp çıkarılmıştı. 
     Dönemin KGB Başkanı, daha sonra Devlet Başkanlığı görevini yürüten Yuri Andropov, 13 Mart 1970'de dönemin Devlet Başkanı Leonid Brejnev'e bir mesaj göndererek, ''kalıntıların, saklandığı yerde yapılması muhtemel çalışmalar nedeniyle yakılarak yok edilmesi gerektiğini'' bildirdi. 
     Teğmen Gumenyuk, üstlerinden aldığı emirle, 4 Nisan'da gece yarısından sonra iki subay arkadaşıyla sandıkları 1.7 metre derinlikten çıkardı. Sandıkları bir cipe yükleyerek sabaha karşı yola çıkan subaylar, önceden kararlaştırılan, yoldan görünmeyen bir nehrin kıyısında durdular ve sandıkları benzin dökerek ateşe verdiler. Cesetler kül haline gelene kadar yandıktan sonra külleri bugüne kadar sakladığı ve televizyonda gösterdiği torbaya yerleştiren Gumenyuk, ateşteki kalıntıları da torbaya koydu. 
     Sonra yüksek bir tepeye çıktıklarını anlatan Gumenyuk, ''Külleri savurdum. Bir an kahverengimsi küçük bir duman bulutu oluştu ve birkaç saniye sonra her şey bitti, kayboldu'' dedi. Cesetleri yaktıkları ve külleri savurdukları yeri açıklamayacağını söyleyen Gumenyuk, bu sırrı mezara götürmek niyetinde. Gumenyuk, bu sırrı neden açıklamadığını şöyle anlatıyor ''Dünya, Neonazilerle dolu. O bölge kutsal bir yer haline gelebilir. İşin sonu bir anıt dikilmesine varabilir.'' 







</TEXT>
</DOC>
