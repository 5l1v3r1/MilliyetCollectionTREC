<DOC>
<DOCNO> 33027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun04.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenova'daki küreselleşme karşıtlarının ilk yürüyüşü olaysız geçti 
</HEADLINE>
<TEXT>

     İtalya'nın Cenova kentinde yapılacak G8 zirvesi öncesinde, küreselleşme karşıtları barışçıl bir yürüyüş yaptılar. 
     Yaklaşık 50 bin kişinin katıldığı yürüşte, göstericiler pankartlar taşıdılar ve sloganlar attılar. Çok çeşitli grupların yer aldığı yürüşte, Afrika ve Latin Amerika'dan göçmen grupları da bir kortej oluşturdu. Yürüyüş grubunun önündeki protestocular İtalyanca yazılmış ''Hareket özgürlüğü, sınırlar olmaksızın özgürlük'' yazılı büyük bir pankart taşıdılar. 
     Gösteri grubunun en arkasındaysa siyahlar giyinmiş 150 kadar anarşist vardı. Çevrecilerse, yürüş grubunun üzerinde uçan büyük yeşil balonlar taşıdılar. Adriyatik Denizi kıyısındaki Ancona'da ise toplum polisiyle, bir feribotla Yunanistan'dan gelen küreselleşme karşıtları arasında itiş-kakış meydana geldi. Polisin protestocuları feribota geri göndermeye çalışması sırasında 13 kişinin yaralandığı bildirildi. Yaklaşık 50 kişi bindikleri otobüslerden zorla çıkarılarak iskeleye geri götürülürken, yüzlercesinin feribotu terketmesi engellendi. Protestocuların zorla tutuldukları yerden polise sandalye ve şişe attıkları, 10 polis ile 3 yunan göstericinin yaralandığı belirtildi. Gün boyunca, 3 bin kadar Yunan küreseleşme karşıtı Ancona'ya gelmiş, polis öğleden sonra göstericileri ülkelerine geri göndermeye çalışmıştı. 







</TEXT>
</DOC>
