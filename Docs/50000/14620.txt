<DOC>
<DOCNO> 14620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sonspo13.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Daum kadroda radikal değişiklikler yapıyor 
</HEADLINE>
<TEXT>

     Beşiktaş, Erzurumspor ile yapacağı lig maçının hazırlıklarını, Fulya Tesisleri'nde gerçekleştirdiği tek antrenmanla sürdürdü. 
     İngiltere'den dönen Teknik Direktör Christoph Daum yönetiminde, yaklaşık 2 saat süren antrenmanda siyah-beyazlı takımın futbolcuları, kondüsyon çalışmasının ardından taktik ağırlıklı çift kale maç oynadı. 
     Alman teknik adam, antrenmana ümit takımdan Ali Cansun ve Evren'i de dahil ederken, sakatlıkları süren Nouma, Münch, Salih ve Shorunmu ise alt sahada koşu yapmakla yetindi. 
     Teknik Direktör Daum, antrenman maçında, cezası nedeniyle Erzurumspor maçında forma giyemeyecek olan Nouma'nın yerine forvette Nihat'ı oynattı. Ahmet Dursun ile birlikte Nihat as takımın forvetinde oynarken, Daum, Karhan'ı savunmaya çekip, orta sahanın sağında Yasin, ortasında da Ayhan'ı denedi. 
     Siyah-beyazlılar, yarın yapacakları çift antrenmanla, Erzurumspor maçının hazırlıklarını sürdürecek. Bu arada, antrenman sırasında Asbaşkan Yıldırım Demirören, Fulya Tesisleri'ne gelerek, tedavi olan Nouma ile bir süre görüştü. 
     Galatasaray ile yapılan lig maçında kırmızı kart gören, bu nedenle de cezalı duruma düşen ve Fransa'ya ailesinin yanına gitmek isteyen Nouma'ya, Yönetim Kurulu, Daum ile yapacağı toplantıdan sonra izin verecek. 
     Futbol Şubesi Basın Sözcüsü Mete Düren, Başkan Serdar Bilgili'nin bu akşam Daum ile biraraya geleceğini ve bu konunun da görüşüleceğini belirterek, ''Zaten Nouma'nın sakatlığı da var. Fransa'ya gidip tedavi de olabilir. Ancak bu konuda tek yetkili Daum'dur. Eğer o kabul ederse, Nouma'ya Fransa'ya gitmesi için izin verebiliriz'' dedi. 
     
     




</TEXT>
</DOC>
