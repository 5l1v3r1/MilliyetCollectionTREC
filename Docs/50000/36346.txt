<DOC>
<DOCNO> 36346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/yasam/yas01.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççıya attı çocuğu vurdu 
</HEADLINE>
<TEXT>

Kapkaççıları kovalayan polis, çocukların oynadığı sokakta silahına sarıldı. Ve kurşun adres sormadı, 10 yaşındaki Gökhan’u buldu.. 
     SABRİ SEVER İstanbul 

     Kocamustafapaşa Seyitömer Caddesi'nde devriye görevi yapan polisler, dün saat 13.00 sıralarında iki kapkaççıyı kovalamaya başladılar. 
     Polisten kaçan kapkaççılar, Alişir Nevai sokağa daldılar. O sırada çocuklar sokakta 'taso' oynuyordu. Polislerden biri silahını çekerek kapkaççılara ateş etmeye başladı. Polisin silahından çıkan kurşunlardan biri kaldırımdan sekerek Emin Ali Yeşin İlköğretim Okulu beşinci sınıf öğrencisi 10 yaşındaki Gökhan Dilmen'e isabet etti. 
     
     Durumu çok ağır 
     Küçük çocuğun kanlar içinde yere yığıldığını gören polisler, kapkaççıları takip etmeyi bırakarak, Gökhan'ı hemen İstanbul Tıp Fakültesi Hastanesi'ne götürdüler. İlk yapılan müdahale sonucu Gökhan'ın belinden giren kurşunun vücudunu delip geçtiği belirlendi. Doktorlar Gökhan'ın sağlık durumunun ciddiyetini koruduğunu açıkladılar. 
     Polisler ise ifadelerinde, önce kapkaççıların kendilerine ateş açtığını, ancak sonradan kurusıkı tabanca olduğunu anladıklarını söylediler. 
     
     Ailesi öfke içinde 
     Olayı haber alan Gökhan'ın ailesi panik içinde hastaneye koştu. Hastanede sinir krizleri geçiren anne Müfesser Dilmen, gözyaşları içinde şunları söyledi "Gökhan teyzesine gitmek için sabah evden çıktı. Olayı duyduğumda şok geçirdim. Ben biricik oğlumu bizleri korumakla görevli polisin sorumsuzca ateş açıp vurması için büyütmedim. Halkın canını korumakla görevli bir polis memuru nasıl olur da kalabalık bir yerde ateş açabilir." 
     Olay sırasında Gökhan'ın yanında bulunan arkadaşı M.O. korku dolu gözlerle olayı şöyle anlattı "Polis amcalar iki kişiyi kovalıyordu. Kaçanlara ateş açmaya başladılar. Gökhan birden yere düştü. Hepimiz çok korktuk." 
     



 YAŞAM 















</TEXT>
</DOC>
