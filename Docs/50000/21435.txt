<DOC>
<DOCNO> 21435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur23.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yüksel Yalova" adını kullanarak 22 bin Mark dolandırdılar 
</HEADLINE>
<TEXT>

     Devlet memurluğu sınavına giren kişileri Devlet Bakanı Yüksel Yalova'nın adını kullanarak dolandıran bir şebekenin 4 üyesi, Ankara Emniyet Müdürlüğü ekiplerince gözaltına alındı. 
     Ankara Asayiş Şube Müdürlüğü Yankesicilik ve Dolandırıcılık Büro Amirliği'ne bağlı ekipler, bir ihbarı değerlendirerek dolandırıcılık yaptığı saptanan Vehbi N., Bekir Y., Hasan M., Eyüp Kadri A. adlı kişileri gözaltına aldı. Söz konusu kişilerin devlet memurluğu sınavına katılan kişilerden işe yerleştirme amacıyla kişi başı 1000-1500 mark para aldıkları tespit edildi. Şebeke mensuplarının söz konusu kişileri kandırmak için Başbakanlık Personel Müdürlüğü ve Gazi Üniversitesi adına sahte belge hazırladıkları saptandı. 
     Şebekenin dolandırdığını Adem T., Dilek M., Yaşar A., Şakir K., Metin G., İsmail T., Ağıt K., Hasan K., Orhan Ç., Yaşar Ş., Hamza A., Ahmet Ö., Cavit D., Sema K., Rabiye B., Barat A., Zafer K., Ramazan D., Fatma D., Yusuf K., Zeynal E., Osman Ö. adlı kişiler Ankara Emniyet Müdürlüğü'ne başvurarak şikayetçi oldular. 
     Gözaltında bulunan dolandırıcılık şebekesi mensubu Vehbi B.'nin kendisini Devlet Bakanı Yüksel Yalova'nın danışmanı olarak tanıttığı belirlenirken, şebekenin bazı milletvekillerinin de adını kullandıkları saptandı. 
     Bu arada, Ankara Emniyet Müdürlüğü, Devlet Bakanı Yüksel Yalova'ya bir yazı ile başvurarak dolandırıcılık suçu işleyen şebeke üyelerini tanıyıp tanımadığını sordu. Yalova, söz konusu kişilerin kendisi, bakanlığı veya ailesiyle herhangi bir ilişkileri bulunmadığını bildirdi. Yüksel Yalova, konuyla ilgili yasal takibatın titizlikle yapılmasını ve bakanlığına bilgi verilmesini istedi. 
     







</TEXT>
</DOC>
