<DOC>
<DOCNO> 43971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/spor/yozer.html </URL>
<DATE> 2001/09/27/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Şah, mat 
</HEADLINE>
<TEXT>

     Ne kadar şapka varsa Galatasaray için lütfen kalksın. Bir kez daha zaferle döndüler. Bir kez daha bizleri güldürüp, güçlü rakiplerine diz çöktürdüler. Tüm eksiklerine, gediklerine rağmen içlerine işleyen Galatasaraylılık ruhu asla bitmiyor. O ruh her yerde kendini gösteriyor. 
     Dün de öylesine güzel bir oyun planı ile Nantes’ı vurdular ki, "Biz bunları nasıl olsa yeneriz" diye mücadele eden Fransızlar’ı şaşkına çevirdiler. Lucescu, satranç ustası Kasparov bilgeliğini tüm sahaya ve oyun planına yansıtırken, ikinci yarıda "şah, mat" dedi. 
     İlk yarıda Nantes sahanın tek hakimiydi. Her alanı ustaca kullandılar. Net gol pozisyonları kaçırdılar. Biz bir ara bırakın iki topu, tek top bile yapamadık. Ama oyunu hiç bırakmadık. Hep kolladık, rakibi hatayı zorladık. Fransız ekibi kendinden emin, atletik ve gole yakın taraftı bu devrede... Biz sadece orta alanı biraz daha kalabalık tutarak, rakibi engellemeye çalıştık. 
     İkinci yarıda bukalemun renk değiştirdi. Galatasaray, bambaşka bir hüviyete büründü. Daha derli toplu, topu yere indirip, isabetli paslarla rakibin canını sıkmaya başladı. 60. dakidan sonra ise Landreau’nun kalesine tilki gibi sokuldu. Önce hafif hafif yoklamalar geldi. Nantes uyudu, bir şey anlamadı. Ama biz anlıyorduk gol gelecekti. Hele bir de Lucescu, Sergen’i, Ümit Karan’ı, Fleurquin’i oyuna alınca işin rengi belli oldu. Nantes tuzağa düştü. Bu dakikalarda Nantes yüklenmeye çalıştı, ama kroke yumruğu yiyiverdi. Akıl dolu golde pozisyonu hiç bırakmadık. Israrla topu filelere göndermeye çalıştık. Sonunda Sergen’e nasip oldu. 
     Bu Galatasaray’la gerçekten baş etmek zor. Eğer erken bir gol bulamazsan, adamı yiyiverir. Hollanda’da Eindhoven bu golü buldu. Fransa’da Nantes bulamadı. Bulamayınca da Aslan’a kurban oldu. Çünkü Galatasaraylı oyuncular artık öylesine profesyoneller ki, sahada ne yapacaklarını çok iyi biliyorlar ve oyundan hiç kopmuyorlar. Rakibin gücü onları ilgilendirmiyor. Sadece kafalarındaki inandıklarını yapıyorlar. İnandıkları sürece de başarıyorlar. 
     Sahada çok yıldız vardı. Başta Mondragon, ikinci yarıda golü atan Sergen, savunmada Capone, Emre, orta alanda Bülent ve Hasan Şaş bu gecede temele harç koyan, çorbada tuzu olan futbolculardı. Aslında tutuk Arif’in dışında da kötü olan fazla yoktu. 
     



 SPOR 
























</TEXT>
</DOC>
