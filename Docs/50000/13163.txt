<DOC>
<DOCNO> 13163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sonspo09.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Andersson takımla beraber çalıştı 
</HEADLINE>
<TEXT>

     Fenerbahçe, hafta sonunda kendi sahasında Adanaspor ile yapacağı lig maçının hazırlıklarına, 1 günlük aradan sonra bugün başladı. 
     Samandıra Tesisleri'nde teknik direktör Mustafa Denizli yönetiminde gerçekleştirilen ve yaklaşık 2 saat süren antrenmanda sarı-lacivertli futbolcular, kondisyon çalışmasının ardından dar alanda minyatür kale maç yaptılar. 
     Antrenmana, hasta olan Yusuf ve milli takım kamplarında bulunan futbolcular katılmazken, sakatlığı süren Serhat takımdan ayrı çalıştı. Hafif sakatlığı bulunan Ali Güneş ise takımla beraber yapılan kondisyon çalışmasına katılıp, minyatür kale maçta yer almadı, koşu yapmakla yetindi. Sarı-lacivertlilerde bugünkü antrenmana, milli takımlarından dönen Mustafa Doğan ve Semih katılırken, geçen hafta sakatlığı nedeniyle takımla çalışmalara katılamayan İsveçli golcü Andersson, bugün takımla çalışmalara katıldı. Golcü futbolcunun minyatür kale maçta performansı, bu futbolcunun sakatlığının tamamıyla geçtiğini gösterdi. Fenerbahçe, Adanaspor maçı hazırlıklarını, yarın yapacağı antrenmanla sürdürecek. 




</TEXT>
</DOC>
