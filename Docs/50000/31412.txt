<DOC>
<DOCNO> 31412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/guncel/gun02.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvercinler iş başında 
</HEADLINE>
<TEXT>

Türkiye - Ermenistan Barış Komisyonu kuruldu. Tarihçiler, hukukçular ve psikologlar bir araya gelip "soykırımı" konuşacak. İki halkı birbirine yakınlaştırmak için projeler geliştirecek 
     BARÇIN YİNANÇ Ankara 

     Türklerle Ermeniler, yıllar sonra ilk kez bir yandan soykırım iddialarının ele alınacağı, diğer yandan iki halkı birbirine yakınlaştırıcı projelerin görüşüleceği bir tartışma zemininde buluşma fırsatı yakaladı. 
     Türkiye ile Ermenistan'dan beşer gönüllünün katkısıyla başlayan sivil toplum girişimi, iki halk arasında diyalog köprüsü kurmak amacıyla dün önemli bir adım attı. Üç ay önce başlayan gizli süreç Türkiye - Ermenistan Barışma Komisyonu'nun kurulması ile ilk sonucunu verdi. Komisyonun Türk üyeleri arasında emekli büyükelçiler Özden Sanberk ile Gündüz Aktan, eski Dışişleri bakanlarından İlter Türkmen, emekli Orgeneral Şadi Ergüvenç, Boğaziçi Üniversitesi'nin rektörlerinden Prof. Dr. Üstün Ergüder ile Virginia Üniversitesi'nden Dr. Vamık Volkan bulunuyor. Komisyonun Ermeni üyeleri arasında, ABD'deki en büyük Ermeni kuruluşu olan Amerikan Ermenileri Asamblesi Başkanı Van Krikorian, Ermenistan Muhalefet Partisi Başkanı, eski Dışişleri Bakanı Alexander Arzoumanian, Rusya Devlet Başkanı Vladimir Putin'in danışmanlarından Andranik Migranian ile Büyükelçi David Hovhanissian bulunuyor. 
     Önceki gün Cenevre'de üçüncü kez bir araya gelen komisyonun asıl önemli hedefini, soykırım iddialarını tartışmak üzere tarihçiler, hukukçular ve psikologlardan oluşan bir komisyonun kurulmasına önayak olmak oluşturuyor. 
     Gündüz Aktan, Milliyet'in sorularını yanıtlarken, "İki taraf da görüşlerini değiştirmiş değil. Soykırım var’ diyorlar, biz yok’ diyoruz. Biz bu görüş ayrılığını kabul edip, ne yapabilirizi araştırıyoruz" dedi. Aktan, Ermeni lobilerinin ulusal parlamentolarda soykırım iddialarını kabul ettirmeye yönelik girişimlerde bulunmalarının çelişki oluşturacağını vurgularken, Türk tarafının "bir moratoryum" beklentisi içinde olduğunun karşı tarafa aktarıldığını söyledi. 
     
     Plan açıklandı 
     Komisyonun toplantısı sonrası yapılan açıklamada şöyle denildi 
     Komisyon, Türkler ve Ermeniler arasındaki karşılıklı anlayış ve iyi niyetin gelişmesi ile iki ülke ilişkilerinin yakınlaşmasına katkıda bulunacaktır. 
     Uzlaşmanın gerekliliği ve yararları konusunda Türk ve Ermeni toplumunun bilgilendirilmesi için iki ülke sivil toplum örgütlerinin bağlantıya geçmeleri, görüşmeleri ve işbirliği desteklenmektedir. 
     Türkler ve Ermeniler arasında ciddi farklılıklar olduğunun ve ilişkilerin normalleşmesinin de önünde engeller olduğu takdir edilmelidir. 
     Turizm, eğitim, kültür, çevre, basın gibi alanlardaki alanlardaki ortak işbirliği desteklenecektir. 
     Komisyon, üretilen projelerin uzmanlığını garanti edecek ve tarihi, psikolojik ve yasal konularda uzmanlar projelere dahil edilecektir. 
     
     Yılmaz İlişkiler Karabağ’a bağlı 
     ANKARA Milliyet 

     Başbakan Yardımcısı Mesut Yılmaz, Ermenistan - Türkiye ilişkilerinin iyileşmesinin, Dağlık Karabağ sorunun çözümünden geçtiğini bildirdi. Azerbaycan Milli Meclis Başkanı Murtuz Aleskerov ve beraberindeki heyeti Başbakanlık'ta kabul eden Yılmaz, görüşmede Türkiye ile Azerbaycan ilişkilerinin siyasi kariyerinde özel bir yeri olduğunu kaydetti. Aleskerov ise Yılmaz’a Azerbaycan'daki iç ve dış gelişmeler hakkında bilgi verdi. 
     



 GÜNCEL 





















</TEXT>
</DOC>
