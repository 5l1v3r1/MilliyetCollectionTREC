<DOC>
<DOCNO> 29710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/ekonomi/eko16.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNÜN KARARI 
</HEADLINE>
<TEXT>
SSK priminde taksit kolaylığı’ süresi uzatıldı 
     MİLLİYET Ankara 

     Prim borçlarının tecil edilerek, taksitlendirilmesi uygulaması kapsamında, ilk taksidin ödeme süresi 13 Temmuz 2001 Cuma gününe kadar uzatıldı. 
     SSK Başkanvekili Gürol Banger, dün yaptığı yazılı açıklamada, bazı işverenlerin içinde bulunduğu mali sıkıntılar nedeniyle, Sosyal Sigortalar Kurumu prim alacaklarının tahsil edilmesinde güçlüklerle karşılaşıldığını belirtti. Banger, işverenlere borçlarını 18 aylık eşit taksit ve yıllık yüzde 3 tecil faizi ile ödeme kolaylığının getirildiğini anımsattı. 
     Ödeme kolaylığı sağlayan bu uygulamaya çok fazla talep olmasının sigorta müdürlüklerinde aşırı yığılmalara neden olduğuna dikkati çeken Banger, 30 Haziran Cumartesi ve 1 Temmuz Pazar günlerinde sigorta müdürlüklerindeki veznelerin açık tutularak tahsilat yapılmaya devam edileceğini bildirdi. 
     
     Vezneler açık 
     Alınan önlemlere karşın, taleplerin karşılanamayacağının anlaşıldığını vurgulayan Benger, bu nedenle ilk taksit olan Haziran ayı ödemelerinin 13 Temmuz Cuma günü vezne kuyrukları sona erinceye kadar uzatılmasına karar verildiğini, diğer taksitlerin ödenmesine daha önceden belirlenmiş olan ödeme planına göre devam edileceğini kaydetti. 
     



 EKONOMİ 






















</TEXT>
</DOC>
