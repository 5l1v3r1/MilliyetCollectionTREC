<DOC>
<DOCNO> 45626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sontur10.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekillerine sembolik Hawaii bileti... 
</HEADLINE>
<TEXT>

     LDP'li bir grup, maaş zammından dolayı milletvekillerine gidişi hemen, dönüş tarihi ise açık olan sembolik Hawaii bileti gönderdi. 
     Sirkeci Postanesi önünde toplanan grup adına bir basın açıklaması yapan Liberal Demokrat Parti LDP Genç Yunuslar İstanbul İl Başkan Vekili Alper Ecer, milletvekillerinin fazla maaş almasından değil, ''hak etmediklerinden'' rahatsız olduklarını bildirdi. 
     Genç Yunuslar olarak milletvekillerinin maaşlarını daha da artırmaları, hatta 10-20 milyar lira yapmalarına razı olduklarını bildiren Ecer, ''Eğer istedikleri sadece yüksek maaşlar ise onlara bunu verelim. Fakat bir şartla. Karşılık olarak aldıkları paralarla Hawaii'ye gitsinler ve tatil yapsınlar. Fakat en azından uzun bir süre geri dönmesin, ülke sorunlarına el atmasınlar'' dedi. 
     Grup daha sonra, gidiş tarihi hemen, dönüş tarihi ise açık olan sembolik Hawaii uçak biletini, TBMM Başkanlığı'na postaladı. 
     






</TEXT>
</DOC>
