<DOC>
<DOCNO> 7625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/ekonomi/eko08.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirleriyle kapıştılar 
</HEADLINE>
<TEXT>

Fuat Miras, ekonomik programdan desteğin çekilmesini isteyen Aygün’ü imzasını inkar etmekle’ suçladı 
     Önce Sabancı ve Koç’a yanıt veren TOBB Başkanı Fuat Miras ve ATO Başkanı Sinan Aygün daha sonra birbirlerine karşı tartışmaya girdi. 
     Miras, Aygün’ü "Medya ile yatıp kalkmakla" suçlayarak, alternatif programını ortaya koymasını istedi. Enflasyonla mücadele programının altına imza koyduklarını, aynı imzayı Sinan Aygün’ün de attığını ifade eden Miras, Aygün’e şimdi imzasını inkar edip etmediğini sordu. 
     Programdan vazgeçilmesi durumunda faizlerin alıp başını gittiği eski dönemlere dönüleceğini savunan Miras, bu durumda iflasların da artacağını söyledi. Miras, bir anket yapacağını, tüm TOBB Yöneticilerinin programdan desteğin çekilmesi yönünde görüş bildirmeleri durumunda bunu ilan edeceğini söyledi. Ancak bu durumda ekonominin çok ciddi risklerle karşı karşıya kalacağı uyarısında bulunan Miras, bu aşama programdan dönüşün mümkün olmayacağına işaret etti. 
     Aygün ise Miras’a verdiği yanıtta, uygulanan ekonomik programın işsizlik ve iflasların artmasına neden olacağını belirterek, ’İhracatı, üretimi, istihdamı artırıcı program istiyoruz" dedi. 
     


 EKONOMİ 
















</TEXT>
</DOC>
