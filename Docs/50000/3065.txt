<DOC>
<DOCNO> 3065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/spor/spo03.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık yedek yok’ 
</HEADLINE>
<TEXT>

Lucescu, kadrodaki 24 futbolcunun ilk on birde oynayacak düzeye geldiğini söyledi 
     ERHAN TELLİ 

     GALATASARAY Teknik Direktörü Lucescu devre arasındaki kamp dönemini Milliyet için değerlendirdi. Rumen hoca, "Yedek oyuncu kalmadı" dedi ve 24 oyuncunun da kamp döneminde kendisini tatmin ettiğini söyledi. Lucescu, "Bu takımdaki her oyuncu, ilk on birde yer bulabilmek için olağanüstü çabayla çırpınıyor. Hepsi de son derece profesyonelce mücadele veriyor. Kamp dönemi, özellikle genç ve yedek oyuncularım için oldukça olumlu geçti" diye konuştu. 
     LUCESCU, yedek denilen oyuncuların her birinin, Pogon karşısında adeta resital verdiklerini de belirtti. Cim - Bom’un hocası şöyle devam etti "Kanarya Adaları’ndaki kampımızda da iyi sonuçlar aldık. Beni üzen tek şey, olayların, basın ve medya tarafından büyütülmesiydi. Beni disiplini sağlayamıyor diye eleştirenler var. Oysa onlar Galatasaray’daki disiplini, sevgi ve saygıyı göremiyorlar, ya da görmek istemiyorlar". 
     RUMEN hoca, Pogon maçı sonrası Hasan ile Vedat’ı sarmaş dolaş gördüğünü, bunun da sorun olmadığını gösterdiğini ifade etti. Lucescu, "Vedat’ı idam etmemi beklediler. Ama bir oyuncuyu kaybetmek kolay olan yoldur" görüşünü yansıttı. Galatasaray’ın patronu, herkesin ikinci yarıda izlemekten büyük keyif alacağı bir takım göreceğini de bildirdi. Lucescu, "Şubat ve martta sekizer maç yapacağız. Kazanmak için çok çalışacağız" dedi. 
     
Cim - Bom ödülü alıyor      UEFA ve Süper Kupa şampiyonluğundan dolayı ödül yönetmeliği gereğince 112 bin 995 cumhuriyet altını alacak Galatasaray’ın çeki pazartesi günü verilecek. Spordan Sorumlu Devlet Bakanı Fikret Ünlü’nün Maliye Bakanı Sümer Oral ile yaptığı temaslar sonucunda 4.5 trilyon tutarındaki ödül için gerekli paranın çıkarıldığı öğrenildi. Galatasaray’ın ödülünün Pazartesi günü kulüp yöneticilerine teslim edileceği bildirildi. 
     
Medya ile tartışma      Lucescu, idmanların 15 dakika görüntüleneceğini söyleyince, basın karşı çıktı 
     LUCESCU basın toplantısında, gazeteciler ile tartıştı. Rumen hoca, yönetim kararıyla, medyanın idmanları 15 dakika görüntüleyebileceğini bildirmesiyle itirazlar başladı. Lucescu "Inter’de çalışırken, beş dakika izin verilirdi. Bütün Avrupa’da böyledir. Futbolcularım da böyle istiyor. Kamera ve fotoğraf makinaları altındaki baskıyla gerçek performanslarını sergileyemiyorlar" dedi. 
     RUMEN hoca, maçtan sonra ve pazartesi iki ayrı basın toplantısı yapabileceğini, salı ve çarşamba ikişer oyuncuyu röpörtaj için göndereceğini belirtti. Gazetecilerin sisteme karşı çıkması üzerine Lucescu yeni program üzerinde çalışabileceklerini söyledi. Rumen hoca, "Aramızda turnuva yapalım. Kim kazanırsa, istedikleri olsun" diye olayı tatlıya bağlandı. 
     
Devler camide buluştular      ANTALYA’da ikinci yarı hazırlıklarını sürdüren Türk futbolunun iki dev takımı Beşiktaş ve Galatasaray’ın futbolcuları dün Kadriye Camii’nde cuma namazında bir araya geldiler. Namaz çıkışı birbirleriyle sohbet eden ünlü futbolculara halk yoğun ilgi gösterdi. Özellikle Nihat ve Emre’nin dostlukları herkese parmak ısırttı. 
     
Takıma kola yasağı      GALATASARAY’DA, futbolcuların kola içmesi yasaklandı. Futbolcularının aşırı derecede kola içtiklerini gören Lucescu, sağlık heyetini uyararak, özellikle maç günlerine yasak koydu. Doktorlar kolanın midede gaz yaptığını ve kafein maddesi içerdiği için de zararlı olduğunu belirtti. 
     
Son maç W.Bremen ile      GALATASARAY, Antalya Turnuvası’nda son maçını bugün Alman Werder Bremen ile oynayacak. Sarı - Kırmızılı ekip, 20.30’daki karşılaşma ile kampı tamamlayacak ve yarın İstanbul’a dönecek. Bu arada dün sabah yapılan idmana hafif sakatlığı bulunan ve fizyoterapistiyle özel olarak çalışan Jardel katılmadı. 
     


 SPOR 





















</TEXT>
</DOC>
