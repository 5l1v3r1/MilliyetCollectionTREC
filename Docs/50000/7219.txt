<DOC>
<DOCNO> 7219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/soneko07.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's heyeti İstanbul'da 
</HEADLINE>
<TEXT>

     Kredi derecelendirme reyting kuruluşlarından Moody's heyeti, incelemelerini İstanbul'da sürdürüyor. 
     Bankacılık grubu baş analisti Elizabeth Jackson Moore başkanlığındaki heyet, Ankara'da, Hazine Müsteşarı Selçuk Demiralp ile önceki gün görüşmelerde bulundu. 
     Ankara'da, diğer ilgili ekonomi kurumları ve halen Ankara'da bulunan Cottarelli başkanlığındaki IMF heyetinin bankacılık uzmanıyla da görüşen Moody's heyeti, dün İstanbul'a geçti. 
     Bugün, İstanbul'da finans sektörü temsilcileriyle görüşmelere devam edecek olan Moody's heyetinin, yarın Türkiye'den ayrılması bekleniyor. 
     Öte yandan, Moody's heyetinin, bankacılık sektörü konusundaki değerlendirmelerinin olumsuz olmadığı öğrenildi. Moody's heyetinin, bankacılık sektöründe, Bankacılık Düzenleme ve Denetleme Kurumu tarafından alınan önlemlerden memnun olduğu, ancak bu sektördeki yeniden yapılanmanın hızlandırılması görüşünde bulunduğu kaydediliyor.Moody's, geçen yıl Aralık ayında, Türkiye'nin ülke döviz ve döviz cinsinden mevduat notlarını B1 ve B2 olarak teyit etmişti. Moody's açıklamasında, ülke görünümünün de olumlu pozitif olarak korunduğu bildirilmişti. 




</TEXT>
</DOC>
