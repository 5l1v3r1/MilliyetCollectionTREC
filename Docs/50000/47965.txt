<DOC>
<DOCNO> 47965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/gun06.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan yazılıma soruşturma 
</HEADLINE>
<TEXT>

Korsan yazılım kullanan firmalar hakkında soruşturma açıldı. Ankara’daki iki büyük firmaya baskın yapıldı 
     GÖKÇER TAHİNCİOĞLU Ankara 

     Microsoft, Apple, Oracle gibi dev firmaların bir araya gelmesiyle oluşturulan Business Software Aliance BSA , Türkiye’de uzun süredir korsan yazılım kullanan firmalara karşı gazete ve televizyon reklamlarıyla kampanyalar düzenledi. Sonunda, bu kuruluşun suç duyurusu üzerine Ankara Cumhuriyet Başsavcılığı harekete geçti. 
     Korsan yazılım kullanan firmalar hakkında soruşturma başlatan Ankara Basın Savcısı Hamza Uçar, suç duyurularında adı geçen Ankara’daki iki büyük firmanın binalarının aranmasına karar verdi. Arama izni için 9. Sulh Ceza Mahkemesi’ne başvuran Uçar’ın istediği izin 1 Ekim 2001’de verildi. 
     Mahkeme, kararında, illegal yollardan edinilmiş CD, disket ve Hardisk kayıtlarındaki programların bulunduğu şüphesinin, firmalarda arama yapılması için yeterli bir neden oluşturduğunu belirtti. Mahkemenin kararı doğrultusunda gidilen iki firmada 23 korsan yazılımın kullanıldığı ortaya çıktı. 
     Firmalardan birinin döviz piyasasında çalıştığı diğerinin de sebze ve meyve ihracatı alanında Ankara’nın en önemli holdinglerinden olduğu bildirildi. 
     



 GÜNCEL 
























</TEXT>
</DOC>
