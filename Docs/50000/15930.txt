<DOC>
<DOCNO> 15930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sonspo03.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği zaferini Kapadokya'da sabaha kadar kutladı 
</HEADLINE>
<TEXT>

     Kayseri'deki final maçında Fenerbahçe'yi yenerek 39. Türkiye Kupası'nı kazanan Gençlerbirliği takımı, maç sonrası kamp yaptığı Nevşehir'e gelerek Kapadokya Dedeman Oteli'nde sabaha dek eğlendi. 
     Fenerbahçe'yi penaltı atışları sonucu 6-3 yenerek kupayı alan Gençlerbirliği, gece geç saatlerde kamp yaptığı Nevşehir Kapadokya Dedeman Oteli'ne geldi. Otelde düzenlenen eğlencede, futbolculardan Thomas ve kulüp genel kaptanı Zeki Ünaldı tarafından adeta şampanya banyosu yaptırılan Samet Aybaba, kupayı ailesine armağan ettiğini söyledi. 
     Teknik direktörlükten ayrıldığını açıklayan Aybaba, Gençlerbirliği Kulübü Başkanı İlhan Cavcav'a kırgın olduğunu belirterek, ''Cavcav'a kırgınım ama Gençlerbirliği'ne kupayla veda etmek mükemmel bir duygu. Maçta Allah'ın bize yardım edeceğini biliyordum. Çünkü çok çalıştık ve kupayı çok istiyorduk. Bundan büyük mutluluk olamaz'' dedi. 
     Final maçında kurtardığı penaltılarla başarıda büyük pay sahibi olan Belçikalı kaleci Patrick Nys ise, penaltı atışları sırasında heyecanlanmadığını ve şansın kendisine yardımcı olduğunu söyledi. Patrick Nys, ''Samet Aybaba çok iyi bir insan. Bizleri bir aile gibi görüp çalıştırdı. Kendisine arkadaşlarım adına teşekkür ediyorum'' dedi. 
     Büyük kulüplerin transfer listelerinde yer alan İsmail Güldüren ise, ''Herkes bize kötü ve zayıf takım gözüyle bakıyordu ve Fenerbahçe çok iddialı konuşuyordu. Bunlar bizi kamçıladı ve maçı kazandık. Yeni sezonda Beşiktaş'ta oynamak istiyorum'' diye konuştu. 
     
     




</TEXT>
</DOC>
