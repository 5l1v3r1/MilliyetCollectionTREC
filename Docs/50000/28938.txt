<DOC>
<DOCNO> 28938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo09.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon futbolcu Inamoto, Arsenal yolcusu... 
</HEADLINE>
<TEXT>

     Japonlar'ın milli futbolcusu Junichi Inamoto, İngiltere'nin Arsenal takımına transfer oluyor. 
     Japonya Birinci Futbol Ligi takımlarından Gamba'da oynayan 21 yaşındaki ortasaha oyuncusu, temmuz ayında sezonun sona ermesiyle İngiltere'ye gidecek. 
     Gamba Kulübü'nün sözcüsü yaptığı açıklamada, transfere ilişkin ayrıntıların tamamlanmadığını belirterek, ''Henüz resmi sözleşme imzalanmadı ancak bu da en kısa zamanda gerçekleşecek'' dedi. 
     Sözcü, bu transferin olması halinde Inamoto'nun İngiltere'de top koşturacak ilk Japon futbolcu olacağına da dikkat çekti. 
     20 kez milli formayı giyen Inamoto, geçen ekim ayında Lübnan'da yapılan Asya Kupası'nda Japonya Milli Takımı'nda anahtar oyuncu olarak yer aldı. Genç Japon futbolcu, finalde Fransa'ya 1-0 yenilen Japonya'nın Konfederasyon Kupası'nda yaptığı 5 maçın 4'ünde de milli formayı giydi. 






</TEXT>
</DOC>
