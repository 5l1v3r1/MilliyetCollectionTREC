<DOC>
<DOCNO> 7425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur03.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşiret reisinin kardeşi Büyükada'da öldürüldü 
</HEADLINE>
<TEXT>

     Büyükada'da, Mardinli ''Sincar Aşireti'' reisi Murat Sincar'ın kardeşi Sadettin Sincar, silahla vurularak öldürüldü. 
     Sadettin Sincar 24 , Büyükada sahilindeki ''Bir Tad Restoran''da bulunduğu sırada, Gaffur Karaca tarafından öldürüldü. Sadettin Sincar aldığı kurşun yarasıyla olay yerinde öldü kaçan Gaffur Karaca, polis ekiplerinin çalışmaları sonucu kısa sürede yakalandı. Olaydan sonra geniş güvenlik önlemleri alınan Büyükada'ya 50 kişilik çevik kuvvet ekibi gönderildi. Sadettin Sincar'ın cesedi, ambulansla bir tekneye konularak Adli Tıp Kurumu Morgu'na kaldırıldı. 
     Sadettin Sincar'ın ağabeyi ve Mardinli ''Sincar Aşireti''nin lideri Murat Sincar, Büyükada'da gazetecilere yaptığı açıklamada, olaydan bir süre önce öteki kardeşi Davut Sincar'ın ruhsatsız silahla yakalandığını ve karakola götürüldüğünü söyledi. Sincar, kardeşi Davut için restorandan yemek istendiğini, ancak yemek gelmediğini belirterek, Sadettin Sincar'ın da bu nedenle restorana gittiğini anlattı. Murat Sincar, Sadettin Sincar'ın içeride bulunan Gaffur Karaca'yı, kardeş Davut Sincar'a yemek göndermemekle suçlayarak 3 el ateş ettiğini, ancak isabet ettiremediğini belirterek, Karaca'nın ise kardeşini tek kurşunla şakağından vurduğunu öne sürdü. Sincar, açıklamaları sırasında çeşitli tehditlerde de bulundu. 




</TEXT>
</DOC>
