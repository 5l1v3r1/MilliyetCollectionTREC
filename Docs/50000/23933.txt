<DOC>
<DOCNO> 23933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur10.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan "Son zamanlarda Ecevit'in unutkanlığı arttı" 
</HEADLINE>
<TEXT>

     FP Genel Başkanı Recai Kutan, ''Başbakan Bülent Ecevit'in unutkanlığının son zamanlarda çok arttığını görmekteyiz. Ama başında bulunduğu hükümetin, ülkeyi iflasın eşiğine getirdiğini nasıl unutabiliyor anlamak mümkün değil'' dedi. 
     Kutan, partisinin TBMM Grup toplantısında yaptığı konuşmada, hükümetin 2 yıllık icraatını değerlendirdi. 
     Başbakan Bülent Ecevit'in hükümet icraatına ilişkin dünkü açıklamalarını anımsatan Kutan, iktidarın işçinin, çiftçinin, esnafın dar gelirlinin sorunlarıyla ilgilendiklerini söylemelerine rağmen bu kesimlerin perişan olduğunu kaydetti. Ecevit'in dün ''toz pembe bir tablo çizdiği'' görüşünü savunan Kutan, ''Ecevit'in unutkanlığının son zamanlarda çok arttığını görmekteyiz. Ama başında bulunduğu hükümetin,ülkeyi iflasın eşiğine getirdiği nasıl unutabiliyor anlamak mümkün değil'' diye konuştu. 
     İktidarın halkın karşısına çıkabilecek yüzünün ve cesaretinin bulunmadığını öne süren Kutan, Başbakan'ın hükümet icraatını anlattığıtoplantıda basın mensuplarının sorularını yanıtlamaktan kaçındığını söyledi. Kasım ve Şubat'taki ekonomik krizin bu hükümetin sayesinde yaşandığını anlatan FP Genel Başkanı Kutan, hükümet içinde, Başbakan Yardımcısı Devlet Bahçeli ve MHP'li bazı bakanlar ile Devlet Bakanı Kemal Derviş arasında sık sık sorunların yaşandığını ifade etti. 
     Ecevit'in, ekonomik programın başarıya ulaşacağını, yılın ikinci yarısında büyümenin gerçekleşeceğini ifade ettiğini anımsatan FP Lideri, ''Neyle, nasıl Ecevit, siyasi yaşamı boyunca hep hayal kurmuştur. Şimdi yine hayal kuruyor. İşte başarı dedikleri hükümetin kırıklarla dolu olan karnesi...'' dedi. 
     
     
     
     
     
     
     
     







</TEXT>
</DOC>
