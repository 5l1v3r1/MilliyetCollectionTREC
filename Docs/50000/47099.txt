<DOC>
<DOCNO> 47099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/spor/spo05a.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim’e yaylım ateş 
</HEADLINE>
<TEXT>

Veliaht çok kızgın      İTALYAN fubol kamuoyu, Milan’ın Venezia’ya sahasında puan vermesi üzerine, tüm eleştiri oklarını Fatih Terim’in üzerine çevirdi. Milan Başkan Yardımcısı Galliani, "Bu kez konuşmayacağım" derken, Milan’ın gelecekteki sahibi ve Silvio Berlusconi’nin oğlu Paolo Berlusconi "Bu takımı sevmedim" yorumunu yaptı. Terim de, "Kızgınım. Futbolcular arasında daha fazla bağlılık bekliyordum. Herşeyi değiştirmek zorunda kalacağım" dedi. 
     
Can Bartu hatırlatması      LA Gazzetta dello Sport, "San Siro’da Terim ve Milan’a ıslık. Milan eğlendiriyor, ama sadece Venezia’yı" başlığını kullandı. Gazete "Paşa Terim" yakıştırmasını da yaparak, "Terim dün kürsüye, 1571 yılındaki Lepanto Savaşı’nda, Haçlı Ordusu’na yenilen, Mehmet Ali Paşa’nın yüzüyle çıktı" diye yazdı. Ayrıca, Venezia’nın San Siro’dan en son 1962’de puan aldığını ekledi, "O takımda da başka bir Türk, Can Bartu vardı" hatırlatmasını yaptı. 
     
"Yanlış yapıyor"      CORRIERE dello Sport ise Terim’in, perşembe günkü UEFA Kupası ve pazar günkü İnter maçını kazanmaması halinde gönderileceğini ileri sürdü. Tuttosport, "Terim, yüksek tansiyon", Corriere della Sera "Terim’in Milan’ı artık kazanmayı başaramıyor", İl Giornale "Türk teknik adam herşeyi yanlış yapıyor", La Repubblica "Milan, Galatasaray ve Fiorentina gibi agresif değil", La Stampa "Milan ıslıklandı, Terim takımı suçluyor" başlıklarını attılar. 
     
Tugay’a övgü      BLACKBURN’UN, West Ham’I 7-1 mağlup ettiği maçta attığı gol ve futboluyla göz dolduran Tugay’ı, İngiliz basını da övdü. The Times, "Flitcroft ve Tugay’ın taşıdığı Blackburn gol yağdırdı" ifadesini kullanarak, Tugay’ın hücumdaki yaratıcılığı ile çok etkin rol aldığını belirtti. The Guardian ise, "Tugay gibi iyi pas verip, orta yapan bir oyuncu olduktan sonra Blackburn’un genç forvetleri gol sorunu çekmez" diye yazdı ve futbolcumuzun golünü maçın en güzel anı olarak niteledi. 
     



 SPOR 



























</TEXT>
</DOC>
