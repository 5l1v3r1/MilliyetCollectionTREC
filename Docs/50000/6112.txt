<DOC>
<DOCNO> 6112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/soneko03.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'ya yeni bir teknoloji şirketi geliyor 
</HEADLINE>
<TEXT>

     Borsa'ya gelecek ay, yeni bir teknoloji şirketi geliyor. 
     Servus Bilgisayar A.Ş., sermayesinin yüzde 25'ini halka açacak. Bilgi ve iletişim teknolojileri alanında çözüm sunan, danışmanlık, tasarım, sistem entegrasyon, programlama, teknik destek ve bakım hizmetleri veren Servus, sermaye artışı sonrası ortakların rüçhan haklarının kısıtlanması ve ortakların hisse satışı suretiyle hisselerini halka arz edecek. 
     Servus Bilgisayar Genel Müdürü Agah Şahin,Sermaye Piyasası Kurulu'na halka arz başvurusu yaptıklarını belirterek, ''Piyasa koşulları uygun olursa, Mart ayının ortasında halka açılmış olacağız'' dedi. Şahin, Türkiye Sınai Kalkınma Bankası liderliğindeki konsorsiyum aracılığıyla halka arz edilecek yüzde 25'lik hissenin yüzde 40'lık bölümünün yurtdışındaki yatırımcılara satılacağını söyledi. 
     Halka arz çalışmalarına geçen yıl Nisan ayında başladıklarını kaydeden Agah Şahin, Kasım ayındaki krizle birlikte piyasalarda yaşanan sıkıntılara rağmen halka açılmaları konusunda şöyle dedi 
     'İyi şirketler, piyasada hisse alımı-satımı yapıldığı sürece halka açılabilir. Her zaman, halka açılmalar borsanın sürekli çıktığı dönemde olmaz. Borsada günde 500 trilyon lira civarında hisseler el değiştiriyor. Biz de kendimize güvenen, hiç borcu olmayan, finansman kaynakları kuvvetli, yatırımlarını planlamış bir şirketiz.'' 
     Geçen yılın 9 ayında çok parlak bir dönem geçirmelerine karşın, son mali krizden etkilendiklerini belirten Şahin, ''İlk 9 ayın büyümesi yüzde 30 civarında oldu. Son 3 ay bizleri de etkiledi. Planladığımız rakamların ancak yarısını yapabildik. Toplamda, yüzde 10 büyüdük'' diye konuştu. 
     Şahin, Servus'un yurtiçinde ve yurtdışında iştirakleriyle birlikte grup olarak 62 milyon dolarlık ciro yaptığını bildirdi. 2001 yılına gayet iyi başladıklarını anlatan Şahin, ''Kriz olsa da hedeflerimiz değişmedi. Bu yılki büyüme trendiniz çok daha büyük. Toplam satışlarımızda yüzde 20 civarında büyüme hedefliyoruz'' dedi. Agah Şahin, servis alanına ağırlık vererek büyümek istediklerini, bu nedenle halka arzdan elde edilecek geliri daha çok bu yöndeki yatırımlarda kullanacaklarını kaydetti. Şahin, ''2 yıl içerisinde 11 milyon dolarlık bir yatırım yapmayı planlıyoruz'' dedi. Türkiye'de ödemeler sistemi ağırlıklı olarak hizmet verecek Provus Bilişim Hizmetleri A.Ş.'yi kurma aşamasında olduklarını ve ayrıca ödemeler sistemine ilişkin bir merkez oluşturacaklarını kaydeden Şahin, ödemeler sistemi alanında hizmet sağlayan ve ürün satan Romanya ve Ukrayna'daki iştiraklerine başka ülkelerde yenilerini eklemeyi planladıklarını kaydetti. 




</TEXT>
</DOC>
