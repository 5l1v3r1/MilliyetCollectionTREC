<DOC>
<DOCNO> 38804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sonspo12.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre yedek Hakan Şükür ile Okan kadroda yok 
</HEADLINE>
<TEXT>

     İtalya Birinci Futbol Ligi'nde sezon, bu hafta sonu yapılacak maçlarla başlıyor. 
     AC Milan'da, teknik direktör Fatih Terim, FC Inter'de ise Hakan Şükür, Emre Belözoğlu ve Okan Buruk'un oynuyor olması, Türk futbolseverlerin İtalya Ligi'ni daha yakından izlemesine neden olacak. 
     İtalyan spor kamuoyunda lig öncesi yapılan genel görüşlerde geçen sezonun şampiyonu AS Roma, yine en güçlü takım olarak gösterilmeye devam ediliyor. Geçen sezonki kadrosunu korumasından dolayı ''favori'' denilen AS Roma'yı, yaptıkları transferler, yeni teknik direktörler ve kazanma hırslarıyla FC Juventus, AC Milan ve FC Inter takımları takip ediyor. 
     Güçlü kadrolarıyla en azından ilk 4'e girerek Avrupa Şampiyonlar Ligi'ne kalmak isteyen SS Lazio ve AC Parma da şampiyonluk yarışının kaderini belirleyecek takımlar olarak görülüyor. 
     Teknik direktörlüğünü Fatih Terim'in yaptığı AC Milan, futbol eleştirmenleri tarafından ''Henüz doğru dengeyi bulamadı'' diye değerlendirirken, Rui Costa ve Serginho arasında uyum sağlanmadan savunma ve orta alanda dengenin kurulmasının zor olduğu kaydediliyor. 
     Terim'in göze hoş gelen hücum oyunu için ise henüz karar vermek için erken olmasının hatırlatılmasına karşın Türk teknik adam, ''Çok fazla atak oynatıyor. Savunmadaki boşluklar kolay gol yenmesine neden oluyor'' biçiminde eleştirilere mahruz kaldı. 
     AC Milan, ligin ilk haftasında 26 Ağustos Pazar günü deplasmanda Brescia ile yapacak. 
     FC Inter'da ise teknik direktör Arjantinli Hector Cuper'in kısa zamanda takımda yaptığı değişiklik ve Vieri'nin hazırlık maçlarındaki büyük performansı, FC Inter'de eski günlere dönme heyecanı yarattı. 
     İlk hafta kendi sahasında Perugia'yı konuk edecek FC Inter'in kadrosuyla ilgili basında verilen bilgilerde, Emre'nin yedeklerde yer alacağı, Okan ve Hakan'ın da kadroda bulunmayacağı savunuldu. 







</TEXT>
</DOC>
