<DOC>
<DOCNO> 7009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/yazar/sazak.html </URL>
<DATE> 2001/02/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'nin rotası 
</HEADLINE>
<TEXT>

     Taksim Meydanı'na bakan çok katlı otelin CHP'li konukları, Boğaziçi'nin gece panaromiğine kuşbakışı anılar kazandırıyor. 
     Ali Topuz, "Ecevit'e 1977 seçimlerinde işte buradan ateş açılacaktı, MİT Başbakan'ı uyarmış, Demirel de bize haber verdi, mitingi yapmayın diye, kürsünün tam karşısından dürbünlü tüfekle suikast planlanmış, neyse ki ihbar açıklanınca kimsenin burnu kanamadı" diye yakın tarihin karanlık olaylarından birini anlatıyor. 
     Ne acıdır ki, 1 Mayıs katliamıyla kana bulanan Taksim soldaki çözülmenin de provokatif adresiydi. Türkiye seri cinayetler, sokak çatışmaları ve kitlesel tuzaklarla 12 Eylül'e adeta yönlendirildi. 
     CHP lideri Deniz Baykal, Bülent Tanla'yla gelince "zaman tüneli"nden çıkıldı ve konuk siyaset yazarlarıyla yemeğe geçildi. 
     Susurluk çetesinin mahkumiyeti, Ağar ve Bucak'ın Meclis'te bir türlü kaldırılamayan dokunulmazlıkları ve Silopi'de HADEP İlçe Başkanı Serdar Tanış ile İlçe Sekreteri Ebubekir Deniz'in jandarma karakoluna alındıktan sonra kaybolmalarının akla getirdiği "faili meçhul" ayıbı konuşuldu. 
     Diyarbakır Emniyet Müdürü Gaffar Okkan suikastı üzerindeki sis perdesi de duruyordu. 
     Baykal'a göre cinayet "Hizbullah işiydi" ve Dışişleri Bakanı İsmail Cem'in İran ziyareti Mumcu ve Kışlalı dosyalarındaki kimi kuşkularla birleştirildiğinde "izleri komşuya uzanan terör eylemleri" konusunda özel mesajlar yüklü olabilirdi. 
     Derken "gündem"e geçildi. 
     CHP bir kez daha parti içi sorunlar ve Baykal'ın "Anadolu solu" söyleminden güç alan "yeni rotası"yla gündemdeydi. 
     Parti içi muhalefet tüzüğün 13'üncü maddesine göre "yığma üye" kaydedildiğini, haziran kurultayı öncesinde tasfiye yapıldığını savunurken, Baykal meydan okuyordu "Bunun parti içi demokrasiyle ne ilgisi var, ben göreve gelirken bu partide anarşiyi önleyeceğimi söyledim. CHP'nin artık parti içi kavgalarla gündeme gelmesini istemiyorum, geçen dönemdeki aşırı profesyonelleşme, CHP'yi Meclis dışında bıraktı şimdi topluma açılıyoruz. Etnik ve mezhep ağalığına dayalı lokal particilik yerine insanı, bilgiyi, sevgiyi öne çıkaran ulusal bir anlayışı egemen kılmaya çalışıyoruz. Din ve vicdan özgürlüğünü savunmanın sağa açılmakla falan ilgisi yok. Göreceksiniz seçimde CHP dışında merkez sağdan hatta Fazilet ve MHP'den bile oy alacağız. Çünkü, 18 Nisan'daki manzara değişti, siyaset çürüdü, ekonomi uçurumun eşiğinde, biz haklıydık ve toplum bunu gördü, CHP'yi Meclis'te arıyor, DSP bu şartlarda bir seçim kampanyası daha yapabilir mi " 
     Baykal bu defa da "yanılırsa" kendisi kaybetmekle kalmaz, CHP'ye de kilit vurulur Parti, "Cumhuriyet Halk Müzesi" olarak tarihteki yerini alır. 
     
     BABIALİ'DEN RÜZGARLI'YA İslam abiden sonra dün de Nezih Bey'i son yolculuğuna uğurladık. Ankara'da Vural Saygılı, Yılmaz Gümüşbaş, İstanbul'da Ahmet Kabaklı ve Demirkent... Babıali ve Rüzgarlı Sokak'ın 40 yıllık, 50 yıllık çınarları devriliyor. Bizim kuşağın ustaları teker teker gidiyor. Onlar "insana yatırım"ı teknolojiye feda etmeyen gazetecilerdi. 
     Beş yıldızlı otel gecesi, kuşbakışı Taksim'de gezinirken çıraklık heyecanıyla kendimi sorguladım 1980'deki askeri darbe, siyaset gibi basındaki "beyin ölümü"nün de miladı mıydı Nitekim, sırayla duran kalplerimizdir 
     
     





İran nereye 


GAP devredildi 


Yargıç Metin Çetinbaş 


Sisi, şimdi Emniyet Müdürü olabilirdi 


Susurluk'tan Silopi'ye karanlığı aydınlatmak... 


CHP "içbükey - dışbükey" 


"Saldım suyu çayıra"... SON 


Yunan harp tazminatı Karaağaç 


Sevgilin var mı 


Nezih Demirkent 


Neden şimdi 


Allah olmayanlara da versin’ günü 


İşte Yaşarbank dosyası 


Üç ayrı konu... 


CHP'nin rotası 


Hep kandırılıyorsun 


"7 saatimi çalmaya kimsenin hakkı yok" 


Hırsızlık sektörü 


"Aman, mahalleye zarar vermesin " 


Faizsiz bankacılıkta "bile bile lades" 


İlk genel yayın yönetmenim 


</TEXT>
</DOC>
