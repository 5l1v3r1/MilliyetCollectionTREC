<DOC>
<DOCNO> 36737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/soneko03.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Su akarken bakmayı bırakıp satmaya çalışırsak ne kazanırız.. 
</HEADLINE>
<TEXT>

     Ankara Ticaret Odası Başkanı ATO Sinan Aygün, ''Türkiye su ihraç ederek yılda 4-5 milyar dolar kazanabilir'' dedi. 
     Aygün, konuyla ilgili yaptığı yazılı açıklamada, Türkiye'nin Akdeniz'e dökülen sularının yılda 16 milyar metreküpü bulduğunu, buna karşılık Akdeniz ülkelerinin su açığının yaklaşık 25 milyar metreküp olduğunu bildirdi. 
     Türkiye'nin su ihraç kapasitesini yılda 5 milyar metreküpe çıkarması halinde bu suyu rahatlıkla pazarlayabileceği görüşünü öne süren Aygün, sadece su ihracatında değil, taşımacılıktan da önemli bir döviz girdisi elde edilebileceğini kaydetti. Aygün, açıklamasına şöyle devam etti 
     ''Türkiye'den Akdeniz ülkelerine büyük tankerlerle su taşımak ekonomiktir. Dünya Su Konseyi'nin raporlarına göre gelecekte Akdeniz ülkelerinin su açığı yılda en az 25 milyar metreküp olacaktır. Türkiye'nin yılda 5 milyar metreküp suyu tamamen kendi tankerleri ile ihraç etmesi halinde 100 milyon tonluk bir taşıma filosuna ihtiyaç duyulacaktır. Böyle bir taşıma filosuna sahip olunması halinde, ülkemizin deniz ticaret faaliyetleri hızla gelişecek ve taşımacılık yoluyla da ülkemiz önemli bir döviz kazancına sahip olacaktır.'' 
     Aygün, bu nedenle su ihracatına ilişkin anlaşmalarda ''suyun Türk tankerleri ile taşınması hükmü''nün mutlaka yer alması gerektiğini belirterek, taşıma dahi su bedelinin de Türkiye tarafından belirlenmesi gerektiğine işaret etti. Aygün, ''Türkiye, su ihracatını taşıma dahil toplam su temini projesi olarak ele alırsa, bir taşla iki kuş vurmuş olur'' dedi. 
     Halen işletmeye hazır bulunan Manavgat Tesislerinin yıllık su yükleme kapasitesinin 180 milyon metreküp olduğunu ancak İsrail'in Türkiye'den yılda 50 milyon metreküp su almak istediğini belirten Aygün, sadece bu suyun taşınması için yılda 1 milyon tonluk bir tanker filosuna ihtiyaç olduğunu kaydetti. Taşımanın İsrail tarafından yapılması halinde Türkiye'nin ciddi bir döviz kaybına uğrayacağını vurgulayan Aygün, Türkiye'nin su kartını iyi kullanması gerektiğini bildirdi. 
     Aygün, ''Akdeniz ülkelerine Türk suyunun ihracatı konusunda büyük hedefleri daima gözönünde tutulmalı, ancak Manavgat Projesi de bir büyük projenin küçük bir modeli olarak doğru kurgulanmalıdır. Taşıma maliyetini rekabete açık tutabilmek için Türk deniz taşımacılığı mutlaka devreye sokulmalıdır'' dedi. 
     
     
     
     







</TEXT>
</DOC>
