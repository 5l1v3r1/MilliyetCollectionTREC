<DOC>
<DOCNO> 21491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/spor/spo01.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baya'da mutlu son 
</HEADLINE>
<TEXT>

Siyah - Beyazlılar, geçtiğimiz hafta İstanbul’da anlaşmaya varamadıkları Tunuslu orta saha oyuncusu ile Almanya’da bir yıllık sözleşme imzaladılar 
     BİLAL MEŞE 

     Daum ikna etti 
     BEŞİKTAŞ’A gelmekten son dakikada çark eden ve fiyatını ikiye katlayan Freiburg’un orta saha oyuncularından Baya, bir yıllık sözleşmeyi Almanya’da imzaladı. Hafta başında Almanya’ya giden Teknik Direktör Christoph Daum, Tunuslu futbolcuyla önceki gün biraraya geldi ve ikna etmek için yoğun bir uğraş verdi. 
     
     Tatile çıktılar 
     YAKLAŞIK iki saat süren görüşmeden sonra Baya, Alman hocaya olumlu yanıt verdi, ardından da imzayı attı. Tunuslu futbolcu bu transferden 1 milyon 250 bin mark alacak. Baya’ya 250 bin mark peşin verilecek, geri kalan bölüm ise maç başına ödenecek. Baya imzayı attıktan sonra, ülkesine tatile gitti. 
     
     Kalkavan’ın acı günü 
     BEŞİKTAŞ Transfer Komitesi üyesi yönetici Burak Kalkavan’ın babaannesi Memnune Kalkavan 85 yaşında vefat etti. Memnune Kalkavan’ın cenazesi dün Levent Camii’nde kılınan öğle namazından sonra toprağa verildi. Cenazeye spor camiasının önde gelen isimleri katılırken, Başkan Serdar Bilgili’nin bulunmaması dikkat çekti. 
     
     Inter-Valencia Daum’u istiyor 
     BEŞİKTAŞ’A büyük umutlarla gelen ancak ligde aradığını bulamayan Alman hocaya İnter ile Valencia kulüplerinden teklif geldi. Daum’un bu iki takıma da sıcak baktığı ileri sürülürken, Beşiktaş’ı Roland Koch ve İmmer ikilisine bırakacağı iddia edildi. Öte yandan Daum’a, Almanya’da yeni bir dava açılacağı ve kokain bulundurmaktan suçlanabileceği kaydedildi. 
     KÖLN Ekspress Gazetesi’nde yer alan habere göre, Daum’un 100 grama kadar kokain bulundurduğu, kamp dönemlerinde de kendisine kokain getirildiği ifade edildi. Koblenz Mahkemesi’nin bu olayı yeniden gündeme getireceği kaydedildi. Bu arada Daum, Nijeryalı file bekçisi Shorunmu’nun menajerini arayarak, "Yeni sezonda kendisiyle yola devam etmeyeceğiz" dedi. 
     



 SPOR 



























</TEXT>
</DOC>
