<DOC>
<DOCNO> 26174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/siyaset/siy06.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Mal sahibi "Kirayı artırın" deyince Ecevitler binayı satın aldı 
Yılmaz, Tantan için, "İçişleri Bakanı sadece polis şefi değildir" dedi 
Derviş Ecevit’ten beklenen randevuyu istedi 
Yabancı diplomatlar ekonomik kriz mağduru 
Ecevit’in gençlik düşü Köy-kentler "hamam"a kavuşuyor 
     Serpil Çevikcan 

     Cathy Yenge, Rahşan Hanım’a gidiyor 
     Ecevit’in DSP davetine hemen evet demeyen Devlet Bakanı Kemal Derviş’in Başbakan’la ilişkilerinde yaşanan "mesafe" Catherine Derviş’in Ankara’ya gelmesinin ardından da su yüzüne çıkmıştı. Ayağının tozuyla eşini Anadolu’da tura çıkaran, arkadaşlarıyla tanıştıran, tenis maçlarına götüren Derviş, Ecevit çiftiyle tanıştırmamıştı. Derviş geçtiğimiz Bakanlar Kurulu toplantısı öncesinde Ecevit’in yanına giderek "Eşimle birlikte eşinizi ve sizi ziyaret etmek istiyoruz" dedi. Ecevit de memnuniyetini dile getirdi. Başkent şimdi bu buluşmayı bekliyor. 
     
     Olan, diplomatların dolarlarına oldu 
     Son ekonomik kriz Ankara’da görev yapan büyükelçilik mensuplarının maaşlarını da vurdu. Aralarında İsviçre’nin de bulunduğu birçok Avrupa ülkesinin Ankara’daki büyükelçiliklerinde görev yapan üst düzey diplomatların "maaşları" merkezlerinin tasarrufuyla kesildi. Gerekçeyi soran diplomatlar ülkelerinden, "Devalüasyondan sonra Türkiye’de dolar çok değer kazandı" yanıtını aldılar. 
     
     Sadece polis şefi değil 
     Sadettin Tantan’ı İçişleri Bakanlığı görevinden alan ANAP Genel Başkanı Mesut Yılmaz’ın bakanın istifasının ardından yakın çevresine "İçişleri Bakanı profili" çizerken şu ifadeleri kullandığı öğrenildi "İçişleri Bakanlığı sadece emniyet müdürlüğü değildir. Bakan da sadece polis şefi değildir. Dürüstlüğüne diyeceğim yok ama İçişleri Bakanlığı’nın işlevi polislikten daha farklıdır." 
     
     Köy-kentlere hamam’ takviyesi 
     Başbakan Ecevit’in politik yaşamındaki en büyük projelerinden biri olan Köy-kentlere eşi Rahşan Ecevit’in isteğiyle "hamamlar" da ekleniyor. Ecevitler’in son gezilerinde Doğulu kadınlar tarafından eline tutuşturulan k ğıtların birçoğunda hamam talebinin olduğunu gören Rahşan Ecevit eşine, "Buralarda kışın soğuk -50 dereceyi buluyor. Leğenlerde yıkanıyorlarmış. Ortak hamam istiyorlar. Yapalım" demiş. Ecevit de "olur" vermiş. 
     
     Ecevitler devalüasyon kurbanı 
     Şubat ayındaki ekonomik krizin Ecevitler’e 735 milyar liraya mal olduğu ortaya çıktı. DSP’nin kurulmasının ardından Ankara Beşevler semtinde dört katlı bir bina kiralayan ve burayı parti genel merkezi yapan Başbakan Bülent Ecevit ve eşi Rahşan Ecevit, mal sahibi kiranın iki katına çıkarılmasını isteyince binayı satın aldılar. DSP’nin bina için aylık 1 milyar 750 milyon lira kira verdikleri öğrenildi. Şubat ayında yaşanan ekonomik kriz ve devalüasyonun yarattığı fiyat artışlarının en çok yansıdığı alanların başında gelen emlak piyasasındaki dalgalanma nedeniyle bina sahibi kiranın 3 milyar liraya çıkarılmasını istedi. Yüzde yüze varan artış talebine sinirlenen Ecevitler önce başka bir bina arayışına girdi ancak sonunda sorunu kökünden çözmeye karar verdi ve binayı 735 milyar 875 milyon liraya satın aldılar. Rahşan Ecevit’in pazarlık sonucu alınan binayla ilgili olarak, "Kiracılıktan bıkmıştık. 3 milyar kira istendi. Vergileri de var. Bu işten nasıl kurtulalım diye araştırıp satın almaya karar verdik" dediği belirtildi. 
     



 SİYASET 
















</TEXT>
</DOC>
