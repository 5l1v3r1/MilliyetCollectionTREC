<DOC>
<DOCNO> 34453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sontur12.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçi partinin ismi ve amblemi 10 gün içinde açıklanacak 
</HEADLINE>
<TEXT>

     Sivas Bağımsız Milletvekili Abdüllatif Şener, ''yeni oluşum çalışmaları''nın devam ettiğini ve partilerinin ismini ve amlemini on gün içerisinde açıklayacaklarını söyledi. 
     Sivas Ticaret ve Sanayi Odası toplantı salonunda basın toplantısı düzenleyen Sivas Bağımsız Milletvekili Şener, ''Şu anda hükümette bulunan siyasi partiler, Türkiye'yi mahvetmişlerdir. Esnaf çeklerini ödeyemeyecek duruma gelmiştir. Çiftçiler, vatandaşlar mağdur duruma düşmüşlerdir'' dedi. 
     Kuracakları yeni parti için yaptıkları çalışmalar hakkında da bilgi veren Şener, şunları söyledi 
     ''Kuracağımız yeni partinin ismini ve amblemini en az on gün içerisinde açıklayacağız. Kuracağımız yeni parti Recep Tayyip Erdoğan başkanlığında, ilk seçimlerde tek başına iktidara gelecektir. Bundan hiç şüphemiz yoktur. Partimizi daha kurmadan Türkiye'nin çeşitli illerinden 80 bini aşkın vatandaşımız İl ve İlçe başkanlıkları için bizlere müracaat etmektedirler. Şu anda mevcut bulunan siyasi partilerin il ve ilçe başkanlarından da partimize geçmek isteyenler var. Kimse kusura bakmasın yapılacak olan ilk seçimlerde iktidara geleceğiz. Hükümet'te bulunan siyasi partiler seçim barajını yüzde 5'e indirmeye çalışıyorlar. Bizim baraj gibi bir düşüncemiz yok.'' 






</TEXT>
</DOC>
