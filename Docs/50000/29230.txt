<DOC>
<DOCNO> 29230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/spor/yguv.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen paradoksu 
</HEADLINE>
<TEXT>

     Ters Köşe ERCAN GÜVEN 

     Bu tarihten sonra Sergen’in herhangi bir takımda sürekli oynaması ve futbolunu düzgün bir grafiğe oturtması mümkün değildir. 
     Çünkü Sergen Türk Futbolu’nun gelmiş geçmiş en klas oyuncularından biridir .. Evet... Size saçma gelse de, bence böyle... 
     Pazar bulmacasını andıran bu paradoksun sırrı, Sergen’in "Başka bir ülkede olsam heykelim dikilirdi" saptamasında yatmaktadır 
     Sergen gerçekten heykeli dikilecek bir futbolcudur ama, Sergen’in davranışları genel standartları aşmış, bu yüzden kopan ipin ucu, büyük bir futbolcuya hak ettiği maddi ve manevi olanakların verilmemesi sonucunu yaratmıştır. 
     "Yaptıklarımla, söylediklerimle değil oynadığım futbolla değerlendirin beni" sözleri, ancak heykeli dikilecek bir ülkede sorun yaratmazdı Sergen’in... 
     Sergen, tüm marjinallerin yazgısını paylaşmış ve artık dışlanmış bir yetenektir. 
     Bakmayın siz her transfer sezonunda onu kazanmak adına yapılan girişimlere. 
     Bu çabalar, daima asgari şartlar içermekte ve bu da Sergen’i deli etmektedir. 
     Sergen "aslında heykeli dikilmesi gereken bir ülkede" bu zorlama şartlarla bir takıma gittiğinde, kafasını toplayıp klasını konuştursa bile, bu kez karşısına kendisi çıkmakta ve ona "senin yarın kadar etmeyen futbolculara birkaç katın olanak sağlayan bu takımda ne işin var" diye sormaktadır. 
     Geçim derdi yüzünden resim öğretmenliği yapan büyük ressamların çektiği acıların bir benzerini yaşamaktadır Sergen... Ne sanatını konuşturabilmekte, ne de bulunduğu yere bir şeyler verebilmektedir. Kendini zorlayıp çok başarılı olsa, bu kez de hakkını alamadığını düşünmektedir. 
     Kırgın ve kızgındır... 
     Sergen, futbola kendi kurallarını getirmeye çalışmış, başarılı olamamış bir yıldızdır ve futbolun yüksek menfaatleri uğruna çoktan emekli edilmiştir. 
     Hala transfer sezonlarında manşetlere çıkabiliyorsa, yaşadığı bu paradokstan dolayıdır. 
     
Hakkını helal et şampiyon      Bir sporcu ülkesi için başka ne yapabilir ki... Hasan Gemici, olimpiyat şampiyonu oldu 49 yıl önce nice nesillerin dikkatini güreşe çekerek. 
     Ve dört gün önce borç içinde öldü, amatör sporun ve ay yıldızlı sporcuların sorunlarını son kez gündeme getirerek... 
     Bu ne demek .. 
     "Gençler, illa sporla ilgilenmeniz gerekiyorsa, asla futboldan şaşmayın... 
     Futbolcu olamıyorsanız siz de milyonlarca akranınız gibi tribünlerde yerlerinizi alın. 
     Egemen güçler, toplum mühendisleri ve ağabeylerinizin sözünden çıkmayın. Güreş, atletizm, halter, boks gibi sporlara hiç bulaşmayın. Tenisi beyaz yakalılara, su sporlarını turistlere bırakın. 
     Bisiklet ile otoyol, yelkenle deniz trafiğini tıkamayın. 
     Hele öyle olimpiyat şampiyonu falan olmaya sakın kalkışmayın. 
     Karın tokluğuna yaşayıp, borçlu ölmeyin." 
     Dedi ve gitti... 
     Hakkını helal et, nur içinde yat, Hasan Gemici. 
     
Başkanlara çağrı      Siz de Kuşadası’nda bir çilingir sofrası kursanız... Çoluk çocuk, cümbür cemaat. 
     Buzlar erirken kadehleri kaldırsanız... 
     İsmail Cem ile Papandreu’ya inat. 
     Dostluğa. 
     Minik yudumlarla 
     Bir sıhhate. 
     Bir Fener’e... 
     Bir Cimbom’a. 
     Çupra’dan bir lokma... 
     Omuz omuza, dostluk ezgileri çığırsanız 
     İki komşu olarak... 
     Mazi geri gelse, "dün" unutulsa. 
     Masada, papaz erikle, imambayıldı yanyana tabaklarda... 
     Kırmızı ile lacivert, sarıyı kardeşçe paylaşırken... 
     Sirtaki, zeybek falan da istemez hani... 
     Yemekten sonra iki el pişti oynasanız... 
     Centilmence... 
     Örnek olsanız. 
     
Mı acaba ..      Hulki Cevizoğlu’nun Cevizkabuğu programında konu siyasal İslam’dı. Telefon konuğu Dr. Abdullah Manaz, ilginç bir yorum getirdi Fazilet Partisi’nin kapatılmasına ve dedi ki 
     "Aslında Erbakan, Türkiye’deki İslami hareketi kontrol etmek, hatta başarısız kılmak için görevlendirilmiş deniyor"... 
     Bir şimşek çaktı kafamda... 
     "Bir kısım" kulüp başkanları ile yönetimlerin akıl almaz davranışlarını, tasarruflarını tartacak terazi bulamıyorduk ya... Sakın onlar da... 
     
Hülle ve çeyiz      Anadolu kulüpleri, boşuna çığlık atmıyor. 
     Hülle, defterlerini dürecek... 
     Dünya futbolu yeni transfer kurallarına uyum sağlamaya uğraşırken kendi yağıyla kavrulmayan çalışan bu kulüpler, bunca kriz arasında devlerle nasıl baş edecek .. 
     "Hülle ayıptır. İnsanın karısını başka birine göndermesidir" diyen Gaziantep Başkanı Celal Doğan da sinirle kantarın topuzunu kaçıranlardan... Bakalım bu sözlere, futbolcular ne cevap verecek. 
     Bu arada, nikah, hülle vs, kimsenin umrunda değil. 
     Herkes çeyizin peşinde. 
     
Belden aşağı      Devlet Bakanı Fikret Ünlü, Futbol Federasyonu Başkanı Haluk Ulusoy’u son kez mahkemeye verebilmek için Azerbaycan maçındaki seramoni skandalını "Devletin ve Meclisin manevi şahsiyetine hakaret" olarak yorumlamış ve suç duyurusunuda bulunmuştu. 
     İstanbul Cumhuriyet Başsavcısı Selahattin Üstündağ’ın takipsizlik kararı vermesi ise, var olan hakaretin sadece Fikret Ünlü’nün şahsına yönelik olduğunu ortaya çıkardı. 
     Yavaş yavaş işin sonuna geliyoruz. Ünlü - Ulusoy kavgasında bir kişi ayakta kalacak. Ve bu iş, siyaset arenasında karara bağlanacak. 
     Ne ilginç değil mi .. 
     Hemen herkes tribünlerden ve futbolculardan fair play talebinde bulunurken, sporun ve futbolun zirvesindeki iki insan belden aşağı yumruklarla inanılmaz bir kavga içinde. 
     Bari çabuk bitse... 
     



 SPOR 

























</TEXT>
</DOC>
