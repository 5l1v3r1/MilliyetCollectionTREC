<DOC>
<DOCNO> 40616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun22.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da 'Kara Eylül' beklentisi... 
</HEADLINE>
<TEXT>

     Filistinlilerin Eylül ayını çok sayıda terör saldırısıyla ''Kara Eylül''e dönüştürecekleri yolundaki istihbaratlar üzerine İsrail, topraklarına sızmaları engellemek için aldığı önlemleri sertleştirdi. 
     İsrail ordusu, İsrail toprakları ile işgal altındaki Filistin topraklarını ayıran Yeşil Hattın doğusunu ''yasak askeri bölge'' ilan etme kararı aldı. Dünkü intihar saldırısından sonra Batı Şeria ile bağlantısı tamamen kesilen Kudüs'ün çevresinde de benzer askeri bölgeler oluşturulacak. 
     
     Tampon bölgeye doğru 
     Bölgede gelecek hafta başlayacak uygulama, İsrail toprakları ile işgal altındaki Filistin toprakları arasında tampon bölge oluşturulması yolunda yeni bir adım olarak kabul ediliyor. Daha önce aynı amaçla Yeşil Hat üzerindeki asker sayısı artırılmıştı. Tampon bölgenin Lübnan'da kurulan güvenlik bölgesinin benzeri olacağı belirtiliyor. 
     Yasak askeri bölgelerde Filistinlilerin hareket serbestisi kısıtlanıyor. Bu bölgelerde evi ve toprağı bulunan Filistinliler, ancak İsrail ordusundan alacakları özel izinle giriş çıkış yapabilecek. 
     İsrail ordusunun geçmişte de Gazze ve Batı Şeria'da askeri operasyonlar yapmak ve medyayı uzak tutabilmek için zaman zaman yasak askeri bölgeler ilan ettiği belirtiliyor. Gözlemciler, bu kez uzun süreli olabileceğine dikkat çektikleri bu uygulamanın, Filistinlilerin hayatlarını daha da zorlaştıracağı ve İsrail askerlerinin girişebilecekleri muhtemel insan hakları ihlallerini gözlerden uzak tutacağı endişesini dile getiriyorlar. 
     
     İsrail İnsan Hakları Örgütü'nden şikayet 
     Öte yandan İsrail askerlerinin Filistinli sivil halka yönelik insan hakları ihlalleri konusunda İsrail'den de eleştiriler yükselmeye başladı. 
     İsrail İnsan hakları Örgütü B' Tselem, İsrail Genelkurmay Başkanlığı'na bir mektup göndererek, araştırmalarının İsrail askerlerinin Beyt Cela'yı işgalleri sırasında sivil halkı canlı kalkan olarak kullandıkları yolunaki iddiaları doğruladığını belirtti. 
     Örgüt soruşturmalarının, askerlerin zorla rehin tuttukları sivillerin bulunduğu evlerden ateş açtıklarını, en az bir olayda bir Filistinli erkeği Filistin ateşiyle kendileri arasında engel olarak durmaya zorladıklarını, evlerin elektrik, su ve telefonlarını kestiklerini, aileleri saatlerce susuz ve yiyeceksiz bırakarak tuvaletleri kullanmalarını engellediklerini ortaya koyduğunu yazdı. 
     Bu sonuçların ve İsrail askerlerinin Batı Şeria ve Gazze'deki sivil halka davranışlarının ciddi soru işaretleri uyandırdığını belirten örgüt, bunların uluslararası hukukun en temel kurallarına aykırı olduğunu vurguladı. 
     
     Gençlerden Şaron'a protesto... 
     Bu arada bir sol örgüte mensup oldukları belirtilen 16-18 yaşlarındaki 62 İsrailli genç, İsrail Başbakanı Ariel Şaron'a birer mektup yazarak, İsrail ordusunun işgal altındaki Filistin topraklarında izlediği ''baskıcı ve ırkçı politikayı'' kınadı. 
     Gençler, bir parçası olmak istemedikleri bu politikanın devamı halinde askerlik yapmayacaklarını belirttiler. 
     Ma'ariv gazetesine demeç veren gençler, bütün yaşıtlarını bu protestoya katılmaya çağırdılar. 






</TEXT>
</DOC>
