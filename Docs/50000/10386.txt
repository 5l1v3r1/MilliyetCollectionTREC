<DOC>
<DOCNO> 10386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sonspo37.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç sonrası... 
</HEADLINE>
<TEXT>

     Avrupa Şampiyonlar Ligi'nde İtalya'nın AC Milan takımını yenerek çeyrek finale çıkmayı garantileyen Galatasaray, 4 milyon İsviçre Frangı almaya hak kazandı. Galatasaray, çeyrek finale çıktığı için alacağı 4 milyon İsviçre Frangı'nın yanında AC Milan'ı yenerek 500 bin İsviçre Frangı daha alma hakkını elde etti. 
     Sarı-kırmızılılar, böylece yaklaşık 4.5 milyon İsviçre Frangı'nı yaklaşık 2.5 trilyon kasasına koydu. 
     
AC Milan'a 2. darbe      Galatasaray, AC Milan'ı 2-0 yenerken, İtalyan rakibine ikinci kez darbe vurdu. Sarı-kırmızılılar, geçen yıl aynı kupanın 1. turunda 3-2 yenerek elediği İtalyan rakibini, bu kez de 2-0'lık skorla mağlup etmeyi başardı. 
     
Okan bilerek sarı kart gördü      Galatasaray'da, AC Milan karşısında skorun 2-0 sarı-kırmızılı takım lehine olmasından sonra Okan, teknik direktör Mircea Lucescu'nun onayıyla sarı kart gördü. 
     Jardel'in attığı golden sonra yedek kulübesine gelen Okan, Lucescu'ya ''Sarı kart göreyim mi '' diye işaret etti. Rumen teknik adamdan onay alan Okan, cezalı duruma düşmek için böylece bilerek sarı kart görmüş oldu. 
     Avrupa Şampiyonlar Ligi'nde Galatasaray'ın Paris Saint Germain ile yapacağı maçta oynayamayacak Okan, diğer tur maçları için de kart konusunda rahatlamış oldu. 
     AC Milan maçında sarı kart görerek cezalı duruma düşen Bülent Korkmaz da Paris Saint Germain maçında oynayamayacak. Bu arada Galatasaraylı taraftarlar, AC Milan maçı öncesi yeni açık tribününde açtıkları dev bayrağı, karşılaşmanın bitimiyle birlikte tekrar açtılar. Galatasaraylı futbolcular, maçın bitimiyle birlikte galibiyetin ve bu kupada grup karşılaşmaları sonunda 2 kez tur atlayan ilk Türk takımı olmanın sevincini yaşadılar. 
     Öte yandan Galatasaraylı taraftarlar, maçın bitimiyle birlikte İstanbul'un çeşitli yerlerinde sevinç gösterileri yaptı. Taksim'e çıkan sarı-kırmızılı taraftarlar, ellerindeki bayraklarla tur attı. 
     
Cim - Bom'un bileği evinde bükülmüyor      Galatasaray, AC Milan'ı yenerek Ali Sami Yen Stadı'ndaki galibiyet serisini sürdürdü. Sarı-kırmızılı takım, İstanbul'da yaptığı son 12 Avrupa kupası maçını kazanarak yenilmezlik serisine devam ederken, bu maçlarda 9 galibiyet, 3 beraberlik aldı. 
     Galatasaray, kendi sahasında yaptığı son 21 maçta ise 14 galibiyet, 6 beraberlik ve sadece 1 yenilgi aldı. Sarı-kırmızılı takım, Avrupa kupalarındaki son yenilgisini de yine Avrupa Şampiyonlar Ligi'nde geçen sezon FC Chelsea'ye 5-0 yenilerek almıştı. 
     




</TEXT>
</DOC>
