<DOC>
<DOCNO> 32912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur15.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, 'Kira Yasası'nı görüşmek için toplandı 
</HEADLINE>
<TEXT>

     Anayasa Mahkemesi heyeti, kiraların bu yıl yüzde 10 oranında artırılmasını öngören düzenlemenin iptal istemini esastan görüşmek üzere toplandı. 
     Anayasa Mahkemesi heyeti, saat 14.00'de başlayan toplantısında, kiraların bu yıl yüzde 10 oranında artırılmasını öngören ''Gayrimenkul Kiraları Hakkında Kanun'a Bir Geçici Madde Eklenmesi Hakkında Yasa''nın söz konusu maddesinin iptali istemini görüşecek. 
     Anayasa Mahkemesi Başkan Vekili Haşim Kılıç, toplantıya girerken gazetecilerin soruları üzerine, bugünkü toplantılarında öncelikle Kira Yasası'nı ele alacaklarını ve bu konuda bir karar verdikten sonra zaman kalırsa, Yeniden Doğuş Partisi'ne YDP ihtar verilmesi istemini görüşeceklerini söyledi. 
     Kılıç, YDP'ye ihtar verilmesi isteminin görüşülmesinin yarına kalabileceğini de belirtti. 
     Adana 2. Sulh Hukuk Mahkemesi, baktığı bir kira tespit davasında, davacının, söz konusu düzenlemenin Anayasa'nın sözleşme özgürlüğü ilkesine aykırılık iddiasını ciddi bulmuş ve yasanın söz konusu maddesinin iptali istemiyle Anayasa Mahkemesi'ne başvurmuştu. 
     
     Yüzde 25'e onay vermişti 
     Bilecik Sulh Hukuk Mahkemesi aynı yasaya göre, geçen yıl kiraların yüzde 25 oranında artırımını öngören düzenlemenin Anayasa'ya aykırı olduğu gerekçesi ve iptali istemiyle Anayasa Mahkemesi'ne başvurmuştu. Anayasa Mahkemesi, 16 Kasım 2000'de başvuruyu esastan görüşmüş ve düzenlemeyi Anayasa'ya aykırı bulmayarak, iptal istemini reddetmişti. 






</TEXT>
</DOC>
