<DOC>
<DOCNO> 15390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/soneko07.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar Et geçen yılki karın tamamını ortaklara dağıtacak 
</HEADLINE>
<TEXT>

     Pınar Entegre Et ve Un Sanayi A.Ş.'nin,geçen yılki karının tamamının genel kurul kararıyla ortaklara dağıtılacağı bildirildi. 
     Yaşar Holding'ten yapılan yazılı açıklamada, Pınar Entegre Et ve Un Sanayi A.Ş.'nin 2000 yılı faaliyetlerinden net 3 trilyon 458 milyar 516 milyon 368 bin lira kar elde ettiği kaydedildi. 
     Açıklamada, genel kurul kararıyla söz konusu karın tamamının ortaklara dağıtılacağı ifade edilerek, böylece 1.000 liralık nominal değerde bir hisse sahibinin net 862 lira temettü alacağı belirtildi. 
     Açıklamada, şirketin 4 trilyon 12 milyar 500 milyon lira olan sermayesinin 18 trilyon 56 milyar 250 milyon liraya çıkarıldığı da bildirilerek, şöyle denildi 
     ''Genel kurul kararıyla ortaklara yüzde 350 oranında bedelsiz hisse senedi verilmesine karar verildi. Böylece, Pınar Entegre Et ve Un Sanayi A.Ş. ortakları yüzde 86.2 temettü ve yüzde 350'si bedelsiz hisse senedi olmak üzere bir yılda yüzde 436.2 oranında kar sağlamış oldular.'' Pınar Entegre Et ve Un Sanayi A.Ş'nin 2000 yılında dondurulmuş et ürünlerinde yüzde 86.6, sucukta yüzde 15.3, sosiste yüzde 28.8, salamda yüzde 25.8 pazar payına sahip olduğu belirtilen açıklamada, şirketin 2000 yılı cirosunun ise bir önceki yıla göre yüzde 48 oranında artarak, 109 trilyon 555 milyar liraya ulaştığı ifade edildi. 




</TEXT>
</DOC>
