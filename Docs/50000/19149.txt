<DOC>
<DOCNO> 19149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sondun02.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, 'Füze Savunma Sistemi' için Türkiye'den de destek isteyecek 
</HEADLINE>
<TEXT>

     ABD Başkanı George Bush'un savunma, dış politika ve ulusal güvenlik ekibinin temsilcileri, aralarında Türkiye'nin de bulunduğu Avrupa ve Asya ülkelerinde, ABD'nin oluşturmayı planladığı füze savunma sistemini anlatacak. 
     Bush, ABD Dışişleri Bakan Yardımcısı Richard Armitage, Ulusal Güvenlik Danışmanı Yardımcısı Stephen Hadley ve Savunma Bakan Yardımcısı Paul Wolfowitz'i bölgeye göndererek, Asya ve Avrupa'da, ABD'nin füze savunma sistemi konusundaki tutumunu ortaya koyacak ve bu görüşlere destek isteyecek. 
     Ziyaret edilecek ülkeler arasında Türkiye'nin yanı sıra, Japonya, Güney Kore, Çin, Singapur, Avustralya, Hindistan, İngiltere, Fransa, Almanya, Danimarka, Polonya, Hollanda, Kanada ve Brüksel'deki NATO karargahı bulunuyor. 
     Başkan Bush'un, bu ülkelerin, yeni füze savunma sistemine yönelik görüşlerini de dinlemek istediği belirtiliyor. 
     ABD, Antibalistik Füze Anlaşması'nın ABM , çağdışı kaldığını belirterek değiştirilmesini istiyor. Mevcut haliyle ABM antlaşması, ABD'nin füze savunma kalkanı oluşturmasına imkan tanımıyor. Rusya ise ABM antlaşmasında değişikliği kesin bir dille reddediyor. Rusya ve Çin, bu füze savunma sisteminin, yeni bir silahlanma yarışına neden olacağını belirtiyor. Bush da Rusya ile birlikte çalışarak bu antlaşmayı yenilemenin yerinde olacağı görüşünü tekrarlayarak, dün Rusya Devlet Başkanı Vladimir Putin ile bir görüşme yaptı. 
     Rusya'nın 6094 nükleer başlıklı füzesine karşılık ABD'nin 7295 nükleer füzesi bulunuyor. ABD yönetimi, bu rakamın karşılıklı olarak 1500'e indirilmesi üzerinde tartışıyor. 






</TEXT>
</DOC>
