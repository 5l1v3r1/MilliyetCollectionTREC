<DOC>
<DOCNO> 6598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sontur10.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Evlenmeden yaşamak moda oldu" 
</HEADLINE>
<TEXT>

     FP Genel Başkanı Recai Kutan, Türkiye'de "sosyal deprem" yaşandığını savunarak, ülkenin yeni bir ruha ihtiyacı olduğunu söyledi. Kutan, söylediklerine kanıt olarak basına yansıyan yolsuzlukları gösterirken, Devlet Bakanı Şükrü Sina Gürel'i de "zina yapmakla" suçladı. 
     Kutan, Fransız işgalinden kurtuluşunun 81. yıldönümü nedeniyle geldiği Kahramanmaraş'ta, yaşanan olayların şaşırtıcı boyutlara ulaştığını ifade etti. Ahlak seviyesinin de günden güne düştüğünü iddia eden Kutan, Gürel'in evli olmasına karşın bir başka bayanla beraber olmasını eleştirerek şöyle konuştu 
     "En kutsal şey, aile hayatıdır ama şimdi evlenmeden birlikte yaşamak moda oldu. 'Biz istediğimiz gibi yaşarız' diyorlar. 'Canımız isteyince de ayrılırız' diyorlar. Hükümet üyesi bir bakan da 'Benim özel hayatıma kimse karışamaz' diyor. Ama yaptığı hukuka aykırı bir durumdur. Hanımı şikayet etse yaptığı zinadır. Bir bakan olduğu için ona millet karışır. Yaşadıkları ve yaptıkları milletin değerlerine uymuyor. Tam bir ahlaki erozyon yaşanıyor. Bizi biz yapan değerlerimiz adım adım tahrip ediliyor. Önceden küçük yolsuzluklara alışmıştık ama bunlar Türk Dil Kurumu ve Kızalay'da da çıkınca işler büyüyor. Gerçek anlamda sosyal deprem yaşandığı için hanımlarımız artık yollara bile çıkamıyor. Bir kapkaççı gelip çantaları insanların elinden alıyor. Sosyal nedenlerden dolayı intihar da günden güne artıyor." 
     Anayasa Mahkemesi'ndeki kapatma davasına da değinen Kutan, ek iddianamenin kabul edilmesiyle dava sürecinin iki üç ay uzayacağını belirterek, "Daha önceden yüzde yüz kapatılmayacak diye düşünüyorduk. Ama maalesef yeni başsavcı ek iddianame verdi. Mahkeme yeniden başlıyor gibi oldu. Ama Allah'ın izniyle FP kapatılmayacak. Böylece milletin ümitleri de boşa çıkmayacak" dedi. 




</TEXT>
</DOC>
