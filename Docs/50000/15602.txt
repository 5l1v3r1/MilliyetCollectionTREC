<DOC>
<DOCNO> 15602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sontur13.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan 'Mesih' Mezarcı cezaevinde 
</HEADLINE>
<TEXT>

     Yurtdışında, ''Mesih'' olduğu yönünde yaptığı açıklamalarla gündeme gelen ve dün sabah Edirne'nin İpsala Sınır Kapısı'ndan Türkiye'ye gelen Hasan Mezarcı, sevk edildiği mahkeme tarafından tutuklanarak, İpsala Cezaevi'ne gönderildi. 
     Mezarcı, saat 11.00'de getirildiği İpsala Adliyesi'nde, çıkarıldığı mahkeme tarafından hakkındaki gıyabi tutuklama kararları vicahiye çevrilerek tutuklandıktan sonra arka kapıdan çıkarılarak, cezaevine götürüldü. 
     Mezarcı ile beraber Türkiye'ye gelen ve polis tarafından gözaltına alınan İsveç pasaportlu Erkan Baran ve Şevket Sak ile Alman pasaportlu Doğan Dilci ise tutuksuz yargılanmak üzere serbest bırakıldı. Doğan Dilci, adliye çıkışında, yorum yapmak istemediğini belirterek, ''Prosedür uygulandı'' diye konuştu. 
     Mezarcı ve 3 arkadaşı, 25 saat İpsala Emniyet Müdürlüğü'nde gözaltında tutulmuş, hakkında gelen evrakın tamamlanmasından sonra bugün adli makamlara sevk edilmişti. 




</TEXT>
</DOC>
