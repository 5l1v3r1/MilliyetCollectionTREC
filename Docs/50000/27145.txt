<DOC>
<DOCNO> 27145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/siyaset/siy02.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Temiz Sayaç' operasyonunda 8 tutuklama 
</HEADLINE>
<TEXT>

Bolu'da birçok işadamının sayaçlarını sıfırlayan mühendis, "Beni maaşa bağladılar" dedi 
     OĞUZ UÇAR, ERSİN ERCAN Bolu DHA 

     Bolu Emniyet Müdürlüğü ekiplerinin 'Temiz Sayaç' operasyonunda tanınmış işadamlarının gözaltına alınması, kentte deprem etkisi yarattı. Aralarında eski ve yeni Boluspor Başkan ve yönetcilerinin de bulunduğu 13 kişiden sekizi tutuklandı. Elektrik sayaçlarında yapılan oynamalarla devletin trilyona yaklaşan zarara uğradığı belirlendi. 
     Bolu'da bazı işyeri ve evlerde sayaçların mühürlerinin kırılarak ayarlandığı yolunda ihbar alan Sakarya Elektrik Dağıtım A.Ş. yetkilileri, durumu savcılığa bildirdi. Cumhuriyet Savcısı Nafiz Özkalay'ın talimatıyla harekete geçen polis, İstanbul'dan belli tarihlerde Bolu'ya gelerek sayaçlarda ayarlama yapan "Doktor" lakaplı Elektrik Mühendisi Nihat U.'yu 32 elektrik sayaçlarının mühürlenmesinde kullanılan düz kurşun, sayaçları bağlamaya yarayan tırtırlı tel, mühür yapımında kullanılan pense ve çeşitli tornavidalarla yakaladı. 
     Yüzüne maske geçirilerek basının karşısına çıkartılan Nihat U., 1996'dan beri bu işi yaptığını söyledi. Nihat U. "İş bulamadığım için böyle bir yola başvurdum. Özellikle otel ve fabrikaların sayaçlarında yaptığım bu ayarlamayla para kazanıyordum. Bu işyerlerinin sahiplerinden aylık maaş alıyordum" dedi. 
     Operasyonu genişleten polis, Bolu Tavukçuluk A.Ş. sahibi eski Boluspor Başkanı Süha Alparslan ile ortağı Hüsnü Kargun, İmge Tekstil Atölyesi sahibi Orhan Gürsoy, Menekşe Otel sahibi Ufuk Menekşe ile Otel Müdürü ve Boluspor Teknik Direktörü Çetiner Erdoğan, Seçkin Marketler sahibi Adil Seçkin ile ortağı Ahmet İnceayan, Sapmazlar Otomotiv sahibi Sedat Sapmaz, Barış Pastaneleri Sahibi Sabahattin Kocadağ, İş Adamları Derneği Lokali Müsteciri Alaaddin Yılmazer'in de aralarında olduğu 13 kişiyi gözaltına aldı. Boluspor'un şimdiki Başkanı Mehmet İnceayan'ın da yurtdışından dönüşünde gözaltına alınacağı kaydedildi. 
     Sorgulama sonunda adliyeye gönderilen işadamlarından Nihat Uludağ, Ahmet İnceyan, Hüsnü Kargun, Orhan Gürsoy, Çetiner Erdoğan, Sebahattin Kocadağ, Sedat Sapmaz ve Alaattin Yılmazer tutuklandı. Diğer beş kişi ise serbest bırakıldı. 
     



 SİYASET 






söz artık liderlerin 










</TEXT>
</DOC>
