<DOC>
<DOCNO> 36784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/ekonomi/eko10.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali müşavirlerin yetkisi onaylandı 
</HEADLINE>
<TEXT>

Vergi Dünyası MUSTAFA ÖZYÜREK 
     Anayasa Mahkemesi’nin, mali müşavirlere vergi beyannamelerinin imzalaması konusunda verilen yetkiyi, Anayasa’ya uygun bulan gerekçeli kararı Resmi Gazete’de gecikmeli olarak yayımlandı. 
     Meclis 1994 yılında, Vergi Usul Kanunu’na mükerrer 227’nci madde ekleyerek, vergi beyannamelerinin mali müşavirlerce ön denetiminin yapılması zorunluluğunu getirme yetkisini Maliye Bakanlığı’na tanımıştı. TÜRMOB’dan ruhsat alan meslek mensuplarınca kullanılması öngörülen yetkinin amacı, kayıt dışı ekonomi ile mücadelede, vergi kaybını önlemede ruhsatlı muhasebeci ve mali müşavirlere ön denetim yetkisi vermekti. 
     
Yoğun tepki toplamıştı      Bakanlık, Şubat 1995’te bir tebliğ yayımlayarak, vergi beyannamelerinin mali müşavirlerce imzalanmasına ilişkin usulleri belirlemişti. Başta Barolar Birliği olmak üzere bazı çevreler mali müşavirlere tanınan bu yetkiye karşı yoğun tepki gösterdiler, çeşitli davalar açtılar. Danıştay, Barolar Birliği’nin talebi doğrultusunda Vergi Usul Kanunu’nun mükerrer 227’nci maddesini Anayasa Mahkemesi’ne götürdü. Yüce Mahkeme 26.06.1996 günlü kararı ile bu kanunu Anayasa’ya uygun buldu. 
     Anayasa Mahkemesi’nin aldığı kararın gerekçesi beş yıl gecikerek Resmi Gazete’de yayımladı. 
     Mahkeme’nin on sayfalık gerekçeli kararı vergileme ilkeleri açısından tartışmalı pek çok soruna ışık tutmaktadır. Özellikle, meslek mensuplarına yürütmeye ait bazı yetkilerin verilmesinin hukuka aykırı olmadığı görüşü, katılımcılık ilkesinin hayata geçirilmesi, sivil toplum örgütlerinin yetkilendirilmesi açısından son derece önemlidir. 
     
Vergi kaçağını önleyecek      Yine de bazı grupların tepkisi üzerine önemli sayıda mükellef imza kapsamı dışında tutulmuş, ayrıca vergi beyannamesini imzalatmayan mükellefler takip edilip gerekli müeyyidelere tabi tutulmamıştır. 
     Maliye Bakanlığı özellikle küçük ve orta boy mükelleflerdeki yaygın olan vergi kaçağının önüne geçmek istiyorsa, vergi beyannamelerindeki imza kapsamını genişletmelidir. 
     Ekonomimizin en büyük sorunu kayıt dışı ekonominin genişliği ve vergi kaçağının büyüklüğüdür. Vergi beyannamelerinin mali müşavirlerce ön denetime tabi tutularak imzalanması, vergi kaçağını önleyecek önemli bir düzenlemedir. Bakanlık, 1994’te vergi sistemimize getirilen bu yasayı eksiksiz uygulamalıdır. 
     



 EKONOMİ 

















</TEXT>
</DOC>
