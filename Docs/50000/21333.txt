<DOC>
<DOCNO> 21333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/yazar/sazak.html </URL>
<DATE> 2001/05/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş'in oyu 
</HEADLINE>
<TEXT>

     Radikal’in hafta sonu yayımladığı A G Araştırma Şirketi’nin seçmen eğilimleri yoklaması, 2001 baharındaki siyasal tabloyu hayli gerçekçi biçimde ortaya koydu. 
     Ekonomik çöküşle birlikte halkın mevcut partilere olan güvensizliği tahmin ediliyordu. 28 - 29 Nisan tarihlerinde 1580 seçmenle "yüz yüze" yapılan araştırma bu eğilimleri doğrulayan 3 çarpıcı sonuç çıkardı 
     1- Ne iktidar ne muhalefet halkın topyekün başarısız bulduğu partilerin oyları yüzde 10 barajını geçemeyecek oranlarda sürünüyor. Hiçbir partiye oy vermeyeceğini söyleyen "öfkeli seçmen" sayısı, "kararsızlar"la birlikte yüzde 50’ye yaklaşıyor. 
     2- Halkın yüzde 70’i yeni siyasal oluşum istiyor. 
     3- Kimin liderliğinde kurulacak partiyi desteklersiniz sorusu üzerine Kemal Derviş’in oyu yüzde 51.7 ile ilk sırada çıkıyor. Derviş’i yüzde 51.5 ile Tayyip Erdoğan, yüzde 50.3 ile Sadettin Tantan izliyor. 
     A G Araştırma’nın sonuçlarına bakarak Derviş’i "geleceğin başbakanı" olarak görmek mümkün mü 
     DSP kurultayına kadar, Ecevitler bu gelişmeden ürküyordu Telekom savaşları sırasında Derviş’ten "rahatsızlık nöbeti" MHP’ye geçti. Ankara kulislerindeki son haberler, Bahçeli’nin "görmedik" dediği IMF niyet mektubunun ekleriyle birlikte bakanlara dağıtıldığı yönünde. MHP’li bakanlar ayak sürümüş olsalar da sonuçta "Derviş yasaları" IMF yardımının akışını sağlayacak şekilde Meclis’ten geçti. 
     Derviş’in işi bundan sonra daha kolay. 
     Kabine içinde, "Parayı getirsin, zamanı gelince nasıl olsa ondan kurtulmayı biliriz" hesabı yapan taşra politikacıları kamuoyunun desteğini gördükçe Derviş’i tasfiyeyi göze almakta zorlanacaklar. MHP, olası bir seçimi düşünerek "seçmene selam" gönderse de koalisyonu bozmak istemez. Çünkü iktidar, bu şartlarda dahi DSP ve ANAP’tan çok MHP’nin işine yarıyor. 
     Bahçeli’nin Ecevit sonrasına dönük Başbakanlık hesapları da gözden kaçırılmasın 
     Kurtlar sofrasında Derviş kendini nasıl koruyacak 
     Nilüfer Göle’nin sosyolog gözüyle yaptığı değerlendirmeden ipuçları yakalamak mümkün "Ekonomide başarılı olmadan siyaseti düşünmek, mekanik bir dönüşüm bugün için çok zor. Bugün kurtarıcı imajının da değiştiğini görüyoruz. Kimse popülist siyasetçi istemiyor. Kemal Derviş profilinde bu da çok önemli... Kamuoyu desteği yetmez. Onda siyasi bir cevher var ama siyasette ne olacağı sonraki aşama..." 
     Tarkan’ın şarkısındaki gibi, ekonomik krizden canı yananlar "Ocağına düştüm Derviş..." dese de, Türkiye düze çıkmadan atılacak siyasi adımları erken buluyor. Cem Boyner gibi vaktinden önce uçmanın alemi yok. 
     Sabreden Derviş... 
     
     







Etnik siyaset 


Neler öğrenmiş 


Albay’ın başını bar ziyareti yaktı 


Hanımlar ayıptır 


Cart curt milliyetçiliği yerine... 


Sıradışılık 


Sevmeyip, terk edenler 


Okul yerine işe 


"Evet", ama... 


Cezaevleri boşalıyor 


Derviş'in oyu 


Amca'dan tavsiye mektubu yaramıyor 


Yönetim planını inceleyin 


Bilgisayar tarlaya girdi 


</TEXT>
</DOC>
