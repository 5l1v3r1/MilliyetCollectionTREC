<DOC>
<DOCNO> 15491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/spor/spo02.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hocamızla sonuna kadar" 
</HEADLINE>
<TEXT>

Ogün, Teknik Direktör Mustafa Denizli’nin eleştirilmesinin yanlış olduğunu söyledi, "Bu noktaya kadar onunla geldik, onunla devam edeceğiz" dedi 
     FENERBAHÇE Kaptanı Ogün, kendisine ait ınternet sitesinde yaptığı açıklamada "Sonuna kadar hocamızlayız" dedi. Sarı - Lacivertli oyuncu, "Biz bu noktaya hocamız Denizli ile geldik ve onunla da son noktayı koyacağız. Futbolu bilmeden, takımın havasını yaşamadan, futbolcunun herşeyini takip etmeden uzaktan bir şeyler söylemenin yanlış olduğunu düşünüyorum" diye konuştu. 
     OGÜN, "Ben ve Andersson tam olarak hazır değiliz. Mustafa Denizli, kupa finali oynayacak lig lideri Fenerbahçe’nin teknik direktörüdür. Kendisini bu kadar eleştirmek yanlış" ifadelerini kullandı. Denizli’de hesapta olmayan bir yenilgi aldıklarını belirten Ogün, "Oğuz’un Fenerbahçe forması altında aldığı ilk yenilgi. Hatalı olabilir. Ancak Hepimiz Oğuz’un kalitesini biliyoruz" dedi. 
     
Karpuzatan’da idman      FENERBAHÇE, dün Kayserispor’un Karpuzatan Tesisleri’nde çalıştı. Antrenmanı yöneticiler de izledi. Bu arada çalışmanın bitiminden sonra Kayserispor Yönetim Kurulu, Sarı - Lacivertli futbolculara önce çiçek sonra da baklava ikram etti. Kayserispor Başkanı Ahmet Demircioğlu, iki kulüp arasındaki ilişkilerin sıcak tutulmasını, transferde kendilerine oyuncu verilmesini beklediklerini söyledi. 
     
Fener’den ilginç taktik      SARI - Lacivertli yönetim, Galatasaray’ın oynayacağı erteleme maçında taraftarlarının İstanbulspor’u desteklemesi için harekete geçti. Yönetim, saat 19.30’da Kayseri’de oynanacak kupa finalini Şükrü Saracoğlu Stadı’na koyacağı dev ekrandan taraftarlarına izlettirecek. Böylece aynı gün, aynı stadda saat 17.30’da başlayacak maçta Fenerbahçeli taraftarlar, Galatasaray’a karşı İstanbulspor’u da destekleyecek. 
     
Ceza geliyor      DENİZLİSPOR ile deplasmanda oynadığı maç sonrası taraftarlarının çıkardığı olaylar nedeniyle Fenerbahçe’ye ceza verilecek. Gözlemci ve temsilci raporları doğrultusunda Disiplin Kurulu’na sevk edileceği bildirilen Sarı - Lacivertli kulübe ağır para cezası geleceği öğrenildi. 
     
Kayseri’de seferberlik      TÜRKİYE Kupası finali öncesi Kayseri’de seferberlik ilan edildi. Kayseri Atatürk Stadı bir kez daha kontrolden geçirildi. Bu arada şehirde maça gelecek taraftarlar için de önlemler alındı. Stat etrafında daha şimdiden bayrak satışları da başladı. 
     
Başkanlara özel davet      FENERBAHÇE yönetimi, yarın Kayseri’de oynanacak kupa finaline eski başkanları da davet etti. Faruk Ilgaz, Emin Cankurtaran, Tahsin Kaya, Ali Şen, Güven Sazak ve Metin Aşık’ın yanı sıra Sarı - Lacivertli camianın bazı önde gelen isimleri de Kayseri’ye gidecek. Bu arada çok sayıda taraftarın da Kayseri’ye akın ettiği belirtildi. 
     


 SPOR 






























</TEXT>
</DOC>
