<DOC>
<DOCNO> 19217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sonspo20.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi için güvenlik zirvesinde "tansiyonu düşürün" tavsiyesi 
</HEADLINE>
<TEXT>

     Fenerbahçe ile Galatasaray arasında hafta sonunda yapılacak ve lig şampiyonunu belirlemesi açısından büyük önem taşıyan karşılaşma öncesinde güvenlik toplantısı yapıldı. 
     Olimpiyatevi'nde gerçekleştirilen İl Spor Asayiş Kurulu Toplantısı'na, Vali Yardımcısı Hüseyin Ece, Asayişten sorumlu Emniyet Müdür Yardımcısı Ali Ton, Futbol Federasyonu Yönetim Kurulu Üyesi Murat Aksu, Gençlik ve Spor İl Müdürü Vedat Bayram ile Fenerbahçe Murat Özaydınlı, Kulüp Müdürü Serkan Acar ve Fenerbahçe Şükrü Saracoğlu Stadı Müdürü Necmi Berberoğlu, Galatasaray Kulübü adına Genel Sekreter Sinan Kalpakçıoğlu il saglık ve itfaiye müdürleri ve aktaş elektrik yetkilileri katıldılar. 
     Çok sayıda medya mensubunun takip ettiği ve yaklaşık 1.5 saat süren toplantıdan sonra, açıklamalarda bulunana Vali Yardımcısı Ece, toplantıda İstanbul Valililiği'nin daha önce yayınladığı ''Spor müsabakaları nedeniyle vuku bulan şiddet olayları veya kötü tezahüratın önlenmesi suretiyle kamu düzenlenmesinin sağlanmasına dair karara'' ilaveten, bu maçın önemi nedeniyle bazı ekstra önlemleri tartışarak karara bağladıklarını söyledi. 
     Ece, derbi maçın en sağlıklı bir şekilde yapılması için gerekli önlemlerin alınacağını vurgulayarak, her iki kulüp yetkililerinin taleplerini dinlediklerini, maçın centilmenlik çerçevesinde fair play'e uygun şekilde geçmesini arzu ettiklerini vurguladı. Bu maç için alınacak ekstra önlemlerin arasında bileti bulunmayan taraftarların kesinlikle stat çevresine dahi yaklaştırılmayacağını ifade eden Ece, maç öncesi tansiyonun düşürülmesi amacıyla her iki kulüp yönetici ve eski yöneticileriyle, medya organlarından sağduyu çağrısı yapmalarını ve kışkırtıcı beyanlardan kaçınmalarını istedi. 
     Vali yardımcısı Ece, bu maçta görev yapacak güvenlik görevlisi sayısının ise bugün İstanbul Emniyet Müdürü Kazım Abanoz'un başkanlığında Emniyet Müdürlüğü'nde yapılacak toplantı sonucunda belirleneceğini ifade etti. 
     Ece, ''Fenerbahçe ile Galatasaray yüz yıllık kulüpler. Bu son maçları olmayacak, spor ruhuna uygun, fair play anlayışı içinde mücadele sergileyeceklerine inanıyorum'' diye konuştu. 
     Gençlik ve Spor İl Müdürü Vedat Bayram ise her iki kulüp yöneticilerinden maç öncesi gerilimi tırmandıracak beyanlardan kaçınmalarını istedi. Biletsiz taraftarların stada kesinlikle gelmemelerini isteyen Bayram, ''Herkes sağduyulu davranırsa, çok güzel bir derbi izleyeceğimize inanıyorum'' dedi. 
     Toplantıda yer alan Fenerbahçe ve Galatasaraylı temsilciler ise derbi maç öncesi her iki takım taraftarlarına centilmenlik çağrısında bulundular. 







</TEXT>
</DOC>
