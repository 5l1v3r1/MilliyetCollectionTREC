<DOC>
<DOCNO> 35391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/spor/yguv.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın pabucu dama 
</HEADLINE>
<TEXT>

Mehmet Özdilek için ÖZEL 
     ERCAN GÜVEN 

     Bunun adı "futbolu bırakmak" olamaz .. 
     Hele "jübile", hiç değil... 
     Olsa olsa, "terfi etmek" denilebilir. 
     "Futbolculuğu" aşmak... 
     "Paranın" pabucunu dama atmak... 
     "İnsanlık", "erdem" ve "cömertlik" liginde şampiyon olmak... 
     Ya da, "sporun yüzünü ağartmak". 
     Şifo Mehmet, bugün muradına eriyor... 
     Mesleğinde ve ülkesinin gözünde "terfi ediyor". 
     Bugün Türkiye’nin spor ve eğitim tarihinde "milad" oluyor. 
     
     Her şey 23 Nisan törenlerinde kıvılcımlanmıştı. "Giderayak", Beşiktaş’ın ve lekesiz adının "şanına yaraşır" bir "veda" düşleyen Mehmet Özdilek, yavru kurtları izlerken verdi kararını 
     Jübilesinin gelirini çocuklara ve onların eğitimine bağışlayacaktı... 
     "Deli misin " diye soranları "Ben transferlerimde hiçbir zaman parayı önde tutmadım. Ama para da kazandım. Oynarken, çok para harcamadım. Ailem İstanbul’da. İçkim, kumarım yok. Birikimlerimle oynadığım dönemdeki hayat standardımı sürdürebilirim. Fazlasını ne yapayım. Çocuklar hayatımda en çok önem verdiğim varlıklar. Bu kalpten gelen bir şey. Bunu fedak rlık olarak değerlendirmeyin. Bana büyük bir keyif veriyor" sözleriyle yanıtladı. 
     Futbol yüzünden okuldan kopuşunu unutmamıştı... Aile bütçesine katkı sağlayabilmek için "gözlerinin ferini" dikiş nakışa harcayan annesinin üniversite yakarışlarını da... 
     Yol Su Elektrik’ten emekli babasına "hayırlı bir evlat" olmuştu ama, "eğitim" kelimesi yüreğini titretiyordu h l ... 
     Bir de çocuklar... 
     Kendi çelimsiz çocukluğundan daha derin bir yaraydı, ülkesinin okuyamayan, Dünya’yı tanıyamayan, okul sonrası eğitim olanaklarından yoksun evlatları... 
     Türkiye Eğitim Gönüllüleri Vakfı’nın kapısını çalıp "niyetini" anlattığında, Spor Tarihi’ndeki bir "ilk" le şaşkına dönmüştü eğitim gönüllüleri... Söz konusu, trilyonlarla ifade edilen bir değerdi. Tanıtım ve çocuklara manevi katkıları ise hesap edilemezdi. 
     Belki "Jeep yoksa, milli maç da yok" diyen yıldız futbolcuları, belki de para uğruna gömlek değiştirir gibi forma giyip çıkaranları hatırlamışlardı. 
     "İmaj", berbattı... 
     Futbolcunun muhasebesi "almaya" formatlıydı. 
     "Şifo Mehmet’i Allah yollamıştı"... 
     
     Ardından tanıdıklarının kapısını çalmaya başladı Şifo... 
     "Keşke Türkiye’de her şey yolunda gitseydi de, bu olayı çok daha genişletebilseydim diyorum. Ki, bu kadar zor durumda olmamıza karşın ülkemizdeki insanların duyarlılığı inanılmaz derecede oldu. Gelir düzeyi yüksek insanların katkıları elbette büyük, ama benim için çok daha önemli olan taksicinin, simitçinin, sokaktaki insanın size olan yaklaşımları. Benim 5 milyonum var, nereye götüreyim vereyim diye soruyorlar. Duygulanmamak elde değil." 
     Ve Fatih Terim’le buluştu... Projesini anlattı... Fatih Hoca’nın dudaklarından dökülen ilk cümle, Şifo Mehmet’ in yaşamındaki en büyük armağandı 
     "Sana da bu yakışır"... 
     O günlerde, Türkiye Terim’in Galatasaray’a dönüp dönmeyeceğini tartışa dursun, üç - beş kişinin bildiği bir "sırra" da ortak oldu kaptan 
     "Milan ile imzayı attıktan sonra, takımın başında jübilene geleceğim". 
     Başarmıştı Şifo... 
     Krizle kıvranan bir ülkede, futbola ve futbolcuya dolar gözlüğü ile bakılırken, insanların, üzeri küllenen ama asla kaybetmedikleri bir duyguyu, tutup çıkarmıştı yeniden. Ortak bir hedefe doğru birlikte, el ele... 
     
     Şifo Mehmet’ in gündemi alt üst eden bu "trilyonluk özverisine" sebep "Nisan 1" doğumlu olmasından kaynaklanmasa gerek... 
     13 yıllık Beşiktaş hizmetinden sonra, jübilesinde toplayacağı paraları Hawai’de yemeye gitse bile, anasının ak sütü gibi helal edeceğimiz bir kariyeri, böylesine taçlandırınca insanları şaşırttı elbet... 
     Tüm paranoyaklar adına, en amiyane tarzda sordum Şifo’ya 
     "Ya serveti torunlarına yetecek bir Karun’sun, ya da bilmediğimiz planlar kurmuşsun... İnsanlar bir dolara kurşun atarken, senin asıl niyetin nedir Mehmet " 
     Ve tüm paranoyaklar adına utandım 
     "Servetim çocuğuma zor yeter. Ama asıl servetin, altın gibi pas tutmayan bir isim olduğunu biliyorum. Ben ülkemin olanakları içinde iyi para kazandım, onu ülkemin gençleriyle paylaşmalıyım..." 
     Böyle diyordu Şifo Mehmet 
     "Bu kararı aldıktan sonra, son birkaç ayım çok yoğun, ama bir o kadar da keyifli geçti. Bu üç ayı hayatım boyu unutmayacağım. Şifo Mehmet zaten insanların kafasında iyi bir çizgi yakalamış. O Şifo Mehmet şimdi orada kaldı. Şimdi başka bir yönünüzle insanların gönlünü feth etmeye başlıyorsunuz. İnsanların sevgisi artık çok farklı olmaya başlıyor size karşı. Bunlar inanılmaz güzel şeyler." 
     Aslında duymuştum... Şifo Mehmet sadece yeşil çimenlerin aristokratı değil, Böbrek Vakfı’ndan, lösemili çocuklara kadar, cümle "iyilikseverler aleminin" de gizli kralıdır. Hatta eli öylesine açıktır ki, antrenman çıkışlarında "tek sıra yapan" garibanlar yüzünden sık sık beş parasız çıkmıştır Fulya’dan... 
     Yazdığı "delikanlılık" kitabına bugün en büyük noktayı koymaktadır, örnek olmak adına 
     "Türkiye’nin gerçek yüzünü görmek isteyen futbolcu arkadaşlarıma Türk Eğitim Gönüllüleri Vakfı’nın eğitim parklarına gitmelerini öneriyorum. Ben oralara gittim. Onlarla spor yaptım. Bir şeyler paylaştım. Televizyonda izledikleri, sevdikleri insanları yanlarında gördükleri zaman suratlarına vuran heyecanlarına tanık oldum. Her şeyi devletten beklersek çıkış noktası bulamayız. Ben kendi adıma üzerime düşen sorumluluğu yerine getirdiğimi sanıyorum. Bir kapıyı çaldım ve şu anda açtım. Artık sporcu mu olur, sanatçı mı olur, işadamı mı olur bu işe biraz daha duyarlı yaklaşmak zorundalar." 
     
     Evet, 70’li yıllarda "bızdık", 80’den sonra "Şifo" olarak bilinen, yeni bin yılda hepimize unutulmaz bir insanlık dersi veren Mehmet Özdilek, bugünü bize kolay kolay unutturmayacak... 
     Geride, jübile yapıp "son parsayı" toplamayı düşünen ve Mehmet yüzünden bu planları zora giren, pek çok gözü yaşlı futbol yıldızı da bırakarak İngiltere’ye uçacak Mehmet... 
     "Nasihatını" tekrarlayarak 
     "Bundan sonra jübile yapacak arkadaşlar için bir zorlama yok. Bu insanın kalbinden gelen ses. Bunun doğru mu yanlış mı olduğuna o arkadaşlar kendileri karar verecekler. Ama insanlarımızın bu tür fedak rlıklara ihtiyacı var. Bunu sadece sporcularla sınırlamıyorum. Toplumun her kesiminden örnek olacak insanlar çıkmalı. Saha içinde top oynamakla veya şarkı söylemekle bitmiyor hayat. Bence ondan sonraki sosyal hayat çok önemli. Dışarısı daha önemli." 
     
     "İnsanlarla doğru iletişim kurabilmek" ve "dinleyene saygı adına", Türkçe diksiyon dersleri aldığı gibi, bu kez "kilitlendiği" teknik direktörlük mesleğinde zirveye oynayabilmek için İngilizcesini mükemmelleştirecek... 
     Sonra yine dönüş... 
     1988’de Fenerbahçe Başkanı Tahsin Kaya, Mehmet’e Beşiktaş’ın iki misli para teklif ettiğinde, "Beşiktaş’ı sevdiğini" söylemiş ve Tahsin Kaya alnından öpüp, "Bravo, Türk futbolunun senin gibi yürekli ve dürüst insanlara ihtiyacı var" demişti. 
     Beşiktaş’a gelişi muhteşem olmuştu... 
     Gidişi, yine muhteşem... 
     İngiltere’den dönüşünü de kendisi söyledi 
     "Muhteşem olacak"... 
     Sana da bu yakışır Mehmet... 
     
İNCİLER      Planım hazır 
     "Zaman içinde neler yapabileceğimizi hep birlikte göreceğiz. Antrenörlükte başarılı olacaksın diye garanti de yok. Ama ben başarılı olmak için her şeyi ortaya koyacağım. Kendimi, vaktimi... Beraber olacağım insanlar da olacak. İngiltere’ye giderken, döndüğümde beraber çalışacağım ekibimin belli bir bölümünü de organize ettim. Ben yurt dışında iken, onlar gereken çalışmaları yapacaklar. Türk futbolunu ve yeni gelen nesilleri incelemeyi südürecekler. Kimseye angaje olmak istemiyorum. Ama elbette en büyük amacım Beşiktaş’a hoca olmaktır." 
     
     Aileden başlar 
     "Benim şu andaki konumumu, çocuklukta aldığım aile sevgisi, ağabey kardeş sevgisine borçluyum. Bu sevgiyi yaşadıktan sonra insanların kendini geliştirmesi kendi sorumlulukları. Ama temelimin sağlam olduğuna inanıyorum. Ailede temel eğitimi sağlam almışsanız, yıkılmanız çok zor. Her şey anne babanın çocuklarına vereceği eğitimle başlıyor. Bu olayı ailemle paylaştığımda tepkilerini anlatamam. Haber basına yansıdığında burada değillerdi. Geldiklerinde reklam filmini görmüşler ikisi de kafa kafaya verip ağlamışlar." 
     
     İnsanlık örneği 
     "Fatih hocanın jübile olayına bakışı çok farklı. Bir yıldız futbolcunun kapı kapı dolaşıp bir şeyler istemesini hoş karşılamıyorum. Ben bu olayı açıkladığımda yaklaşımı inanılmaz oldu. Ben varım’ dedi. Sonra üç aydır konuşmadığımız gün geçmedi hocamla. Milan’la anlaşmasını biliyordum. Elbette söyleyemezdim. İmza atana kadar bekledik. İlk açıklamamızda Dünya Karması ile yapacağımızı söyledik. Fatih Hoca imza attıktan sonra beni aradı. Konuştum ve hallettim’ dedi. Havalara uçtum. Çok büyük bir insanlık örneği gösterdi." 
     
     Hep düşledim 
     "Bir televizyon programına çıktığımda, stüdyodan ayrılırken insanların biriktiğine şahit oluyorum. İşlerini bırakıp geliyorlar beni tebrik edebilmek için. Takım yok, Fenerlisi, Trabzonlusu, Galatasaylısı, Malalatyalısı ayırt etmeden aynı tepkiyi veriyorlar bana. Ben futbol oynarken de hep bunu düşlerdim. İnanın sadece bunu başarmış olmamla gurur duyorum. Reklam filmindeki o şöhretli saygın insanları bir telefonla 9 ile 11 arası oraya toplayabildik. Yapılan işe ne denli saygı duyduklarının göstergesidir bu." 
     



 SPOR 























</TEXT>
</DOC>
