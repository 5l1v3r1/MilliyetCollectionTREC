<DOC>
<DOCNO> 46178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sonspo07.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanalı öğrenciler Rıdvan Dilmen'i terletti... 
</HEADLINE>
<TEXT>

     Adanaspor Teknik Sorumlusu Rıdvan Dilmen, ''Lise mezunu olduğum için eziklik hissediyorum'' dedi. 
     Rıdvan Dilmen, Adana Erkek Lisesi'ndeki konferansında, gençleri önemsediğini ve kendilerini yetiştirmeleri için üniversite eğitiminin gerekli olduğunu belirterek, ''Ben çeşitli nedenlerle bunu yapamadım. 
     Lise mezunu olduğum için eziklik hissediyorum'' diye konuştu. 
     Adanaspor'un 1. Süper Lige'e yükseleceğine inandığını ifade eden Dilmen, şunları söyledi 
     ''Öncelikle Adana'da olmaktan ve Adanaspor'da görev yapmaktan dolayı çok mutluyum. İyi bir ekip hazırladık. Adanaspor herkesin desteğiyle 1. Süper Lig'e çıkacaktır. Bundan kimsenin endişesi olmasın. Adana'da iyi bir seyirci potansiyeli var. Ben futbol oynadığım ve antrenörlük yaptığım bölgelerde bu kadar heyecanlı topluluk görmemiştim. Ekip ruhunda başarayı yakaladık. Yöneticiler üzerlerine düşen görevi yapıyorlar. Başarılı olmamak için hiçbir gerekçe yok.'' Öğrencilerin sorularıyla terlettikleri Dilmen, bir öğrencinin, ''Size neden Şeytan Rıdvan diyorlar'' şeklindeki sorusunu da şöyle yanıtladı 
     ''Benim bir yerlere gelmemi sağlayan ilk ciddi antrenörüm Kemal Dirikan, Muğlaspor'da oynarken bana bu lakabı katkı. Aslında Şeytan 
     sözcüğünü pek beğenmiyorum. Sahada çabuk, hızlı ve kurnaz olduğum için bu lakabı uygun buldu. Bundan çok şikayetçi değilim. Ancak, çok hoşuma giden bir sözcük olduğunu da söyleyemem. Türkiye beni bu isimle tanıdı.'' Konuşmadan sonra Rıdvan Dilmen'e çiçek veren okul Müdürü Celal Apak, Erkek Lisesi'nin Türkiye'de eğitim veren en eski okullardan birisi olduğunu ve 112 yıllık geçmişi bulunduğunu hatırlatarak, ''Okulumuzda öncelikle disipline, daha sonra da spora önem veriyoruz. 
     Futbol, basketbol ve hentbolda Türkiye genelinde önemli derecelere sahibiz'' dedi. 
     Konferansı, 1954 Taraftarlar Derneği Başkanı Tevriz Dura ile futbolculardan Mevlüt ve Volkan Öztürk de izledi. 
     






</TEXT>
</DOC>
