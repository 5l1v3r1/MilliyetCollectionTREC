<DOC>
<DOCNO> 35996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/spor/ysen.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İskoç bilmecesi 
</HEADLINE>
<TEXT>

     ERDOĞAN ŞENAY 

     Glasgow Rangers önündeki çok önemli tur maçına Fenerbahçe fizik güç, teknik şema ve çabuk oynama adına hazır mı, değil mi .. Doğrusu ya, ne R.Sociedad, ne de Göztepe önündeki 90 dakikalar bu çok önemli suale "EVET" dedirtebilir bizlere... 
     Mustafa Denizli, bütün tecrübe birikimlerini tek tek akıtıyor şimdi Glasgow’daki kampta sahaya süreceği Sarı - Lacivertli kulakları... Oyunu yan çizgiler üstünde kesmemizi, İskoçlar’ın bütün kanat çıkışlarına hemen sahanın orta alanlarında kilitlememesi bir bir tembih ediyor bizim o bölgede çarpışacak oyuncularımıza... Çünkü Andre Flo, Caniggia gibi gol makinelerini susturmak için Glasgow’un kenarlardan kaldıracakları toplar ne kadar azalırsa, oyun orta saha çevrelerinde şekillenecek, Fenerbahçe top çevirme ve pas yüzdesini çoğaltma imkanlarını bulacaktır İskoç takımı önünde... 
     Oktay oynama normlarını kazandı mı Denizli’nin takdirlerinde .. Ogün tecrübesiyle ilk on birde forma kapacak mı, yoksa Uche bir "özel markaj" vazifesini mi üstlenecek bu maçta .. Bütün bunlar şu anlarda Denizli’nin kafası içinde cevap bulmak için, "tilki sualler" olarak dönüp, duruyor... Açık konuşalım, oyunu yerden, "tek top - ayağa top - çabuk pas" tiktağına bağlayıp, pas yapma yüzdesi Glasgow’un üstünde bir çıtaya taşıyamazsak eğer, umut ettiğimiz sonuçla zor döneriz İstanbul’a arkadaşlar... Hele hele Real Sociedad önündeki gibi, "çıtkırıldım" bir futbol nazendeliğine takılırsak, Göztepe önünde son dakikada da olsa Ersen Martin’in kafaya kalkışını altı pas üstünde İzmir’in mehtaplı semalarına bakar gibi duyarsız kalan bir defans açığını çarşamba gecesinde de resimlersek, Allah koruya, Glasgow’dan İstanbul’a bir tur uçağıyla değil de, bir "kahır sandukası" ile döneriz korkarım... 
     Yukarıdaki korkulu düşüncelerimizi Mustafa Hoca’ya değil de, 8 Ağustos gecesi İskoçya’da forma giyecek "seçilmişler"e duyurmak istiyorum ben... Dileriz kıssadan hisse Glasgow çimeninde boğuşacaklar anlamışlardır ne demek istediğimizi... Yoksa Rapajiç, Rüştü, Revivo, Abdullah, Lazetiç, Mustafa Doğan, Johnson gibi geçmiş yıl kahramanlarının da forma giyeceği bir oyundan neden çok fazla endişeleneyim ki .. 
     



 SPOR 























</TEXT>
</DOC>
