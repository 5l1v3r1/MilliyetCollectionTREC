<DOC>
<DOCNO> 17293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/dunya/dun01.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova ile casusluk gerginliği 
</HEADLINE>
<TEXT>

     CENK BAŞLAMIŞ Moskova 

     Rus basınının, Avrasya feribotuyla bir Rus yolcu uçağının kaçırılmasından Türkiye’yi sorumlu tutması iki ülke arasında rahatsızlık yarattı. 
     Moskova’daki Türk Büyükelçiliği, Moskovski Komsomolets gazetesi tarafından gündeme getirilen ve önceki gün Rusya Federal Güvenlik Servisi FSB - eski KGB tarafından büyük ölçüde doğrulanan iddialarla ilgili olarak Rus Dışişleri Bakanlığından bilgi istedi. Casusluk suçlamalarının, Ankara’da büyük rahatsızlık yarattığı belirtiliyor. 
     
Cem, İvanov’a soracak      1. 5 milyon tirajlı bir bulvar gazetesi olan Moskovski Komsomolets, 1996 yılında Trabzon’da Avrasya feribotu, mart ayında da İstanbul’da Rus yolcu uçağının kaçırılmasını Türk gizli servisinin planladığını, hatta bazı kişilerin iki eylemde de yer aldığını öne sürmüştü. 
     FSB ise, önceki gün yaptığı açıklamada, "Türk gizli servisinin söz konusu eylemlere katılmış olabileceği konusunda elinde bilgi bulunduğunu" duyurmuştu. Böylece Rusya, Türkiye’yi ilk kez resmen suçlamış oldu. 
     Türkiye’nin duyduğu rahatsızlığın, Karadeniz Ekonomik İşbirliği Projesi zirvesi için önümüzdeki hafta Moskova’yı ziyaret edecek Dışişleri Bakanı İsmail Cem’in Rus meslektaşı İgor İvanov’la yapacağı görüşmede de gündeme getirilmesi bekleniyor. 
     


 DÜNYA 











</TEXT>
</DOC>
