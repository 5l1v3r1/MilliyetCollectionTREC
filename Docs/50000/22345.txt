<DOC>
<DOCNO> 22345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/yasam/ayas.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk’ta ikinci acı 
</HEADLINE>
<TEXT>

1.5 ay önce öldürülen Avşar’ın acısını unutamayan Susurluk halkı, bu defa da Işık ve Ebru Balkan kardeşler için ağladı... 
     AYŞEGÜL AYDOĞAN Susurluk 

     Işık ve Ebru’nun sevenlerini, arkadaşlarını, ailesini buluşturan cenaze töreninde, iki kızını kaybetmenin büyük acısını yaşayan Nuriye Balkan güçlükle ayakta durabildi. Küçük kızı Işık’ın duvak örtülen tabutuna kapanarak gözyaşı döken Nuriye Balkan, avluyu dolduranları da gözyaşına boğdu. 
     Cenazeler, büyük bir kalabalığın eşliğinde Susurluk Belediye Mezarlığı’na götürüldü. Balkan kardeşler, henüz baharında oldukları yaşamlarının sonunda da birbirlerini bırakmadılar. Kendilerine ayrılan ebedi mek nlarına, dualar eşliğinde yan yana gömüldüler... 
     
     Nazar değdi’ 
     Susurluk’ta Balkanlar’ın cenaze evindeyiz. Hıçkırıkları çınlayan 2 kadın ve tarifsiz acılar. Birinin 1.5 ay önce bir kızı, diğerinin önceki gün iki kızı vahşice katledilmiş... Henüz acısı küllenmemiş olan Avşar Çaldıran’ın annesi Nihal Çaldıran "ablam" dediği Nuriye Balkan’ı elinden geldiğince teselli etmeye çalışıyor "Susurluk’un 3 güzel kızına nazar değdi. Avşar, Ebru ve Işık ablalarına hayrandı. Ben de Nuriye Abla’ya böyle iyi 2 kız yetiştirdiği için hayrandım" diyor. 
     
     İçime doğmuştu’ 
     Bir hafta önce Işık ve Ebru’nun mezuniyet fotoğraflarının bir arada bulunduğu resim çerçevesi yere düşmüş... Anne Nuriye Balkan, kızlarına bir şey olacağını hissedercesine, son birkaç günü, çok tedirgin geçirmiş... "Fotoğrafı aldım öpüp yerine koydum. Allahım ne olur kızlarıma bir şey olmasın diye dua ettim" diyor. 
     
     Karadeniz turu istiyorlardı 
     Gözlerinden sicim gibi boşalan gözyaşları hiç durmuyor, titrek ve kırılgan sesiyle, "Üzerlerine çok titredim. Onları Susurluk değil, dünya standartlarında yetiştirdik. Genç yaşlarına çok şey sığdırdılar. Sanki biz de onların hayatlarına genç yaşta veda edeceklerini biliyor gibi, yaşadıkları bir şeyler eksik kalmasın’ diye, elimizden geleni ardımıza koymadık..." diyor. 
     Ebru ve Işık, yaz aylarında ailesiyle tatile çıkıp, Karadeniz turu yapmak istiyordu. Ankara’da stilistlik okuyan Işık’ın en yakın arkadaşlarından biri de Deli Yürek dizisinin sevilen oyuncusu ve eski Türkiye güzeli Zeynep Tokuş’tu. 
     
     Hiç ayrılmak istemezlerdi 
     Tüm tanıyanlarca "Susurluk’un gözbebekleri" olarak nitelendirilen Ebru ve Işık, birbirlerinden hiç ayrılmıyorlardı. 
     Hatta Amerika’ya yerleşmeyi planlayan Ebru, İngiltere’de eğitim görme planı kuran küçük kardeşini alışana kadar yalnız bırakmamayı düşünüyordu. Annesine de "O alışana kadar yanında kalırım" demişti. 
     Herkes onların hiç ayrılmamacasına, birlikte yaşayacaklarını sanıyordu. Ve ölüm, onları birbirlerinden ayrı kalamayacakları için, birlikte aldı. Çok istedikleri Amerika ve İngiltere’ye bile birbirlerinden ayrı kalmamak için bir türlü gidemeyen, gidişlerini sürekli erteleyen Balkan kardeşler, sonunda ölüme de beraber gittiler. 
     
Hacı’nın suç dosyası kabarık      Ebru ve Işık Balkan cinayetini azmettirdiği öne sürülen Fikret Aydın, çevresinde Hacı’ lakabıyla tanınıyor. Kuyumculuk da yapan Aydın’ın, ruhsatsız silah taşımak, alkollü araç kullanmak ve polise mukavemet’ etmek suçlarından sabıka kaydı var. Polis, cinayetin ardından ailesiyle birlikte İstanbul’dan ayrılan Aydın’ın yakalanması için özellikle Düzce’de çalışıyor. Eski ortağı Ebru ile duygusal ilişki içinde olduğu öne sürülen Aydın’ın, cinayetin işlendiği evi, şubat ayında kiraladığı belirtiliyor. Cinayetin ardından gözaltına alınan 6 kişiden ikisinin katil olduğu ihtimali üzerinde duruluyor. 
     
     Mafya bağlantılı sevgili 
     Bu arada Işık Balkan’ın Susurluk’taki yakınlarına, "Ablam, İstanbul’da zengin fakat mafya ilişkisi bulunan bir kişiye şık oldu. Onu yalnış ilişkiden döndüremedim" dediği iddia ediliyor. Bu ifadeler, cinayette Fikri Aydın’ın parmağı olduğu iddialarını güçlendirdi. Nuriye ve Yaşar Balkan çiftinin de kızlarını Fikri Aydın’ın öldürmüş olabileceğinden şüphelendiklerini söyledikleri kaydedildi. 
     
Eşinin katilini Ebru yakalattı      FUAT KARS-ERDOĞAN PAÇİN DHA 

     Balkan kardeşlerden Ebru’nun 3 yıl önce öldürülen eşinin katilini yakalattığı ortaya çıktı. Ebru Balkan, üniversite son sınıfta, Balıkesir’de kereste ticaretiyle uğraşan Sinan Turan ile evlendi. Ancak 1 yıl sonra eşi, iş anlaşmazlığı nedeniyle amca oğlu Mustafa Turan tarafından öldürüldü. Eşinin katilini yakalatmak için ant içen Ebru, onu dedektif gibi takip etti ve Ankara’da bir kafeteryada buldu. Durumu polise bildiren Balkan, ekiplerin zamanında gelmediğini söyleyerek, ANAP Susurluk ilçe yönetiminde görev alan babası Yaşar Balkan’dan yardım istedi. Babasının devreye girmesiyle, otomobiliyle takip ettiği Turan’ı polise yakalattı. Turan, halen yakalandığı İstanbul’da tutuklu olarak yargılanıyor. 
     



 YAŞAM 















</TEXT>
</DOC>
