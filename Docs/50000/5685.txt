<DOC>
<DOCNO> 5685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/ekonomi/eko06.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsdemir, Erdemir'e yarı istihdamla devrediliyor 
</HEADLINE>
<TEXT>

     Bakanlar Kurulu toplantısında İsdemir'in Erdemir'e devredilerek, özelleştirilmesini öngören Özelleştirme Yüksek Kurulu ÖYK kararı da imzaya açıldı. 
     3.5 saat süren Bakanlar Kurulu toplantısının ardından Devlet Bakanı ve Hükümet sözcüsü Tunca Toskay, toplantıya ilişkin bilgi aktardı. Toskay, kurulda İsdemir'in Erdemir'e devredilerek, özelleştirilmesi konusunun Devlet Bakanı Yüksel Yalova tarafından gündeme getirildiğini belirtti. Toskay, toplantıda konuyla ilgili ÖYK kararının imzaya açıldığını kaydetti. 
     Toskay, bu devir yoluyla Erdemir'in İsdemir'e beş yıl içinde 700 milyon dolarlık yatırım yaparak, yılda yaklaşık 1.5 milyon ton yassı mamul üretimini sağlamasının hükme bağlandığını bildirdi. Toskay, ÖYK kararı çerçevesinde 11 bin işçinin çalıştığı İSDEMİR'de en az 6 bin işçiye istihdam garantisi verildiğini, fabrikanın yüzde 11 oranındaki hissesinin de İSDEMİR çalışanlarının kuracağı vakfa verileceğini söyledi. Ayrıca İSDEMİR'in 300 milyon dolar düzeyindeki biriken kıdem tazminatı ve diğer borçları da Özelleştirme İdaresi Başkanlığı tarafından yüklenildi. 
     


 EKONOMİ 














</TEXT>
</DOC>
