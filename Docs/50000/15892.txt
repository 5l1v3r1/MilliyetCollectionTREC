<DOC>
<DOCNO> 15892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun07.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
New York hayat sigorta şirketi Ermenilere 10 milyon dolar ödeyecek 
</HEADLINE>
<TEXT>

     The New York Life Insurance Co. adlı hayat sigortası şirketinin, 85 yıl önce Osmanlı döneminde hayatını kaybeden Ermenilerin mirasçılarına, o dönemde ödenmemiş poliçe bedeli olarak toplam 10 milyon dolar ödeme yapmayı kabul ettiği bildirildi. 
     Şirketin Başkan Yardımcısı Bill Werfelman, şirketin, sayıları 2 bini bulan mirasçılara 7 milyon dolar, Ermeni kuruluşlarına ise 3 milyon dolar ödeyeceğini bildirdi. Bu kişi ve kuruluşlar, hayat sigortası şirketi hakkında 1999 yılında Los Angeles'te dava açmışlardı. Werfelman, yapılacak ödemeyle, dava konusu olan anlaşmazlığın ortadan kalkacağını umduğunu ifade etti. 
     Davacıların avukatı Brian Kabateck ise müvekillerinin, yaklaşık 100 yıl sonra da olsa tazminat alacakları için mutlu olduklarını belirtti. Kendisinin de yarı Ermeni olduğunu kaydeden Kabateck, sigorta şirketinin, poliçe bedellerinin zamanında ödenmemiş olduğunu kabul etmesinin önemli olduğunu ifade etti. Şirketin konuyla ilgili olarak yaptığı açıklamada, sözde Ermeni soykırımından söz edilmedi, sadece ''geniş çaplı ölümler ve katliam'' ibareleri kullanıldı. Bununla birlikte avukat Kabateck, nihai anlaşma metninde soykırım sözcüğünün kullanılmasında ısrar edeceklerini söyledi. 




</TEXT>
</DOC>
