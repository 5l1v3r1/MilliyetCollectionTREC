<DOC>
<DOCNO> 21903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/yasam/yas03.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev buzullara bombardıman 
</HEADLINE>
<TEXT>

Rus Hava Kuvvetleri, Sibirya’da sele yol açan buzullara karşı savaş ilan etti.. 
     DIŞ HABERLER SERVİSİ 

     Rusya’nın Sibirya kesimindeki bir nehirde biriken ve suyu taşırarak sele yol açan dev buz kütleleri, savaş uçaklarından atılan bombalarla parçalanıyor. 
     Buzul bombardımanı, bir süredir etkili olan sellerin 15 can alıp 17 bin kişinin tahliyesine neden olduğu Lensk kentinde yapılıyor. Lena Nehri üzerindeki dev buzul kütlelerini parçalamak için önceki gün devreye giren bombardıman uçakları, Buz operasyonu’nun ilk gününde nehirdeki tıkanıklığı geçici bir süre için gidermeyi ve su seviyesini düşürmeyi başardı. 
     
     Bombaya karşı yağmur 
     Ancak dün başlayan şiddetli sağanak, teknolojiyi bir kez daha geri püskürttü. Nehirdeki su seviyesi normal düzeyinin 5.5 metre üzerine çıkarak tehlikeli boyutlara ulaştı. Daha da kötüsü, yağışların yeni buz kütlelerini bölgeye sürükleme ihtimaliydi. 
     
     16 ton bomba atıldı 
     Bunun olması durumunda kontrolün iyice elden kaçmasından endişe eden Rus yetkililer, savaş uçaklarına dün de bombardımana devam etme emri verdiler. Bu emirle dün de süren operasyonda savaş uçakları, önceki gece itibariyle 16 ton bomba kullandı. 
     Ancak bombardımana rağmen, sellerin en çok vurduğu Lensk kentinin yüzde 98’i sular altında kalmaktan kurtulamadı. Yaklaşık 12 bin kişinin halen başka bir bölgeye tahliye edilmeyi beklediği bu bölgenin haricinde, Sibirya’daki çeşitli akarsuların taşkınları sonucunda toplam 32 yerleşim birimi daha sular altında. 
     



 YAŞAM 




























</TEXT>
</DOC>
