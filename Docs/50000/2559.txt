<DOC>
<DOCNO> 2559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/spor/ykol.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin futbol testi 
</HEADLINE>
<TEXT>

     Futbol ve Teknik DOĞAN KOLOĞLU 

     Fatih Terim ile hücum anlayışı "Elindeki elemanların fizik gücünü sonuna kadar tüketen uygulamaya çıkmak. Buna ofansif ve defansif taktiklerle ivme kazandırmak" ilkesidir. Dünya Şampiyonu Fransa buna bir de "sosyal vizyon" ekledi. Fransa’da birinci ligde 20 yaştan küçük 20 oyuncu var. Bu ortalama Alman, İtalyan ve İngiliz liginde yok. Alman ligi "yaşlı adam" deposu. İngiltere’de ise bir Best veya Owen 20 yılda bir çıkar. 
     Bu sosyal devrimi Bosman olayına bağlayanlar da var. Arsenal’in Fransız antrenörü Wenger "Eğer, bugün 60 - 70 Fransız futbolcu dış piyasaya açılmasaydı bu gençler ligde forma bulabilirler miydi" diye soruyor. 1995 -96’da Zidane, Lizerazu ve Dugarry ile dış piyasaya açılış başladı. Acaba Türkiye’nin Hakan, Alpay, Tayfun, Tugay ve Fatih Terim ile dışa açılması bir gelişmenin başlangıcı olabilir mi Wenger, "Bu aşamada alt yapı yetiştirme kalitesinin katkısı büyüktür. Henry ve Anelka 17, Petit ve Thuram 18 yaşında yıldızlaştı. Ben yaşa bakmam. Teknik beceri her yaşta kendisini gösterir" diyor. Galatasaray’da Emre bu işaretleri vermedi mi Fatih inanılmaz bir kabiliyet. Ama rakibi içeriye kaçırmak gibi basit duruş hatalarına aldırmıyor. Ümit hareket halinde topla buluşma zamanlamasını en iyi çözen genç oldu. Ama bu yıl sahada "diri" değil. Sanki Fatih gitti, bu ayrıcalıkları üreten hoca yok oldu. Gerçek yıldız 30 - 40 yıl önce de Pele ve Maradona gibi erken yaşta sahaya iner. 
     Şimdi ders alınacak nokta şu Fransa sadece "alt yapı politikası" ve "dışa açılma" prensibini oturtmadı. Buna "borçsuz kulüp" ilkesi ile "ekonomik devrimi" ekledi ve dopingi en ağır suç sayan ve kovalayan Avrupa ülkesi olarak sivrildi. Galatasaray gibi Avrupa şampiyonu olan Marsilya’yı maç satın aldığı için küme düşürüp başkanı Tapie’yi iki yıl hapis yatırdı. Fransızlar bu sosyal devrimlerle bir yandan gençlere erken forma şansı tanırken diğer taraftan da 29 yaşındaki futbolculara "yaşlı" gözüyle baktılar. İlginçtir bugün bir genç kabiliyet 29 yaşındaki oturmuş futbolcudan hem üç defa ucuza transfer ediliyor, hem de verimi daha fazla oluyor. Sonuç futbolu ticaretleştirmek isteyenlere karşı insan vücudu fair - play tedbirleriyle korunuyor. 
     


 SPOR 

































</TEXT>
</DOC>
