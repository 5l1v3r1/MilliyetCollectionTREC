<DOC>
<DOCNO> 49766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun03.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD savaş uçakları Kabil ve Kandahar'ı bombaladı 
</HEADLINE>
<TEXT>

     ABD'nin Afganistan'a yönelik askeri operasyonu 25. gününe girerken, Amerikan savaş uçaklarının bugün de güneydeki Kandahar kentini bombaladığı bildirildi. 
     Bölgedeki kaynaklar, bu sabaha karşı düzenlenen saldırıya katılan Amerikan savaş uçaklarının en az iki kez şehrin üstünde uçtuğunu ve en az bir defa şiddetli bir patlama sesi duyulduğunu söylediler. 
     Reuters muhabiri, patlamanın çok şiddetli olduğunu belirterek, ''Çok büyüktü, bütün binalar sallandı'' dedi. 
     ABD'ye düzenlenen saldırılardan sorumlu tutulan Suudi terörist Usame Bin Ladin ve onu himaye eden Afganistan'daki Taliban yönetiminin lideri Molla Muhammed Ömer'in karargahı durumundaki Kandahar'a yönelik saldırıların ilkinin TSİ 06 00'da, ikincisinin ise 1 saat sonra meydana geldiği bildiriliyor. 
     Uçakların bugünkü saldırılarında şehrin batısındaki hedefleri bombaladığı ve bombalamanın yoğunluğu yüzünden evlerin camlarının kırıldığı kaydedilirken, saldırılardaki olası kayıplar hakkında bilgi edinilemediği bildiriliyor. 
     Kandahar'daki saldırılar nedeniyle şehir sakinlerinin köylere ya da Pakistan sınırına doğru kaçtıkları belirtiliyor. 
     ABD'nin, Taliban'ın Radyo Kandahar'ının frekansına girerek, şehirdekilere propaganda yayını yaptığı ve halktan Taliban konusunda uyanık olmalarının istendiği de kaydediliyor. 
     Afgan İslam Ajansı AIP , iki bölümden oluşan ABD yayınlarının ilk bölümünde Afgan müziği çalındığını, ikinci bölümde ise halka, özellikle de Taliban üyelerine, hareketi terk etmeleri aksi halde ölümle karşı karşıya kalacakları uyarısında bulunulduğunu haber verdi. 
     
     Kabil'e de bomba... 

     Öte yandan Amerikan savaş uçakları, Afganistan'ın başkenti Kabil'in kuzeyindeki cephe hattında bulunan Taliban mevzilerine deyoğun bombardıman düzenledi. 
     Görgü tanıkları, Kabil'deki cephe hattına bugüne kadarki en şiddetli bombardımanlardan birinin yapıldığını belirterek, bölgeye bu sabah en az 8 bomba atıldığını söyledi. 
     Bombaların düştüğü yerlerden gökyüzüne yoğun kara duman yükselirken, cephe hattında bulunan bir gazeteci 3 bombanın düştüğünü gördüğünü bildirdi. 
     






</TEXT>
</DOC>
