<DOC>
<DOCNO> 12405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sonspo02.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet'li Kings evinde Rockets'ı 125-109 yendi 
</HEADLINE>
<TEXT>

     ABD Profesyonel Basketbol Ligi NBA'de Hidayet Türkoğlu'nun da oynadığı maçta Batı Bölümü Pasifik Grubu lideri Sacramento Kings, evinde Houston Rockets'ı 125-109 yendi. 
     Kings, Pasifik Grubu'nun beşincisi Rockets'ı Sacramento'da ağırladı. 
     Maçın başında ilk 14 şutu da sayıyla sonuçlanan Kings, birinci çeyrekte 46 sayı attı. Yedekler arasında maça çıkan ve 17 dakika süreyle forma giyen Hidayet Türkoğlu, 9 sayı kaydetti, 1 ribaund aldı. 
     3 sayılık atışlarda 2'de 1, 2 sayılık atışlarda 3'de 2 oranında başarı sağlayan Hidayet, kullandığı 2 faul atışını da sayıya çevirdi. 
     Takımın yıldızları Predrag Stojakoviç 29 sayı, Chris Webber 28 sayı, 12 asist, 10 ribaund gerçekleştirdi. 
     Rockets'da ise Cuttino Mobley 30 sayı üretti. Ligde hala play-off serisini garantileyen tek takım konumundaki Doğu Bölümü Atlantik Grubu lideri Philadelphia 76ers, Pasifik Grubu yedincisi Los Angeles Clippers'a deplasmanda 88-77 yenildi. 76ers'a karşı evinde üst üste 7. galibiyetini alan Clippers'da, 5 maçlık cezası biten Lamar Odom, 25 sayı kaydetti, 6 asist yaptı. Ligin anti-doping kurallarına karşı geldiği için 5 maç ceza alan Odom, Clippers'da genellikle her maç en iyi istatistiğe sahip oyuncu oluyor. 
     Antrenör Larry Brown ve skorer oyuncusu Allen Iverson'dan yoksun 3. maçına çıkan 76ers, üst üste -bütünü deplasmanda- 4. yenilgisini de aldı. Philadelphia 76ers, 16-20 Şubat 1999'dan buyana ilk kez art arda 4 deplasman maçını kaybetti. 
     Bilindiği gibi sağlık sorunları olan Brown, kontroller için takımın başında bulunmuyor. Iverson da bacağındaki sakatlığı henüz iyileşmediği için forma giyemiyor. Iverson'ın yerine ilk 5'te forma giyen Aaron McKie ise 22 sayıyla takımın en skorer oyuncusu oldu. 
     Sonuçlar şöyle 
     Cleveland Cavaliers-New York Knickerbockers 75-110 
     New Jersey Nets-Vancouver Grizzlies 104-90 
     Toronto Raptors-Indiana Pacers 102-81 
     Chicago Bulls-Orlando Magic 95-103 
     Dallas Mavericks-Portland Trail Blazers 88-96 
     Phoenix Suns-Washington Wizards 105-91 
     Utah Jazz-Detroit Pistons 84-79 
     Los Angeles Clippers-Philadelphia 76ers 88-77 
     Sacramento Kings-Houston Rockets 125-109 




</TEXT>
</DOC>
