<DOC>
<DOCNO> 34721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sondun04.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kate Winslet yeni evini hayaletle paylaşacak 
</HEADLINE>
<TEXT>

     Titanik filminin yıldızı Kate Winslet'in yeni aldığı evini, ''arkadaş canlısı bir hayaletle'' paylaşacağı uyarısı yapıldı. 
     İngiltere'de yayınlanan Daily Telegraph gazetesinin haberine göre, Winslet'in satın aldığı evin yakınındaki Camelot Kalesi Hoteli'nin sahiplerinden John Mappin, ''arkadaş canlısı'' olarak tanımladığı hayaleti görenler bulunduğunu ifade ederek, ''Umarım Kate evden ayrılmaz'' dedi. Haberde, Kate Winslet'in elden geçirmeyi düşündüğü evin yaklaşık 70 yıl önce ölen bir otel çalışanına ait olduğu belirtildi. Bazı kişilerin, hayaletin eski bir otel çalışanı olduğuna inandığını ve hayaletin işe gidiyor gibi evden otele gittiğini söyleyen Mappin, hiç kimsenin hayaletten ürkmediğini, onun evin bir unsuru olduğunu belirtti. Winslet'in satın aldığı ev, İngiltere'nin güneybatı sahilindeki Tintagel'de bulunuyor ve efsaneye göre Kral Arthur'un yaşadığı yer olan Camelot'a ait Tintagel Kalesi harabelerine yakın. 







</TEXT>
</DOC>
