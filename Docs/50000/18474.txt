<DOC>
<DOCNO> 18474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/siyaset/siy05.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlalleri Örtme Komisyonu’ 
</HEADLINE>
<TEXT>

Milletvekili Mehmet Bekaroğlu, TBMM İnsan Hakları Komisyonu’nun, ihlalleri ortaya çıkaracağına, örtmeye çalıştığını söyledi. "Bu nedenle Başkanlık MHP’ye verildi" dedi 
     SALİHA ÇOLAK Ankara 

     TBMM İnsan Hakları Komisyonu’nun FP’li üyesi Mehmet Bekaroğlu, komisyonun "pasif" kaldığını belirterek, "Komisyon, ihlalleri ortaya çıkarıp, sorumluların cezalandırılmasını sağlayarak, Türkiye’ye yönelik iddiaların ortadan kaldırılmasını sağlamaktan çok, ihlalleri örtmek için çalışıyor" dedi. 
     Komisyonun, geçen dönem ciddi çalışmalar yaptığını vurgulayan Bekaroğlu, "Bunlar daha çok Başkan Sema Pişkinsüt’ün kişisel çabalarıyla ortaya çıkmıştı. Cezaevleri raporundan bazı çevreler rahatsız oldu. Bu nedenle Başkanlık MHP’ye verildi" iddiasında bulundu. 
     Komisyonun toplanmadığını, kurulan alt komisyonlarla da işin sulandırıldığını söyleyen Bekaroğlu sözlerini şöyle sürdürdü 
     "Hayata Dönüş Operasyonu’nun ardından kurulan ve operasyon sırasında hak ihlali olup olmadığını inceleyecek olan komisyon, 4 Ocak’tan bu yana rapor çıkarmadı. Bu yıl komisyon hiçbir şey yapmadı, birkaç yurtdışı geziye çıkıldı, orada da ne yapıldığını kimse bilmiyor. 
     Operasyona ilişkin inceleme yapan komisyon işi ciddiye almıyor. Görüşmeler sırasında tutanak bile tutulmamış. Sular akıyor, kantinde yiyecek var’ gibi ipe sapa gelmez açıklamalar yapılıyor. Görevleri aksatmaya devam ederse, komisyonun 5 FP’li üyesiyle birlikte istifa edeceğiz." 
     



 SİYASET 














</TEXT>
</DOC>
