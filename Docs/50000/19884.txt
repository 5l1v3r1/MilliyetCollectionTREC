<DOC>
<DOCNO> 19884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/ekonomi/eko01.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç liderden IMF’ye güven mektubu... 
</HEADLINE>
<TEXT>

Üç lider IMF’ye programı destekledikleri yönünde mektup gönderdi 
     ANKARA Milliyet 

     Özellikle uluslararası piyasalarda programa siyasi destek’ konusundaki endişeler dile getirilirken Başbakan Bülent Ecevit, Başbakan yardımcıları Devlet Bahçeli ve Mesut Yılmaz’ın programı destekledikleri yönünde IMF’ye mektup gönderdikleri açıklandı. Devlet Bakanı Kemal Derviş, liderlerin mektubu ile yeni programı içeren niyet mektubunu cuma günü IMF yönetimine gönderildiğini söyledi. Fon İcra Kurulu’nun da programı 15 Mayıs Salı günü toplanarak görüşeceğini bildiren Derviş, kurulda 9 ay içinde gelecek 15 milyar dolara yakın dış finansmanın kesinleşmesiyle para ve maliye programının da son şeklini alacağını söyledi. 
     
     15 milyar dolar geliyor 
     Derviş, dün düzenlediği basın toplantısında, IMF ve Dünya Bankası’ndan alınacak 15 milyar dolarlık kredi için de, "Biliyorsunuz, bunun 10 milyarı yeni, aşağı yukarı 5 milyar doları da zaten 2000 programı çerçevesinde öngörülmüş bir kaynaktır. Kredi, programın uygulanmasına bağlıdı" dedi. Derviş, Dünya Bankası’nın 2.4 milyar dolarlık kredisinin birinci diliminin haziranda, ikinci diliminin de aralık ayında gelmesinin beklendiğini belirtti. 
     Desteğin nasıl geleceği sorusu üzerine, Derviş, "Stand - by’ın şartları çok daha uygun, vadesi beş yıla kadar uzayabiliyor" diye konuştu. 
     Derviş, IMF’ye verilen niyet mektubu konusunda üç siyasi parti liderinden destek istenip istenmediğine ilişkin bir soruya verdiği yanıtta da "Başbakan ve başbakan yardımcıları bu desteği yolladıkları bir mektupla belirtiler. Bu mektup da niyet mektubu ile birlikte cuma günü gönderilmiştir" dedi. 
     Derviş, "Tekrarlıyorum 15 Mayıs’ta inşallah ülkeye çok önemli bir dış kaynağın uygun maliyetle ve vadeyle girmesini sağlamış olacağız" diye konuştu. Derviş, Telekom yasa tasarısının bu hafta içinde, hatta hafta başında Meclis’e sevkedilebileceğini bildirdi. 
     
Kritik pazarlık öncesi karşılıklı mesajlar geldi      Olmayan parayı veremem’ 
     Devlet bakanları Kemal Derviş ile Mehmet Keçeciler, Maliye Bakanı Sümer Oral ve Türk - İş Başkanı Bayram Meral, bugün yaklaşık 450 bin kamu işçisi adına yürütülen toplu iş sözleşmelerini görüşmek için toplanacak. 
     Derviş, görüşme öncesinde dün sorular üzerine şunları söyledi "Mevcut olmayan bir kaynağı... biliyorsunuz kamu işçisinin ücreti neticede devlet kaynağından sağlanıyor herhangi bir kesime vermek mümkün değil. Dolayısıyla kaynağın sınırları içinde müzakereleri götürmeleri gerekiyor. Ayrıca hem özel sektördeki işçilere kıyasla, hem de devlette çalışan memur arkadaşlara kıyasla kamu işçilerinin durumu göz önünde tutulacak." 
     
     2001’de sıfır zam olmaz’ 
     Meral ise dün yaptığı açıklamada, ilk altı ay için yüzde 25 zam istediklerini söyledi. Görüşmelerde temel sorunun hükümetin birinci altı ay için teklif ettiği yüzde 18 oranındaki zammın 2002’de ödenmesi önerisi olduğunu söyleyen Meral, 2001’de sıfır’ zam anlamına gelen bu formülü kabul etmeyeceklerini de vurguladı. Kendilerinin ücretlere 2, 3 ve 4’üncü altı aylar için gerçekleşen enflasyon oranında zam istediklerini, hükümetin ise hedeflenen enflasyona göre zam vermeyi önerdiğini söyleyen Meral, bu maddeyi de kabul etmeyeceklerini vurguladı. 
     



 EKONOMİ 





















</TEXT>
</DOC>
