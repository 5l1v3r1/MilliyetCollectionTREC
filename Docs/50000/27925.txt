<DOC>
<DOCNO> 27925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sontur09.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu haberi okuyun ve otomobil kullanırken hep aklınızda tutun 
</HEADLINE>
<TEXT>

     Bursa'da meydana gelen trafik kazasında, İstanbul'dan, Balıkesir'in Ayvalık İlçesi'ne tatile giden bir ailenin 5 yaşındaki ikiz kızlarından biri öldü. 
     İstanbul Üsküdar'da oturan Zeynep Bal 32 , ikiz kızları Esin ve Esra 5 , oğlu Orkun Bal 12 veannesi Şöhret Ulutürk 55 ile Ayvalık'a gitmek üzere, 34 TN 631 plakalı otomobiliyle yola çıktı. 
     Güzel bir tatilin hayalini kuran ailenin mutluluğu, Bursa yakınındaki Dürdane Rampası mevkiinde, otomobilin takla atması sonucu son buldu. 
     Kazada, Zeynep, Esra ve Orkun Bal ile Şöhret Ulutürk yaralanırken, ikizlerden Esin Bal, ambulansla Bursa Devlet Hastanesi'ne kaldırılırken yolda hayatını kaybetti. 
     Kızının ölümünden haberi olmayan ve kazanın şokunu üzerinden atamayan Zeynep Bal'ın hastanedeki feryatları yürek parçaladı. Sürekli kızının sağlık durumu hakkında bilgi almaya çalışan genç annenin, ''Yavrumu kucağıma aldığımda her yerinden kan akıyordu. Ne olur biri bana iyi olduğunu söylesin'' sözleri çevredeki herkesi duygulandırdı. 
     Bu arada, kazadan hafif yaralı olarak kurtulan ve sağlık durumlarının iyi olduğu bildirilen Orkun Bal ile Şöhret Ulutürk Bursa SSK Hastanesi'ne kaldırılırken, ikizini kaybeden Esra Bal ile Zeynep Bal'ın tedavileri Bursa Devlet Hastanesi'nde sürdürülüyor. 
     
     






</TEXT>
</DOC>
