<DOC>
<DOCNO> 12903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sontur09.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Karakaş da CHP'den istifa etti... 
</HEADLINE>
<TEXT>

     CHP eski milletvekili Ercan Karakaş ile sinema sanatçısı Halil Ergün'ün de aralarında bulunduğu bir grup CHP'li, partiden istifa ettiklerini açıkladı. 
     Türkiye Gazeteciler Cemiyeti'nde TGC düzenlenen basın toplantısında konuşan Ercan Karakaş, SHP ve CHP'nin yalnızca iktidarda değil muhalefet olduğu son 5 yılda da sürekli oy kaybettiğini belirterek, bunun nedenini Deniz Baykal yönetiminin ''içeriksiz politikalarına'' bağladı. 
     İstanbul başta olmak üzere yüzü aşkın il ve ilçe örgütünün görevden alındığını, ''usulsüz yöntemlerle binlerce yığma üye kaydedilerek kongre delegelerinin değiştirildiğini'' ileri süren Karakaş, ''Yeni bir siyasi kültürden bahseden Baykal yönetimi, siyasi etikten yoksun tam bir 'entrika kültürü' yaratmıştır'' şeklinde konuştu. 
     Türkiye'yi ancak sol değerlere bağlı, ülkenin farklı koşullarına uygun, toplumla bütünleşen ve ona güven veren yeni bir siyasi oluşumun düzlüğe çıkaracağını vurgulayan Karakaş, ''Böyle bir oluşuma katkıda bulunmak amacıyla uzun yıllar içerisinde bulunduğum CHP'den kaçınılmaz olarak ayrılıyorum'' dedi. 
     Basın açıklamasının ardından gazetecilerin sorularını cevaplandıran Karakaş, istifalarla birlikte kenara çekilmediklerini, sosyal demokrat değerlere bağlı yeni bir parti kurmak istediklerini bildirdi. Karakaş, bir gazetecinin, ''Erdal İnönü'ye teklif götürdünüz mü '' sorusu üzerine, şu yanıtı verdi 
     ''Sayın Erdal İnönü, herkese ders olacak bir harekette bulunmuş ve istifa etmiştir. Kendisi çok saygın bir kişiliktir, sosyal demokrasi hareketine en zor dönemde 10 yıl hizmet vermiş ve kendi kararıyla çekilmiştir. Ben ve arkadaşlarım kendisiyle aylardır görüşüyoruz ama takdir kendisinin. Eğer bizler geçmiş yanlışlardan arınmış olarak gerçek anlamda bir sol sosyal demokrat parti oluşturabilirsek benim hiç kuşkum yok ki sayın Erdal İnönü, bunun içerisinde mutlaka çok önemli bir yer alacaktır ve böyle bir oluşumu destekleyecektir.'' 




</TEXT>
</DOC>
