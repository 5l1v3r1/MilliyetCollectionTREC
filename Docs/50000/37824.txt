<DOC>
<DOCNO> 37824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur20.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanker karaya oturdu, mürettebatı kayıplara karıştı 
</HEADLINE>
<TEXT>

     Samsun'da, sahibi henüz belirlenemeyen 5 bin grostonluk tanker, kaçak mazot boşaltırken karaya oturdu. 
     Kutlukent Beldesi Aygaz Dolum Tesisleri sahilinde araçlara kaçak mazot boşaltan,''M T-İlkin'' adlı 5 bin grostonluk tanker, sabaha karşı boşaltım yaptığı yerde manevra yapamayınca karaya oturdu. Paniğe kapılan 8 kişilik mürettebat, tankeri terk ederek olay yerinden kaçtı. 
     Sabah, sahilde karaya oturmuş tankeri gören vatandaşlar, durumu Sahil Güvenlik Komutanlığı'na bildirdiler. Olay yerine gelen Salih Güvenlik Komutanlığı ekipleri, depoları tamamen mazot dolu tankerde arama yaptılar. Yapılan kontrollerde, tankerin kime ait olduğunu gösteren belge bulunamadı. 
     Yetkililer, tankerin kime ait olduğunun araştırıldığını belirterek, ''Bölgemizde kaçak mazot olayları olabiliyor. Bu tankerinde sadece kaçak mazot işi yaptığı kanısındayız. Çünkü, tankerden, kime ait olduğu, nerede yapıldığını veya mazotla ilgili evrak çıkmadı. Tanker, büyük bir ihtimalle karada bulunan araca mazot pompalarken, manevra yapamadı ve karaya oturdu. Mürettebatta yakalanacaklarını anlayınca kaçtı'' dediler. Yetkililer, ayrıca, tankere yardımcı olan bir teknenin de 300 metre açıkta battığını, tankerin Samsun Limanı'na çekileceğini, olayla ilgili soruşturmanın sürdürüldüğünü bildirdiler. 







</TEXT>
</DOC>
