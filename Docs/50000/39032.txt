<DOC>
<DOCNO> 39032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/spor/spo01.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum şaşırdı 
</HEADLINE>
<TEXT>

Beşiktaş’ın Alman hocası, ilk iki haftada iyi oynamalarına karşın başarısız sonuçlar aldıklarını hatırlattı, "Diyarbakır’a karşı kötü oynadık, ancak farklı kazandık" dedi 
     SİYAH - Beyazlı ekibin teknik direktörü Christoph Daum, Diyarbakır maçında oynanan futbolu beğenmezken, farklı galibiyete sevindi. Tecrübeli hoca "Trabzonspor ve Beşiktaş maçlarında çok iyi oynamıştık. Ancak bir türlü galip gelememiştik. Diyarbakırspor karşısında ise oyun olarak vasattık. Ama savunmadaki performansımız ve goller güzeldi" dedi. 
     STAVRUM’LA ilgili eleştirilere de yanıt veren Daum, "Ben bütçeye göre golcü aldım. Daha iyisi olamazdı. Elimde para olsaydı Batistuta veya Elber’i transfer ederdim" yorumunu yaptı. Siyah - Beyazlı ekibin hocası, sözlerini şöyle sürdürdü "Sezon sonuna kadar bu kadroyla devam edeceğiz. Bütçemizde değişiklik olmadığına göre bu kaçınılmaz". 
     LİGDE aldıkları ilk galibiyetin kendileri için çok önemli olduğunun altını çizen Daum, "Takım özgüven kazandı. Aldığımız üç puanın psikolojik olarak da futbolcularıma çok şey katacağına inanıyorum" diye konuştu. Yönetici Mete Düren de, yeni bir başlangıç yaptıklarını, amaçlarının bundan sonra seri galibiyetler almak olduğunu ifade etti. 
     
Fevzi yine kaleye geçtiKjaer ısınma hareketleri sırasında sakatlanınca genç kaleciye gün doğdu 
     BEŞİKTAŞ’ın Danimarkalı kalecisi Peter Kjaer, maç öncesi ısınma hareketleri sırasında sakatlandı ve yerini Fevzi’ye bıraktı. Sırtından sakatlanan tecrübeli file bekçisi kadrodan çıkarılırken, daha sonra da Alman Hastanesi’nde kontrolden geçti. Bu futbolcunun durumu bugün netleşecek. 
     KJAER’in transferiyle gözden düşen, hafta içinde de haciz baskınıyla sarsılan Fevzi, sürpriz sakatlık sonrası bir anda kendini kalede buldu. Fevzi, Diyarbakır maçında başarılı bir performans gösterip, yaptığı kurtarışlarla kalesinde güven verdi. Yedeği olarak da Yasin kulübede yer aldı. 
     



 SPOR 



























</TEXT>
</DOC>
