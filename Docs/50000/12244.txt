<DOC>
<DOCNO> 12244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sonspo04.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Fatih Terim'den vazgeçiyor gibi... 
</HEADLINE>
<TEXT>

     İtalyan spor gazeteleri artık Milan'ın gelecek sezon teknik direktörlüğe Fatih Terim'i getireceği iddialarından vazgeçti. 
     Basında yer alan haberlerde, İtalya'da kalacağını ve bir takımla görüştüğünü söyleyen Marcello Lippi'nin, Milan'a gitme ihtimali yüksek gösteriliyor. Milan Kulübü Başkanı Silvio Berlusconi de televizyon programlarına verdiği demeçte, Maldini-Tassotti ikilisinin başarılı olması halinde gelecek yıl da görevde kalabileceklerini belirtti. 
     Sağ görüşlü Forza İtalya partisinin lideri de olan Berlusconi, bundan sonra siyasetten boş kalan vaktini takıma ayıracağını ifade ederken, takıma takviye yapılacağını da söyledi. 15 yıl öncesindeki büyük Milan'ı yaratmak istediğini ve 2 büyük futbolcuyu gelecek sezon Milan'a getireceği belirten Berlusconi, ''Rui Costa gibi bir orta saha oyuncusuna ihitiyacımız var. Onu almak için girişimde bulunacağız ama Cecchi Gori onu bırakmayacağını önceden söyledi'' dedi. 
     Milan 2. Başkanı Galliani ise transfer için son 3 yılda 420 milyar İtalyan Lireti harcama yaptıklarını dile getirildi. Kırmızı-siyahlı kulübün daha önceden transfer listesinde yer alan Galatasaraylı Jardel'i artık düşünmediğini yazan La Gazzetta dello Sport gazetesi ise Milanlılar'ın forvet oyuncusu için Leeds'ten Mark Viduka'yı transfer etmek istediklerini öne sürdü. 
     Viduka'nın, Juventus'un da listesinde olduğunu ifade eden gazetede ayrıca, Lazio'dan Hernan Crespo ve Marcello Salas'ın halen Milan'ın transfer etmek istediği oyuncular arasında bulunduğu kaydedildi. 
     Tutto Sport gazetesi ise İnter'in transfer listesinde Jardel'i göstermeye devam ediyor. 




</TEXT>
</DOC>
