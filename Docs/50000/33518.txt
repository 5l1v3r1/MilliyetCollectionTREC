<DOC>
<DOCNO> 33518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/ekonomi/aeko.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer revizyona çağrıldı 
</HEADLINE>
<TEXT>

Kurlardaki yükseliş ve yüksek faizler yüzünden bazı program hedeflerinde yapılacak değişiklik, IMF Birinci Başkan Yardımcısı Fischer ile birlikte belirlenecek 
     HARUN GÜREK Ankara 

     Döviz kurundaki yükseliş ve yüksek faizler ekonomik programda revizyonu gündeme getirdi. Uluslararası Para Fonu IMF Birinci Başkan Yardımcısı Stanley Fischer değişiklikleri görüşmek üzere Ankara’ya geliyor. 
     Fischer ile yapılacak görüşmelerde kurlardaki belirsizliğin ortadan kaldırılması için müdahale olanağının daha belirgin hale getirilmesi ve kurlar üzerindeki kontrolün artırılması ele alınacak. Dalgalı kur sistemine geçilmesinde büyük rol oynayan Fischer, Türkiye’nin daveti üzerine önümüzdeki pazartesi günü Ankara’ya gelecek ve Başbakan Ecevit tarafından da kabul edilecek. Fischer çarşamba günü Türkiye’den ayrılacak. Fischer’in davet edilmesinde, IMF Türkiye Masası Şefi Juha Kahkonen başkanlığındaki heyetle sürdürülen dokuzuncu gözden geçirme çalışması sırasında hedef ve politikalarda bazı değişiklikler gerektiğinin ortaya çıkması etkili oldu. 
     
     Piyasa düzgün işleyecek’ 
     Devlet Bakanı Kemal Derviş, "Bazı ufak değişiklikler olabilir ama çok önemli değil" dedi. Derviş, Maliye Bakanı Sümer Oral ile görüşmesinin ardından yaptığı açıklamada da kur hedeflerinin bulunmadığını belirtti ve "Ancak, döviz piyasalarının düzgün işlemesi için elimizden geleni yapacağız. Bütün kurumların elbirliğiyle çalışması gerekir" dedi. Derviş, bütçe gelirlerindeki artışın sevindirici olduğunu, gelirlerdeki gelişmenin aynı trendde gitmesi halinde reel sektörü biraz rahatlatacak önlemlerin alınabileceğini kaydetti. 
     Bu arada Juha Kahkonen Başkanlığı’ndaki IMF heyeti ile Maliye Bakanı Sümer Oral’ın görüşmesinde, vergi gelirlerinin hedeflerin üzerinde olduğu ve yıl sonuna kadar bütçede herhangi bir sorun olmayacağı konusunda görüşbirliğine varıldı. 
     
     Kontrollü kur formülü 
     Derviş, daha kontrollü bir kur politikasına geçişte Fischer’i ikna etmeye ve bunu programa koyarak yazılı hale getirmeye çalışacak. Görüşmelerde hedeflerde değişiklik ele alınacak. 1 milyon 300 bin liralık yıl sonu dolar kuru hedefinin değişmesi bekleniyor. Yüzde 90’lardaki yüksek faizin devam etmesi halinde, faiz yükü artacak, bu da enflasyon, bütçe, büyüme hedeflerinde değişikliği kaçınılmaz kılacak. Fischer’le görüşmede toptan eşya fiyatlarındaki 57.6’lık enflasyon hedefinin ve eksi 3 olarak hedeflenen ekonomideki küçülme rakamının da yükseltilmesi gündeme gelecek. 
     
     Ortak açıklamayla moral verecekler 
     Bakan Derviş, Fischer’le ortak basın toplantısı veya telekonferans yoluyla iç ve dış kamuoyuna mesaj vereceklerini belirterek, şöyle dedi "Sanıyorum iyi bir şey olacak. Her konuda birlikte çalışmaya devam edeceğimizi göstereceğiz." Hazine’nin bugün yapacağı iç borç ihalesinin de iyi geçeceğini belirten Derviş, "Piyasalar adım adım iyiye gidiyor. Bu hafta çok daha olumlu geçecek. Böyle bir bunalımdan ülkeler 4 ayda çıkamıyor. Bunun bir süresi var. Bunu hep beraber kısaltmamız gerek" diye konuştu. 
     
     Türkiye’yi döviz geliri kurtaracak 
     Cari işlemler bakımından Türkiye’nin Arjantin ve Brezilya’dan daha iyi durumda olduğunu belirten Derviş, bu yıl döviz gelirlerinin, döviz giderlerinden fazla olacağını belirterek, "Bu durumdaki ülkelerde sorunlar mutlaka giderilir. Kur 20 yılın en rekabetçi düzeyinde. İhracat ve turizme dayalı büyüme sürecibaşlayabilir" dedi. Derviş, geçen yıl 10 milyar dolar açık veren cari işlemlerin bu yıl revize edilmiş 2.5 milyar dolarlık hedefin üzerinde fazla vereceğini kaydetti. İthalat ve ihracat, dış yatırım, turizm, yurtdışındaki işçilerin gönderdiği gelirler cari işlemler hesabına giriyor. Bu yıl, ihracat, turizm gelirlerindeki artış ve ithalattaki gerileme cari işlemlerin fazla vermesini sağlayacak. 
     



 EKONOMİ 





















</TEXT>
</DOC>
