<DOC>
<DOCNO> 19018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sonspo06.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakat olan Johnson'ın durumu belirsizliğini koruyor 
</HEADLINE>
<TEXT>

     Fenerbahçe, Galatasaray maçının hazırlıklarına 1 günlük izinden sonra bugün yaptığı antrenmanla başladı. 
     Teknik Direktör Mustafa Denizli yönetiminde Samandıra Tesisleri'nde gerçekleştirilen ve 1.5 saat süren idmanda, sarı-lacivertliler kondisyon ağırlıklı çalıştılar. Futbolcular koşu, dar alanda çabukluk ve pres çalışması ve yarı sahada çift kale maç oynadılar. 
     Denizli, pres çalışması sırasında, futbolcularını sürekli olarak uyararak, rakiplerine adeta nefes aldırmamalarını istedi. 
     Antrenmana hafif sakatlıkları bulunan Rüştü, Baliç, Ogün, Abdullah, Mustafa Doğan ve Semih katılmadı. Sakatlığı süren Johnson da Almanya'da tedavi olduktan sonra bugün takımdan ayrı olarak koşulara başladı. 
     Fenerbahçe, Galatasaray maçının hazırlıklarını yarın yapacağı idman ile sürdürecek. 
     
     Johnson "İyileşirsem oynamak istiyorum" 
     Fenerbahçe'nin Ganalı futbolcusu Johnson, sakatlığının düzelmesi halinde Galatasaray, maçında forma giymek istediğini söyledi. 
     Almanya'da tedavisini yaptırdığını ve sakatlığının iyileşme sürecinde olduğunu belirten Johnson, ''Tedavimi yaptırdım ve çalışmalara başladım. Pazar günü çok iyi mücadele edip, sahadan galibiyetle ayrılmak istiyoruz. Tam olarak iyileşirsem, ben de oynamak istiyorum '' diye konuştu. 
     
     Açık tribünün durumu yarın belli olacak 
     Fenerbahçe Kulübü'nün, Şükrü Saraçoğlu Stadı'nda yaptırdığı kale arkası tribününün inşaatı hızla sürüyor. 
     Tribünün, Fenerbahçe ile Galatasaray maçında seyircilere açılıp açılmayacağının yarın kesinlik kazanması bekleniyor. 






</TEXT>
</DOC>
