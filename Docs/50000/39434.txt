<DOC>
<DOCNO> 39434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur19.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "Doğrudan askerle ilgili değil" 
</HEADLINE>
<TEXT>

     Milli Savunma Bakanı Sabahattin Çakmakoğlu, işadamı Üzeyir Garih'in öldürülmesiyle ilgili olarak, ''Her türlü ihtimal vardır. Peşin bir hükümde bulunmak erken olur'' dedi. 
     Çakmakoğlu, Deniz Kuvvetleri Komutanı Oramiral Bülent Alpkaya ile Hava Kuvvetleri Komutanı Orgeneral Cumhur Asparuk'un kendisini ziyareti sırasında, bir gazetecinin, Garih'in öldürülmesiyle ilgili sorusunu yanıtladı. 
     ''Üzeyir Garih cinayetiyle ilgili bir askerin ismi ortaya atıldı. Bu konuda size intikal eden son bilgi nedir '' sorusu üzerine, Çakmakoğlu, ''Bilgi, sizin de kamuoyunun da henüz duymuş olduğu bilgilerdir. Bunu, askerden birisi olması nedeniyle doğrudan askerle bir ilgisi şeklinde yorumlamamak lazım'' diye konuştu. 
     Polisin çok yönlü araştırmasının sürdüğünü ifade eden Çakmakoğlu, şöyle konuştu 
     ''Olayın başından itibaren benim görüşüm, olayın çözümü için önünün, arkasının çok yönlü olarak araştırmaya muhtaç olduğu şeklindedir. Her türlü ihtimal vardır. Peşin bir hükümde bulunmak erken olur. Polisimizin ve istihbarat makamlarımızın bu konuda yoğunlaşan çalışmaları, hepimizi üzmüş bulunan bu olayın çözümlenmesinde faydalı olacaktır. Olay çözüldüğü takdirde hiç olmazsa bir ölçüde kamuoyu rahatlayacaktır.'' 
     Çakmakoğlu, Garih'in, bir Türk vatandaşı olarak devlete, topluma çok bağlı bir insan ve başarılı bir işadamı olduğunu vurgulayarak, ''Üzeyir Garih, Ortadoğu'da olsun, dünyadaki ikili ilişkilerde olsun, Türk devletine ve milletine elinden geldiğince yardımcı olmuş güzide bir kişiliğe sahipti'' dedi. 
     
     
     
     







</TEXT>
</DOC>
