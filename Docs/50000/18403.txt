<DOC>
<DOCNO> 18403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sonspo03.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'e antrenör değişikliği yarıyor 
</HEADLINE>
<TEXT>

     Basketbolda Erkekler Avrupa Suprolig çeyrek finalinde Hırvatistan'ın Croatia Insurance Split takımını eleyerek ''Dörtlü Final''e çıkan Efes Pilsen'de antrenör değişikliği, başarı getiriyor. 
     Sezona antrenör Ergin Ataman ile başlayan Efes Pilsen, bu teknik adamın yerine görevlendirdiği yardımcısı Oktay Mahmudi ile Suprolig'de ''Dörtlü Final''e kalma başarısı gösterdi. 
     Efes Pilsen'de, Suprolig'de Pau Orthez, Erkekler Birinci Ligi'nde de Türk Telekomspor karşısında alınan yenilgilerden sonra kulüp tarafından Ergin Ataman'ın görevine son verilerek, yerine Oktay Mahmudi'yi görevlendirmişti. 
     Ataman'ın yerine yardımcısı Oktay Mahmudi'yi antrenör olarak görevlendiren lacivert-beyazlılar, bu teknik adam yönetiminde Suprolig B Grubu'nda yaptığı 4 maçta, 3 galibiyet ve 1 yenilgi alarak grubu 2. sırada tamamlamıştı. 
     Play-off 1.turunda Litvanya'nın Lietuvos Rytas takımıyla eşleşen Efes Pilsen, ilk maçı 89-78 kazanırken, deplasmandaki karşılaşmayı 73-69 kaybetti. Efes Pilsen, Lietuvos Rytas'ı İstanbul'daki son maçta 86-67 mağlup ederek çeyrek finale yükseldi. 
     Lacivert-beyazlılar, çeyrek finalde Hırvatistan'ın Croatia Insurance Split takımı ile eşleşti. Croatia Insurance Split'i ilk maçta 95-69 yenip, 2. karşılaşmada ise 72-64 mağlup olan lacivert-beyazlılar, son maçta kendi sahasında Hırvat ekibini 82-59 yenerek, ''Dörtlü Final''e adını yazdırdı 
     Efes Pilsen, geçen sezon da antrenör Aydın Örs'ün yerine Ergin Ataman'ı görevlendirerek, Avrupa Ligi'nde ''Dörtlü Final''e kalma başarısı göstermişti. 







</TEXT>
</DOC>
