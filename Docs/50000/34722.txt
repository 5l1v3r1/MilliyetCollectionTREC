<DOC>
<DOCNO> 34722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sondun05.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Maymunlar Cehennemi" gişe rekorlarını altüst etti 
</HEADLINE>
<TEXT>

     60'lı yılların klasiklerinden ''Maymunlar Cehennemi'' filminin yeni yapımı, ABD'de gösterime girdikten 3 gün sonra gişe rekorlarını altüst etti. 
     Fransız yazar Pierre Boulle'un aynı adlı romanından sinemaya uyarlanan filmi, Tim Burton yönetti. Mark Wahlberg'in canlandırdığı Leo Davidson isimli bir bilim adamının, insanların köle olduğu, maymunların yönettiği bir gezegene düşüşünü anlatan film, gösterime girdiği Cuma gününden Pazar gününe kadar 68.5 milyon dolarlık iş yaptı. 
     ABD'de hafta sonunun herhangi bir ulusal bayrama denk gelmemesine rağmen bu kadar çok iş yaparak ''Jurassic Park'' filminin 1997'deki rekorunu kıran filmde eski Başkan Abraham Lincoln'ün bir maymunla özdeşleştirilmesi üzerine Hollywood şimşekleri üzerine çekmişti. ABD'nin 16. başkanı Abraham Lincoln'ün heykelinin yerine bir maymun başının oturtulduğu sahne tartışmalar yaratırken, başkent Washington'da bulunan Lincoln Anıtı'ndaki Abraham Lincoln heykelinin, maymun kafasıyla değiştirilmesi fikrinin, yönetmen Tim Burton'a ait olduğu belirtilmişti. Yapımcı şirket Twentieth Century Fox'un bazı yöneticilerinin bile,filmdeki sahneyi görünce tepki gösterdiği belirtilirken, büyük emek harcanan bu filmde, halkın böylesine tartışmalı bir sahneye tepkisi merak ediliyordu. 







</TEXT>
</DOC>
