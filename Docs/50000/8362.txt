<DOC>
<DOCNO> 8362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun20.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı ekonomi uzmanları "Türkiye kısa vade için az kötü olan çözümü seçti" 
</HEADLINE>
<TEXT>

     Yabancı ekonomi uzmanları, Türk hükümetinin dalgalı kura geçme kararını ''kısa vade için az kötü olan çözüm'' olarak değerlendirdi. 
     Fransız haber ajansı AFP, uzmanlara dayanarak geçtiği yorumda, ''Türkiye'nin devalüasyonu tercih ederek, sınırlarını aşmayacak bir bunalım karşısında kısa vadede alınabilecek kararların en az kötüsünü aldığını'' kaydetti. 
     Krize son noktayı koymak için siyasal istikrar ve bankacılık reformunun şart olduğunu vurgulayan ajans, Türk hükümetinin IMF ile anlaşarak 1999 sonlarında sabit kur politikası uygulamaya başladığına, ancak dün geceki toplantıda bu politikadan vazgeçildiğine dikkat çekti. 
     Cumhurbaşkanı Ahmet Necdet Sezer'le Başbakan Bülent Ecevit arasındaki anlaşmazlığın, piyasaların güvenini yok ettiğini ve borsanın dün bu yüzden dibe oturduğunu anımsatan AFP, dalgalı kur politikasına geçiş kararının üç gün süren çalkantının ardından alındığına işaret etti. 
     İngiliz borsa uzmanı Paul Kinghorn'e atıfta bulunan ajans, dalgalı kur kararının ''kısa vadede olumlu sonuçlar doğuracağını, özellikle turizm alanında iyi sonuç verebileceğini'' kaydetti. Başka bir uzmanın da, uzun vadede bu politikanın tehlikeli olabileceğine dikkat çektiğini belirten AFP, ilerde yabancı yatırımcının Türk piyasasına güveninin azalabileceği, enflasyonun artabileceği, tüketim ve alım gücünün düşebileceği uyarısında bulundu. Uzmanlar, Türk ekonomisindeki bunalımın, her ne kadar Moskova ve Doğu Avrupa'daki borsalar bundan olumsuz etkilenmişse de Türkiye'yle sınırlı kalacağını, krizin başka yerlere ''bulaşmayacağını'' düşünüyorlar. Türk Lirası'nın başlıca uluslararası dövizler karşısında yüzde 80 kadar değer yitirebileceğine işaret eden yabancılar, belli bir süre sonunda bu durumun da istikrara kavuşacağını vurguluyorlar. Uzmanların son olarak altını çizdikleri konu ise, hükümetin daha vahim bunalımlarla karşılaşmamak için bankacılık sektöründe reform yapması gerektiği. 




</TEXT>
</DOC>
