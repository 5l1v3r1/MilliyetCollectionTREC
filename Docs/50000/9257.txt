<DOC>
<DOCNO> 9257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/dunya/dun01.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell’a Irak sitemi 
</HEADLINE>
<TEXT>

Cem, ilk kez görüştüğü Powell’a Irak’ı vurmadan önce bize niye haber vermediniz’ diye sordu 
     GÜVEN ÖZALP Brüksel 

     NATO Dışişleri Bakanları toplantısı için Brüksel’de bulunan Dışişleri Bakanı İsmail Cem, ilk kez yüz yüze görüştüğü ABD’li meslektaşı Colin Powell’a Irak konusunda Ankara’nın duyduğu rahatsızlığı iletti. 
     Dışişleri kaynaklarının verdiği bilgiye göre, son derece dostane bir havada geçen görüşmede Cem, Irak politikasının Türkiye’yi yakından ilgilendirdiğine dikkat çekerek, bu konuda "taze bir yaklaşıma" ihtiyaç duyulduğunu ifade etti. Uluslararası toplumun Irak’a yönelik politikalarının Türkiye’ye siyasi ve ekonomik yansımaları bulunduğunu kaydeden Cem, geçmişteki yaklaşımların pek olumlu sonuç vermediğini hatırlattı. 
     
ABD’ye gidecek      Ankara’nın kendisine danışılmadan ya da en azından bilgi dahi verilmeden operasyona girişilmesinden duyulan rahatsızlık da Powell’a iletilen "sitemler" arasında yer aldı. Diplomatik kaynaklar bunun son derece nazik bir dille anlatıldığının altını çizdiler. 
     Irak konusu Ankara’da temaslarda bulunacak olan ABD Dışişleri Bakan Yardımcısı Edward Walker’la yapılacak görüşmelerde enine boyuna değerlendirilecek. 
     Cem - Powell görüşmesinden bir de ABD seyahati çıktı. İki dışişleri bakanının mart sonunda Washington’da bir araya gelecekleri öğrenildi. 
     Powell’ın görüşmede Cem’i resmen davet etmediği, "Sizi Washington’da görmekten memnuniyet duyarım" dediği bildirildi. Bir dışişleri yetkilisi, Cem’in o tarihlerde ABD’ye bir ziyaret yapmasının öngörüldüğünü, Powell’la gerçekleşecek görüşme için de bundan yararlanıldığını ifade etti. 
     


 DÜNYA 










</TEXT>
</DOC>
