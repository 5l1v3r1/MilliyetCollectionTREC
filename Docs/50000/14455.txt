<DOC>
<DOCNO> 14455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur11.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Narkotik köpekleri tankerde 3 trilyonluk uyuşturucu buldu 
</HEADLINE>
<TEXT>

     Van'da, güvenlik güçlerince gerçekleştirilen operasyonda, uyuşturucu taşımacılığında kullanılmak üzere özel olarak yapılmış bir tankerde, 154 kilo bazmorfin ele geçirildi. 
     Alınan bilgiye göre, Van Emniyet Müdürlüğü Kaçakçılık ve Organize Suçlar Şube ekipleri, benzin ve motorin taşımacılığında kullanıldığı süsü verilen bir tankerle, Gaziantep ve diğer batı illerine uyuşturucu götürüleceğine ilişkin ihbarı değerlendirdi. 
     Üç ay süren çalışmalar sonucunda, Şanlıurfa'dan Van'a gelen ve bugün yeniden Van'dan gitmek isteyen Serdar Ercan yönetimindeki 33 HV 749 plakalı tanker, Van-Erciş karayolundaki polis noktasında durduruldu. Burada, eğitimli köpek yardımıyla yapılan aramada, tankerin özel bölmelerinde 150 paket halinde toplam 153 kilo 747 gram bazmorfin bulundu. 
     Piyasa değeri yaklaşık 3 trilyon lira olduğu bildirilen uyuşturucu ile ilgili şoför Serdar Ercan gözaltına alındı. Kimlikleri tespit edilen ve Gaziantep'te oldukları belirlenen 4 kişinin yakalanmasına çalışılıyor. 
     
     



</TEXT>
</DOC>
