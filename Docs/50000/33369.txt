<DOC>
<DOCNO> 33369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sontur13.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan meydanlara Giresun'da çıktı.. 
</HEADLINE>
<TEXT>

     Recep Tayyip Erdoğan, Türkiye'nin sadece siyasette değil, bütün kurumları ile patinaj yaptığını savundu. 
     Erdoğan, 4. Alucra Ekin Festivali'nde yaptığı konuşmada, Türkiye'nin, tarihinin en ağır krizlerinden birini geçirdiğini, bütün göstergelerin biraz daha geç kalınırsa, 21. yüzyılın da heba edileceğine işaret ettiğini savundu. Erdoğan, ''Bu ülke, huzurlu, güvenli gelecek vaat etmediği için insanlar kaçıyor. Türkiye sadece siyasette değil, bütün kurumları ile patinaj yapıyor. Bunu görmemiz lazım. Hatta artık patinaj da yapmıyor, geri kayıyor'' dedi. 
     Erdoğan, Türkiye'nin Türk halkının bu yaşananlara müstahak olmadığını kaydederek, şöyle devam etti 
     ''Onun için bugünden itibaren karamsarlığa kapılmadan el ele, omuz omuza vererek, yepyeni bir şevk ile yepyeni bir heyecanla yeni bir vizyonla başlamak zorundayız. Ülkemizin kat ettiği yol bizi böyle bir kavşak noktasına getirip bırakmıştır. Hangi siyasal görüşten olursak olalım hepimizin bu ülke, bu millet, bu gençler ve bu çocuklar için kalbi çarpıyor. Şunu aklımızdan çıkarmayalım. Başka Türkiye yok. Türkiye'de yaşanan bu krizin atlatılmasında bizden başka biri yardımcı olmayacak.'' 
     Türkiye'nin yaşadığı sosyal ve ekonomik sıkıntıları aşabileceğini de vurgulayan Erdoğan, şunları kaydetti 
     ''Türkiye'nin tarihi birikimi yetişmiş kadroları, iş gücü kalitesi, maddi ve beşeri kaynak potansiyeli, bu sorunları çözecek güce sahiptir. Türkiye'nin şu anda tek eksiği, gücünü doğrudan doğruya milletten alan, hiçkimseye hiçbir kuruma diyet borcu olmayan yönetimdir. Bilgili, dirayetli, irade koyabilen milli ve yerli bir duruş gösterebilen yönetime ihtiyacımız var.'' 
     Erdoğan, ülkeyi yönetenlerin bugüne kadar çok fazla hata yaptıklarını da ileri sürererek, şunları ifade etti 
     ''Yalnış yapma lüksümüz kalmadı. Geri sayım başladı ve artık yasakların olduğu değil, yasaksız bir ülke olmaya mecburuz. Çocuklarımız, gençlerimiz kendilerine ve Türkiye'ye güvensin diye yola çıktık. Yükümüz ağır ama geleceğimiz aydınlıktır.'' 
     
     






</TEXT>
</DOC>
