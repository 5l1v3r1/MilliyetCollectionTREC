<DOC>
<DOCNO> 29546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur18.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar, 'sahipsiz' kaldıklarını öne sürerek Darülaceze'ye sığındı 
</HEADLINE>
<TEXT>

     Memur-Sen İstanbul İl Başkanlığı ve Bem-Bir-Sen Büyükşehir Şubesi'nde yönetim kurulu üyesi olan 11 memur, Kamu Görevlileri Sendika Yasası'nın memurları ''sahipsiz'' bıraktığını öne sürerek, Darülaceze'ye sığınma talebinde bulundu. 
     Memur Sendikaları Konfederasyonu Memur-Sen İstanbul İl Başkanlığı ile Belediye ve Mahalli İdareler Çalışanları Birliği Sendikası Bem-Bir-Sen Büyükşehir Şubesi'nde yönetim kurulu üyesi olan memurlar, sığınma başvurusu yapmak üzere Kayışdağı'ndaki İstanbul Büyükşehir Belediyesi Darülaceze Tesisleri'ne geldiler. 
     Üzerlerinde ''zam'', ''enflasyon'' ve ''vergi'' yazılı çuvalları taşıyan memurlar, artık bu yükleri taşıyamadıklarını söylediler. 
     Memur-Sen İstanbul İl ve Bem-Bir-Sen Büyükşehir Şube Başkanı Nasuh Özdemir, yaptığı basın açıklamasında, son çare olarak Darülaceze'ye sığınma talebinde bulunacaklarını ifade ederek, şöyle dedi 
     ''Artık ayakta duracak halimiz kalmadı. Ev kirası, telefon, elektrik, eğitim ve mutfak masraflarını karşılamak bir yana, bunları düşünmek bile bizi çıldırtıyor. Hükümet, Meclis'ten geçirdiği sahte Sendika Yasası'yla memurun insanca yaşama hakkını elinden almıştır. Bu yasa, memurun sahipsiz kaldığının ispatıdır. Son çare olarak Darülaceze'ye sığınma talebinde bulunacağız.'' 
     
     Talep reddedildi... 
     Daha sonra, Darülaceze Müdür Yardımcısı Bekir Köksal'la görüşen memurlar, sığınma taleplerini içeren dilekçelerini verdiler. 
     Dilekçeleri inceleyen Köksal, ''Sizleri buraya kabul edemeyiz. Darülaceze'ye kimsesiz ve bakıma muhtaç olan insanlar yerleştirilir. Sizlerin sağlık durumu gayet iyi ve buraya yerleşmenizi gerektirecek hiçbir neden bulunmuyor'' dedi. 
     Bunun üzerine Darülaceze'den ayrılan memurlar, ''Görüyorsunuz... Bizi hiçbir yerde, kimse kabul etmedi. Sığınacak başka yerimiz kalmadı'' şeklinde konuştular. 
     Çıkışta, ''vergi'' yazılı çuval taşıyan bir memur, bu yükü artık taşıyamadığını söyleyerek, ölü taklidi yaptı. 






</TEXT>
</DOC>
