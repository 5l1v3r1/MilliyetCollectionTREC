<DOC>
<DOCNO> 37791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sonspo05.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel "Daum, kokain testine kardeşinin saçını verecekti" 
</HEADLINE>
<TEXT>

     Almanya'da yayınlanan haftalık siyasi dergilerden Der Spiegel, Bayer Leverkusen futbol takımının menejeri Reiner Calmund'un ifadesine göre, Beşiktaş teknik direktörü Christoph Daum'un, kendisi için yaptırdığı kokain testinde kardeşinin saçını vermeyi planladığını yazdı. 
     Calmund ifadesinde, Daum'un kokain testi için, Herbert Kaeferstein adındaki adli tıp doktorunun laboratuvarına bir tutam saç gönderdiğini, değerlerin çok yüksek çıkması üzerine, arada bir arkadaş çevrelerinde kokain içtiğini itiraf ettiğini belirtti. 
     Calmund, Daum'un, ''Ancak değerler çok yüksek. Bu mümkün değil. Benim yerime kardeşimin saçı incelenecekti'' şeklinde konuştuğunu söyledi. 
     Koblenz Eyalet Mahkemesi, gelecek günlerde, savcılık tarafından 100 gram kokain satın almakla suçlanan Daum'un, duruşmada sanık olarak hazır bulunup bulunmaması gerektiği konusunda karar verecek. 
     Daha önce Bayer Leverkusen takımını çalıştıran Daum, kokain testinin olumlu çıkmasından sonra görevinden istifa etmiş ve bir süre ABD'de gizlenmişti. 






</TEXT>
</DOC>
