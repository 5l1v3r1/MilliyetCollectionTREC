<DOC>
<DOCNO> 41177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/ekonomi/eko02.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedenin parasını koruyan yok 
</HEADLINE>
<TEXT>

Uzanlar depremzedeler için Telsim yoluyla kestikleri vergileri kasalarına attılar. Maliye Bakanlığı'ndan ses çıkmıyor. Bu Uzanlar'ın ilk vergi kaçağı değil. Daha önce de 90 trilyonluk borçlarını zamanında ödemediler 
     EKONOMİ SERVİSİ 

     Depremzedeler için cep telefonlarından kesilen 10 trilyonluk vergiyi ödemeyip kasaya atan Uzanlar için Maliye Bakanlığı'ndan hiç ses çıkmaması tepki çekiyor. Olayı öğrenen Adapazarı, İzmit Bekirpaşa ve Avcılar depremzede derneklerinin yöneticileri, toplanan vergilerin depremzedelere aktarılmaması konusunu gündeme alacaklarını açıkladılar. 
     Uzan Grubu'nun, lisans devrinden kaynaklanan 90 trilyon liralık KDV borcunu da önce ödemediği, ardından af gibi kanun’dan yararlanarak 13 taksite bağlattığı öğrenildi. 
     
     6 milyon kişiden topladılar 
     Uzanlar'ın özel iletişim vergisi olarak 6 milyon cep telefonu abonesinden kestikleri vergileri Maliye'ye aktarmamakta ısrar etmeleri durumunda Amme Alacaklarının Tahsil Usulü Hakkında Kanun hükümleri uygulanacak. Vergi dairesi, "ödeme emri" göndererek "borcun ödenmesini ya da icra takibi için bir hafta içinde mal beyanında bulunulmasını" isteyecek. Mal beyanında bulunulmaması durumunda "hapsen tazyik" yoluna başvurulacak ve gerekirse tutuklama kararı çıkarılacak. Vergi dairesi, Uzanlar'ın banka hesaplarına el koyabilecek. 
     
     "Yatlar arasında parasızlık" 
     Uzanların bir başka vergi oyunu da, cep telefonu lisansı devrinden kaynaklanan 90 trilyon liralık KDV'nin ödenmemesinde yaşandı. Telsim lisansı alınırken tahakkuk eden 90 trilyonluk KDV yıllarca ödenmedi. Vergiyi ödememek için gittikleri yargıdan eli boş dönen Uzanlar’ın borcu kesinleşti. 
     Dolar milyarderlerini bile kıskandıran muhteşem yatlara, yurtdışında milyonlarca dolarlık taşınmazlara sahip olan Uzanlar, kurtulamadıkları lisans devri KDV'si için bu kez de "Zor durumdayız, taksitlendirilme istiyoruz" diyerek başvurdular. Maliye Bakanı'nın da onayıyla sıkıntıdaki işadamları için sağlanan kolaylıktan yararlanarak borcu 13 takside bağlattılar ve sadece 3 taksit ödediler. 
     Uzanlar'a bağlı televizyon, gazete ve radyolardan atılan iftiralar nedeniyle İş Bankası avukatları önceki gün DGM'ye suç duyurusunda bulunmuşlardı. Uzanlar, suç duyurusu uyarınca, "cürüm işlemek amacıyla teşekkül oluşturmak" suçlamasıyla soruşturulacaklar. 
     



 EKONOMİ 



















</TEXT>
</DOC>
