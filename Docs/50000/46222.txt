<DOC>
<DOCNO> 46222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/ekonomi/eko01.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel sektör fırsatçı 
</HEADLINE>
<TEXT>

Ali Koç, yolsuzluğun ülke ekonomisine verdiği zararı göremeyen siyasetçilerin yanında, özel sektördeki çıkarcı mantığın da ekonomiye zarar verdiğini belirtti 
     EKONOMİ SERVİSİ 

     Koç Bilgi Grubu Yürütme Komitesi Başkanı Ali Koç, yolsuzluğun ülke ekonomisinin önünü tıkadığını göremeyen siyasilerin yanı sıra, özel sektördeki çıkarcı, fırsatçı mantığın da ülke ekonomisine büyük zarar verdiğini belirtti. 
     İstanbul Lütfi Kırdar Kongre ve Sergi Sarayı’nda düzenlenen II. Telekomünikasyon Arenası’nda konuşan Koç, "Yolsuzluğun ülkenin önünü tıkadığını göremeyen bir siyasi anlayışın yanı sıra özel sektörün çıkarcı, fırsatçı mantığı ile hiçbir alanda başarılı olamayız" dedi. 
     Türkiye’de kaynak sorunu olmadığını, idrak sorunu olduğunu da kaydeden Koç, konuşmasına şöyle devam etti 
     
     İdrak sorunu var’ 
     "Karadeniz’de üretilen çayı denize döken, Anadolu’da yetiştirilen tütünü yakan bir mantığın, kaynak sıkıntısından söz etmesi son derece yersiz. Bence sorun kaynak değil, sorun, idrak edememede. Siyasi irade kısa vadeli bakmaya devam ettikçe başarısız olmaya devam edeceğiz." 
     Devletin ekonomiden yavaş yavaş elini çekmesinin zorunlu olduğunu ifade eden Ali Koç, "Devletin hakem görevi üstlenmesi ve haksız rekabeti önlemesi gerekir. Bu da ancak partiler üstü bir bilincin yerleşmesi ile gerçekleşir" dedi. İnternetin yaşamın vazgeçilmez bir parçası olduğunu kabul eden bir devletin, bireyler ile arasındaki ilişkileri yeniden gözden geçirmesinin şart olduğunu söyleyen Koç, uzun vadeli düşünülmediği sürece e - yaşam için yapılan yatırımların hiçbir işlevi olmayacağını belirtti. Koç şöyle devam etti 
     "Estonya’da anayasa kitapçığının içinde her bireyin dijital dünyada 2 megabitlik bir hakkı olduğu yazıyor. Kanada ve Güney Kore’de dijitalleşme her bireyin doğuştan gelen bir hakkı sayılıyor. Biz, şu anki durumumuz ile dijital ayrım tehlikesi ile karşı karşıya kalırız. Teknoloji çöplüğü olmaktan ancak özel sektör ve kamunun optimal şekilde bileşimi sayesinde kurtulabiliriz." 
     
ABD’yi zek sı yetersiz biri yönetse de bir şey olmuyor’      Ali Koç, "ABD’nin başına zek seviyesi yetersiz bir insanı getirseniz bile ABD’deki yönetim sistemi yürümeye devam eder. Çünkü oldukça şeffaf, mantıklı bir yönetim anlayışı ülkenin bütününe yerleşmiş durumda. Biz ise kişilere bağımlı haldeyiz. Ülke kahraman arayışında ve bu anlayış devam ettikçe başarılı olamayız" dedi. 
     
     Küreselleşme adil olmalı 
     Küreselleşen dünyada en büyük tehlikenin fakirlik olduğunu da belirten Koç, küreselleşmenin haksız rekabete izin vermeden, fakiri daha da fakirleşmeden gerçekleşmesinin büyük önem taşıdığını söyledi. Koç, "E - yaşama ne kadar hızlı geçersek, küreselleşen dünyadaki mevcut dijital eğilimi o kadar çabuk yakalarız" diye konuştu. 
     



 EKONOMİ 

























</TEXT>
</DOC>
