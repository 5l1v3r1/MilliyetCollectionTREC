<DOC>
<DOCNO> 46584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/ekonomi/aeko.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Para yok, vergi çok 
</HEADLINE>
<TEXT>

Maliye Bakanlığı, Motorlu Taşıtlar Vergisi ile kıymetli evrak ve belgelerden alınan harç, resim ve damga vergilerinde yüzde 80 - 100 artış planlıyor 
     ZÜLFİKAR DOĞAN Ankara 

     Yüksek Planlama Kurulu’nun YPK önceki gün yapılan toplantısında ele alınan makro ekonomik hedeflere yönelik olarak yeni vergi öngörülmemesine karşın, Maliye Bakanlığı mevcut vergilerde yüksek oranlı artış hazırlığında. 
     Katma Değer Vergisi, Taşıt Alım Vergisi, Gelir ve Kurumlar Vergisi oranlarında değişiklik yok. Bu vergiler yürürlükteki oranlar çerçevesinde 2002 yılında da uygulanmaya devam edilecek. 
     
     Emlak’ta beyan yılı 
     Motorlu Taşıtlar Vergisi ile çeşitli harçlar ve damga resimleri ile Özel İşlem vergilerinde ise yüzde 80 - 85 ile yüzde 100 - 110 arasında artışlar öngörülüyor. Ocak ve temmuz olmak üzere yılda iki kez ödenen Motorlu Taşıtlar Vergisi’nin bir kat yüzde 100 artırılması gündemde. Emlak Vergisi’nde ise 2002 beyan yılı. Ya rayiç bedeller artırılacak, ya da Bakanlık yeniden değerleme oranın yarısı kadar artışa gidecek yeniden değerleme oranının en az yüzde 52 olması bekleniyor. Bu durumda Emlak Vergisi’ne tabi rayiç bedellerde de yüzde 26’lık artış gündemde . 
     Bakanlık rayiç bedellerin yeniden belirlenmesini isterse, arsalar için belediyelerin, binalar için Bayındırlık Bakanlığı’nın yetkisindeki rayiç bedellerin enflasyon kadar, yani yüzde 70’i aşan oranda artırılması söz konusu olabilir. 
     
     Ücretliye destek 
     Ekonomik program ve devalüasyonun ücretlerde yarattığı erimenin telafisi için, Gelir Vergisi dilimlerinde değişiklik yapılması olasılığının bulunduğu, bu konudaki kararın Bakanlar Kurulu’na bırakıldığı öğrenildi. 
     Bakanlar Kurulu’nun ücretli kesime yansıyacak şekilde, ücretlerin vergiden muaf bölümünü oluşturan "asgari geçim indirimi" tutarını ise bir kat artıracağı belirtiliyor. 
     
Harçlara yüzde 100 zam geliyor      Kıymetli evrak ve pasaport, tapu benzeri resmi belgelerde ödenen harç, resim ve damga vergilerinde yüzde 80 - 100 düzeyinde artış planlanıyor. Bu yönde kalem kalem hazırlıklar yürütülüyor. 
     Maliye Bakanlığı, YPK’da, yeni vergi hazırlığının olmadığını, ancak mevcut vergi oranlarındaki indirim isteğinin de karşılanmasının mümkün olmadığı yönünde bilgi sundu. Maliye, ancak Bakanlar Kurulu yetkisindeki vergilerde maktu artışa gidilebileceğini, bu yöndeki hazırlıkların sürdürüldüğünü bildirdi. 
     Akaryakıt Tüketim Vergisi oranlarının değiştirilmesine gerek görülmediği, asgari ücretin vergi dışı bırakılması taleplerinin de karşılanmasının düşünülmediği vurgulandı. 
     
Günün fıkrası Oynayandan kork      Padişah yeni vergi koyduktan sonra Sadrazam'a sorar 
     - Halk ne tepki gösterdi 
     - Kızdılar sultanım... 
     - Önemli değil yeni vergi koyun... 
     Sadrazam ikinci vergiden sonra da Padişah'a rapor verir 
     - Sultanım çok kızdılar gösteri yapıyorlar. 
     - Olsun, bir vergi daha koyun... 
     Sadrazam yine huzura çıkar ve der ki 
     -Sultanım üçüncü vergiyi duyunca herkes sokaklarda oynamaya başladı. 
     Padişah bunu duyunca birden feci şekilde gerilir ve söylenir... 
     -Şimdi işimiz zor... 
     



 EKONOMİ 






















</TEXT>
</DOC>
