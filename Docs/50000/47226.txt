<DOC>
<DOCNO> 47226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur17.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti ''Cumhurbaşkanı'nın referandum kararı popülizmdir'' 
</HEADLINE>
<TEXT>

     Ak Parti Grup Başkanvekili Salih Kapusuz, Cumhurbaşkanı'nın, Anayasa'nın milletvekili yolluk ve ödenekleri ile özlük haklarını düzenleyen 86. maddesindeki değişikliği referanduma götürme kararını ''büyük bir popülizm'' olarak değerlendirdi. 
     Kapusuz, TBMM'de düzenlediği basın toplantısında, Cumhurbaşkanı'nın, referandum kararını değerlendirdi. 
     Anayasa'nın 86. maddesindeki değişiklik ile ''yanlış yapan'' TBMM'nin bu hatasını fark ederek hemen bir yasal düzenleme yaptığını, ayrıca kamuoyuna ''yapılacak ikinci Anayasa değişiklik paketinde 86. 
     maddeyi değiştireceğini'' deklare ettiğini kaydetti. Meclis Başkanı İzgi'nin Cumhurbaşkanı ile dirsek temasına geçtiğini belirten Kapusuz, buna karşın Cumhurbaşkanı'nın referandum kararı aldığını kaydetti. ''Cumhurbaşkanı'nın Anayasa'ya göre isterse referanduma götürme, isterse Meclis'e iade etme yetkisi varken siyasi ve ekonomik sıkıntıların yaşandığı ülkemizde halkoylamasını tercih etmiş olması yanlış bir yetki kullanımıdır'' diyen Kapusuz, konuşmasın şöyle sürdürdü ''Sayın Cumhurbaşkanı, Meclis'in ortaya koyduğu bu iradeyi gözönünde bulundurarak bir maddeyi halkoylamasına götürmek yerine, Meclis'e gönderseydi daha isabetli bir karar almış olacaktı. Cumhurbaşkanı'nın bu kararında büyük bir popülizm ve geçmişte Başbakan ile ilişkilerinde yaşanan sıkıntının devamının ifadesini görüyorum. Devlet adamlarının sorumluluklarını, içinde bulundukları toplumun şartlarına, hukuka ve genel teamüllere uygun kullanması görevleri gereği zorunludur.'' Kapusuz, Ak Parti olarak halkoylaması yapılması zorunluluğu doğması halinde millet adına bir taleplerinin sözkonusu olacağına dikkati çekerek, ''Referandumun 120 günlük süresinde değişiklik yapılarak, Nisan ayında referandum ile birlikte bir erken seçim yapılmalı. Türkiye'nin referandum ile seçime götürülmesidir'' görüşünü savundu. Kapusuz, Anayasa'nın 86. maddesinde yapılacak değişikliğe nasıl baktıklarının sorulması üzerine, şunları kaydetti ''Meclis ve Meclis Başkanı konuya el atmalıdır. Türkiye kritik bir dönemden geçiyor. Yapılacak şey ortadadır. Meclis, bu değişikliği öncelikle gündeme almalı. 86. madde yeniden düzenlenerek, referandumun önü kesilebilir. Buna Ak Parti olarak destek veririz. Halkoylaması, Türkiye'nin sıkıntılarına ilave bir sıkıntı olur. Halkoylaması başlı başına seçimdir. Şayet illa halkoylaması yapılacaksa, bunun erken seçimle birleştirilmesini öneriyoruz.'' Kapusuz, yurt dışına asker gönderilmesi konusunda hükümet izin veren TBMM Kararının iptalini isteyen SP'ye, Anayasa Mahkemesi'ne gitmek için destek verip vermeyeceklerinin sorulması üzerine, tezkerenin oylamasında ret oyu kullandıklarını hatırlattı. Benzeri bir durumun Körfez Savaşı sırasında yaşandığını kaydeden Kapusuz, 1991 yılında yapılan başvurunun Anayasa Mahkemesi tarafından reddedildiğini ifade etti. Kapusuz, ''Bu kararı gözönünde bulundurarak böyle bir talepte bulunmadığımız gibi başkalarının talebine de gerek görmüyoruz. Böyle bir taleple de karşılaşmadık'' dedi. 
     






</TEXT>
</DOC>
