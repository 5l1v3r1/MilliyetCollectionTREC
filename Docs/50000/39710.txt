<DOC>
<DOCNO> 39710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur13.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM Savcısı, "vurgun" sanıklarının sorgusu için üç gün ek süre verdi 
</HEADLINE>
<TEXT>

     Bayındırlık ve İskan Bakanlığı'nın bazı ihalelerine ilişkin yürütülen ''Vurgun'' operasyonu kapsamında gözaltına alınan Müsteşar Yardımcısı Sedat Aban'ın da aralarında bulunduğu 18 kişi için polise 3 gün ek gözaltı süresi verildi. 
     Alınan bilgiye göre, Ankara Emniyet Müdürlüğü Kaçakçılık ve Organize Suçlarla Mücadele Şube Müdürlüğü, sorguları devam eden Bayındırlık ve İskan Bakanlığı Müsteşar Yardımcısı Sedat Aban, Yapı İşleri Genel Müdür Vekili İlkutlu Gönülal, yapı işleri genel müdür yardımcıları ile ihale komisyonu üyelerinden oluşan 18 kişi için ek gözaltı süresi verilmesi istemiyle, soruşturmayı yürüten Ankara DGM Cumhuriyet Savcısı Cengiz Köksal'a başvurdu. 
     Köksal, bu talebi yerinde bularak polise 3 günlük ek gözaltı süresi verdi. 
     Gözaltındaki zanlıların, pazar günü Ankara DGM'ye sevk edilecekleri bildirildi. 
     Bu arada, ''Vurgun'' operasyonu kapsamında yurt genelinde gözaltına alınarak Ankara'ya getirilen müteahhitlerin, DGM'ye sevkleri de devam ediyor. DGM'ye bugün getirilen 11 müteahhit, Savcı Köksal tarafından sorgulandıktan sonra, tutuklama istemiyle yedek hakimliğe sevk edildi. Ankara 2 No'lu DGM'nin Yedek Hakimi Ramazan Aksan tarafından sorgulanan 11 müteahhit serbest bırakıldı. 
     Daha önce, DGM'ye getirilen 25 müteahhitten 21'i savcılık ifadelerinin ardından, 4'ü de yedek hakimlik sorgularından sonra serbest bırakılmıştı. 
     Pırlanta İnşaat Şirketi sahibi Mustafa Eriş, ortağı İbrahim Mithat Eşmeli, Bayındırlık Bakanlığı Yapı İşleri Genel Müdürlüğü Büro Görevlisi Fethi Soydan ve Bayındırlık İl Müdürlüğü Şube Müdürü Ahmet Kenan Bozokkalfa ise dün çıkarıldıkları yedek hakimlikçe tutuklanmışlardı. 
     
     
     







</TEXT>
</DOC>
