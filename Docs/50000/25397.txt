<DOC>
<DOCNO> 25397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sonspo09.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de Ülker yenilgisinin faturası Alper'e kesildi 
</HEADLINE>
<TEXT>

     Erkekler Basketbol Birinci Ligi play-off final serisi 2. maçında, Ülkerspor'a 86-84'lük skorla yenilen Efes Pilsen'de, rakip karşısında avantajı yitirmenin üzüntüsü yaşanıyor. 
     Efes Pilsen Kulübü Genel Menajeri Engin Özerhun, Ülkerspor karşısında son hücumu iyi değerlendiremediklerini belirterek, ''Alper son hücumda topu iyi kullansaydı, maçı kazanabilirdik'' dedi. 
     Özerhun, ilk yarıda kötü bir oyun ortaya koyduklarını vurgulayarak, ''Bu devrede fark düşünmediğimiz biçimde açıldı. İkinci yarıda aradaki farkı kapattık ve oyuna ortak olduk. Ancak son hücumu iyi değerlendiremeyince maçı kaybettik. İlk yarıda 22, 2. yarıda ise 62 sayı ürettik. Bunda bir tuhaflık var. Maç içinde hiç yaşamadığımız bir daha da karşı karşıya kalmayacağımız bir dengesizlik oldu'' diye konuştu. 
     Özerhun, artık 3. ve 4. maçı düşündüklerini kaydederek, ''Bu karşılaşmaların hazırlıklarını tam kadro sürdürüyoruz. Her iki maçı da kazanarak şampiyon olmak istiyoruz'' diye konuştu. 
     Özerhun, İsrail'in Maccabi Elite Tel Aviv takımının, Yugoslav oyuncuları Drobnjak ile ilgilendiği yönünde çıkan haberlere de değinerek, ''Drobnjak konusunda bize gelen bir teklif yok'' dedi. 
     İsrail ekibinin Drobnjak ile ilgilendiği biçimindeki haberlerin bir internet sitesinde yer aldığını ifade eden Özerhun, ''Drobnjak konusunda böyle bir iddia yayılmış. Bu oyuncumuz iyi bir sezon geçirdi. Kendisinden memnunuz. Ancak oyuncularımızla gelecek sezon için görüşmelerimizi sezonun bitimiyle birlikte yapacağız'' diye konuştu. 






</TEXT>
</DOC>
