<DOC>
<DOCNO> 23676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko06.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cottarelli "Serbest dalgalı döviz rejimi güvenilirlik tesis etmez" 
</HEADLINE>
<TEXT>

     Uluslararası Para Fonu'nun IMF eski Türkiye Masası Şefi Carlo Cottarelli, halen uygulanmakta olan serbest dalgalı döviz rejiminin, başlı başına bir güvenilirlik tesis edemeyeceğini, daha güçlü bir ekonomi programı ile desteklenmesi gerektiğini söyledi. 
     Carlo Cottarelli, bundan önce uygulanan ve halen uygulanmakta olan döviz rejimleri konusunda şunları söyledi 
     ''Döviz çıpasının uygulandığı bundan önceki döviz rejiminin kendisi bir güvenilirlik içeriyordu. Bu döviz rejimi, faizlerin hızlı bir şekilde düşmesine yardımcı olur, fakat bu sistem, devamlı bir uygulama ister, beklenmedik olaylara karşı tedbir alınmaması, büyük maliyetlere neden olabilir. 
     Serbest dalgalı döviz rejimi ise başlı başına bir güvenilirlik tesis etmez. Merkez Bankası'nın, sadece bağımsız bir şekilde para politikasını idare etmesi de, güvenililirlik açısından yeterli değildir. 
     Bu döviz rejiminin başlangıcında, faiz oranlarını düşürmek ve piyasaları ikna etmek için, eskisinden daha güçlü bir ekonomi politikası uygulanmalıdır. Türk yetkililerin, son birkaç aydır aldıkları tedbirler, doğru yolda olduklarını gösteriyor.'' 
     
     Eski programın başarısızlığı... 
     Cottarelli, eski programın neden başarısız oluduğu konusuna da değinerek, bundan önceki ekonomi programının, 1999 sonunda, güçlü bir uygulama ile başladığını, bu programın uygulanması sonucunda, faiz oranlarının hızlı bir şekilde düşmeye başladığını hatırlattı. Cottarelli sözlerini şöyle sürdürdü 
     ''Program, petrol fiyatlarının üç misli artması nedeniyle olumsuz bir şekilde etkilendi. Petrol fiyatlarının etkisiyle enflasyon ve cari işlemler açığı arttı. Ayrıca, ABD Doları'nın yükselmesi ve uluslararası faiz oranlarındaki artış da uygun olmayan dış gelişmeler olarak kendini gösterdi. 
     Mantığa ters bir şekilde, program kendi başarısından da olumsuz etkilendi. Yani, faiz oranlarındaki hızlı düşüş, iç talebi aşırı bir şekilde körükledi. Bu süreçte, ekonomi aşırı ısınmaya başladı. 2000 yılının yaz döneminde, bu aşırı ısınmaya dikkat çekmiştik. 
     Diğer taraftan, enflasyondaki düşüş ve üretimdeki artış, herkesde programın tamamlandığı ve başarıya ulaştığı kanaati uyandırdı. Bu yanlış kanaat, acil ve gerekli olan düzenlemeleri engelledi. Özellikle, bankacılık ve özelleştirme gibi yapısal önlemler uygulanamadı.'' 
     
     Enflasyon hedefi 
     Cottarelli, enflasyon hedeflemesinin, aşamalı olarak geçilebilecek bir uygulama olduğunu belirterek, ''Türk Hükümeti, bu aşamanın ilk adımı olarak, Merkez Bankası Kanunu'nu değiştirdi. Bu hedeflemeye geçiş zamanı Türk yetkililerinin bileceği bir konudur'' dedi. 
     Cottarelli şöyle devam etti 
     ''Benim bu konudaki fikrim ise enflasyon hedeflemesindeki ana gereklilik, halkın enflasyon hedeflemesi ve Merkez Bankası'nın bağımsızlığının ne anlama geldiğinin farkına varmasıdır. 
     Merkez Bankası'nın birinci amacı enflasyon hedeflemesi olduğu zaman, Halk, bu konunun farkında olup, izleyebilmelidir.'' 
     
     Takas, IMF tarafından da incelenecek 
     Borç Swapı borç takası konusunda Hükümet yetkilileri halen çalışmaktadırlar, bu çalışma, IMF uzmanlarının da katılımıyla önümüzdeki haftalar içinde de devam edecektir. Bu, Niyet Mektubu'nda da belirtildiği gibi, borçların vadesini uzatmayı amaçlıyor, tabi burada, takasın koşulları da önemlidir. 
     
     Enflasyon endeksleri 
     Enflasyon hesaplamasında kullanılan istatistikler konusunda ise enflasyon hesaplamasında, herzaman endekslerin yenilenmesi ihtiyacının bulunduğunu söyleyen Cottarelli, ''Devlet İstatistik Enstitüsü profesyonel bir kuruluş olarak, eğer gerekmesi halinde bu istatistik metodlarını yenileyecektir'' şeklinde konuştu. 
     
     Program Türkiye'nin... 
     Bu arada kredi derecelendirme reyting kuruluşlarının, Türkiye'nin kredi notunu ne zaman yükseltecekleri konusunda bir şey söyleyemeyeceğine de işaret eden Cottarelli, ancak Türkiye'nin programına verilen büyük oranlı ilave mali kaynağın, uluslararası toplumun Türkiye'ye karşı güçlü bir güven duyduğunun bir işareti oluduğunu belirtti. 
     Cottarelli, Türkiye'nin, IMF'den, programın uygulaması için aldığı yardım miktarının, Fon'un, üye bir ülkenin GSMH oranına göre verdiği en büyük miktar olduğunu da vurguladı. 
     Carlo Cottarelli, ekonomik program için, programın, Türk yetkilileri tarafından hazırlanmış bir ekonomik program olduğunu kaydetti. 
     







</TEXT>
</DOC>
