<DOC>
<DOCNO> 37070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/soneko06.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıflar Bankası'nın A ve B grubu hisseleri blok satılacak 
</HEADLINE>
<TEXT>

     Türkiye Vakıflar Bankası Türk Anonim Ortaklığı'nın A grubu ile B grubundan Vakıflar Genel Müdürlüğü'ne ait olan hisseler, blok satış yöntemi ile satılacak. 
     Söz konusu konuya ilişkin Bakanlar Kurulu kararı bugünkü Resmi Gazete'de yayınlanarak, yürürlüğe girdi. Karara göre, satış aşamasında ihaleye katılacak olanlar, yalnızca A grubu hisseler için veya A ve B grubu hisselerin tamamı için ya da A grubu hisselerin tamamı ile B grubu hisselerin bir kısmı için, Banka'nın yüzde 55 ile yüzde 74.75'ine teklif verebilecekler. 
     Söz konusu hisselerin satışına ilişkin her türlü teknik ve idari işlemler, Vakıflar Bankası T.A.O Genel Müdürlüğü'nce yürütülecek. Değer tespit ve ihale komisyonu ile danışman seçimine ilişkin ihale komisyonu, Vakıflar Genel Müdürlüğü'nün bağlı olduğu Bakan teklifi ve Başbakan'ın onayı ile görevine başlayacak. Bu komisyonlar Özelleştirme Kanunu'nun ilgili maddesi uyarınca görevlerini yapacaklar. 
     Değer tespit komisyonlarınca gerekli görüldüğü takdirde, kararlara katılmamak kaydıyla, yeteri kadar yerli ve yabancı danışman görevlendirilebilecek. İhalenin hangi özelleştirme usulüne göre yapılacağına, değer tespit sonuçları dikkate alınarak, ihale komisyonu tarafından karar verilecek. İhale komisyonu tarafından belirlenen ihale sonuçları, Vakıflar Genel Müdürlüğü Vakıflar Meclisi'nce onaylanmasını müteakip, nihai karar verilmek üzere Bakanlar Kurulu'na sunulacak. Karar, Bakanlar Kurulu'nun onayı ile kesinleşecek. 







</TEXT>
</DOC>
