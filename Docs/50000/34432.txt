<DOC>
<DOCNO> 34432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/soneko04.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Telecom Italia sahip değiştirdi...Aria da etkilenecek... 
</HEADLINE>
<TEXT>

     İtalyan lastik ve kablo üreticisi Pirelli ile giyim şiketi Benetton'ın, Telecom Italia'nın çoğunluk hisselerini ele geçirdiği bildirildi. 
     Pirelli ile Benetton ailesine bağlı olan finans şirketi Edizioni Holding, merkezi Lüksemburg'ta olan Bell adlı finans kurumunun yüzde 100'ünü almak konusunda anlaştı. 
     Pirelli Holding Başkanı Marco Tronchetti Provera, Bell'in tekliflerini kabul ettiğini ve bu şirketi satın almak için 7 milyar Euro ödeyeceklerini açıkladı. 
     Bell şirketinin Olivetti'nin çoğunluğu olan yüzde 22.8 hissesine sahip olması ve Olivetti'nin de telekomünikasyon grubu Telecom İtalia'da yüzde 54.8 çoğunluğunun bulunmasının yüzünden Pirelli ve Benetton holdingleri Bell'i alarak Telecom'un da kontrolünü ele geçirmiş olacak. 
     Pirelli ile Benetton arasındaki ortaklıkta çoğunluk payının yüzde 60 ile Pirelli'nin elinde bulunduğu belirtildi. 
     Pirelli Başkanı Provera, ''Olivetti'nin yaklaşık yüzde 27'sine sahibiz. İnanıyorum ki bu, grubu yönetmek için yeterli bir hisse'' derken kısa zamanda grup içinde bir zirve yapılacağının duyurulacağını söyledi. 
     1997 yılında özelleştirilen Telecom İtalia'nın sadece yüzde 3.4 hissesi hazine de kalırken, İtalyan hükümetinin Pirelli ve Benetton'un Bell'i satın almasına müdahale etmeyeceği kaydedildi. 
     Ekonomi Bakanı Giulio Tremonti, 'Nötr taraf olarak kalacağız. Grupta güçlü bir şirketin bulunmasına olumlu bakıyoruz'' dedi. 
     
     Aria da etkilenecek 
     Bu arada, Telecom İtalia grubunun içinde Türkiye'de İş Bankası ortaklığı ile Aria adıyla mobil cep telefonu hattı kuran Tim şirketi de bulunuyor. 
     Pirelli ve Benetton holdingleri, Telecom'un hisselerinde büyük çoğunluğu elde ederek Telecom ile birlikte doğal olarak Tim'in de kontrolünü ele geçirirken, bu durumda Tim'in yönetim kurulunda da değişiklik olması bekleniyor. 
     Zira, Pirelli Başkanı Provera yaptığı açıklamalarda, düzenleyecekleri zirve ile yönetim kurulunda bazı değişikler yapılmasının ön görüldüğünü öne sürmüştü. 






</TEXT>
</DOC>
