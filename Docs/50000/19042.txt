<DOC>
<DOCNO> 19042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur23.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivaslı tiyatrocuların bakirelik davası 
</HEADLINE>
<TEXT>

     Sivas Devlet Tiyatrosu SDT sanatçılarından Meliha Savaş hakkında "meslektaşı Aylin Gürsoy'a hakaret ettiği" iddiasıyla 8 ay hapis istemiyle açılan davanın ilk duruşması yapıldı. 
     Sivas 2. Asliye Ceza Mahkemesi'ndeki duruşmada, Meliha Savaş, iddiaları kabul etmeyerek Aylin Gürsoy'un kendisine hakaret ettiğini savundu. Savaş, olayı şöyle anlattı 
     "Olay günü oyunun yönetmen yardımcısı ve aynı zamanda Aylin Gürsoy'un sevgilisi olan Fırat Demirağ ile tartıştım. Demirağ'a, Aylin'e nasıl davranıyorsan bana da öyle davran dedim. Bu arada Aylin, bana Sen beni Aylin diye anamazsın, Aylin hanımefendi diyeceksin, ben senin ne fındıklar kırdığını çok iyi biliyorum. Senin gibi namuslu geçinmiyorum dedi. Kendisine kutsal bakire demedim, ona benzer bir kelime kullandım." 
     Aylin Gürsoy ise Meliha Savaş'ın kendisine, "bakire olmakla namuslu mu olduğunu sanıyorsun. Kutsal Bakire... Ben senin nasıl bir aile kızı olduğunu biliyorum." diyerek hakaret ettiğini öne sürdü. Bu arada, mahkeme salonunda zaman zaman tartışan Savaş ile Gürsoy, mahkeme başkanı tarafından uyarıldılar. Mahkeme Başkanı, sanatçılara, "Haftada 3-4 saat çalışıyorsunuz, diğer enerjinizi de kavgaya harcıyorsunuz. Bakın ben bir günde 40-50 davaya bakıyorum" dedi. 
     Fırat Demirağ'ın da tanık olarak dinlenmesinden sonra duruşma ertelendi. Cumhuriyet Savcısı Halil İbrahim Kuş'un hazırladığı iddianamede, 12 Mayıs 2000 tarihinde "Bir Yıldız Seç Kendine" adlı oyunun sergilendiği sırada, Meliha Savaş'ın Aylin Gürsoy'a hakaret ettiği ifade ediliyor ve Savaş hakkında 3 aydan 8 aya kadar hapis cezası verilmesi isteniyor. 







</TEXT>
</DOC>
