<DOC>
<DOCNO> 22435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur09.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da üniversite öğrencileri esnaftan şikayetçi 
</HEADLINE>
<TEXT>

     Karadeniz Teknik Üniversitesi'nde öğrenim gören öğrenciler, esnafın kendilerine farklı fiyat uyguladıklarını iddia ederek, pazarlık ve taksit imkanı sağlanmasını istiyorlar. 
     KTÜ ile Trabzon Ticaret ve Sanayi Odası'nca, yüzde 77'si Trabzon dışından gelenler olmak üzere toplam 1885 öğrenci arasında yapılan ankete göre, öğrencilerin yüzde 47'si esnafın kendilerine karşı davranışlarını beğenmezken, yalnızca yüzde 10'u bu konuda olumlu düşünüyor. 
     TTSO yetkililerinden alınan bilgiye göre, ankete katılan öğrencilerin yüzde 85'i Trabzon'u pahalı bir kent olarak değerlendirirken, büyük bölümü bu kanıya, kendi illeriyle, büyük şehirlerle ve Devlet İstatistik Enstitüsü'nün rakamlarıyla kıyaslayarak vardıklarını belirtiyorlar. 
     Giyim, kira, ulaşım ve gıdanın, pahalılıkta ön plana çıkan sektörler olduğunu ifade eden öğrencilerin büyük bir bölümü ise esnafın kendilerine karşı tutumu konusunda olumsuz düşünüyor. 
     Esnaftan saygı, hoşgörü ve güleryüz bekleyen öğrenciler, alışveriş sırasında kendilerine serbestçe alışveriş yapma imkanı verilmesini de istiyor. 
     Esnafın, kendilerine farklı fiyat uyguladıklarını iddia ederek, pazarlık ve taksit imkanı sağlanmasını isteyen öğrenciler, kendilerine sadece para olarak bakılmamasını, almazsan alma şeklinde tutum sergilenmemesi ve öğrenciye müşteri gibi davranılması gerektiğini vurguluyorlar. 
     Öğrenciler, Trabzon'da esnafın ve öğrencinin birbirlerine muhtaç olduğunu, ve yaşanan diyalog eksikliğinin bir an önce aşılması konusunda fikir birliğine varıyorlar. 
     







</TEXT>
</DOC>
