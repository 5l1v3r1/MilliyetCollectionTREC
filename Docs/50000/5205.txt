<DOC>
<DOCNO> 5205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sontur10.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu Valisi Kemal Yazıcıoğlu "Suikast dışarıdan yönetildi" 
</HEADLINE>
<TEXT>

     Diyarbakır Emniyet Müdürü Ali Gaffar Okkan ve 5 koruma polisinin öldürülmesinin ardından suikastı gerçekleştirenlerin kimliğine ilişkin yapılan yorumlar "derin"leşiyor. 
     Ordu Valisi Kemal Yazıcıoğlu, saldırıyı Hizbullah örgütünün tek başına gerçekleştirdiğine inanmadığını belirterek, suikast kararını alan adresin Ortadoğu ya da süper güçler olduğunu söyledi. İslami yorumlarıyla dikkat çeken tarihçi İsmail Nacar, Diyarbakır Emniyet Müdürü Ali Gaffar Okkan cinayetinin "dış güçlerin derin devlete mesajı" olduğunu söyledi. 
     Aylık asayiş toplantısında konuşan Yazıcıoğlu, Türkiye'nin jeopolitik yapısının iyi incelenmesi gerektiğini, komşu ülkelerin Türkiye'yi zayıf düşürmek için bir takım faaliyetler içinde olduklarını söyledi. Yazıcıoğlu, bunun son örneğinin Diyarbakır katliamında görüldüğünü belirterek şöyle konuştu 
     "Bunlar emirleri dışardan alan satılmış insanlardır. Diyarbakır'daki saldırı suikast değil, topyekun bir imha eylemidir. Orada 10 kişiyi bitirmek isteyen en az 15 terörist vardı. Böyle bir eylemi gerçekleştirip yakalanmadan kaçacak bir örgüt gücü göremiyorum. Bu insanlar dışarda eğitim görmüş, destek almış ve gelerek bu işi yapmışlar. Kimdir dışarısı, bence Ortadoğu'dur ya da süper devletler olabilir. Yunanistan, Güney Kıbrıs, İran, Irak, Suriye, Ermenistan ve kendini medeni diye adlandıran Fransa Türkiye'nin aleyhine çalışıyor. Sinek küçük ama mide bulandırıyor." 




</TEXT>
</DOC>
