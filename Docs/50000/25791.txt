<DOC>
<DOCNO> 25791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sonspo10.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yılmaz "Biz bu başkanla Galatasaray'ın rekorlarını kırarız" 
</HEADLINE>
<TEXT>

     Birleşik Fenerbahçeliler Vakfı Başkanı Aziz Yılmaz, ''Aziz Yıldırım başkanlığındaki yönetime desteğimizin şart olduğunu anladık'' dedi. 
     Vakıf üyeleriyle birlikte, sarı-lacivertli takımın şampiyonluğunu yatta düzenledikleri İstanbul Boğazı turuyla kutlayan Azız Yılmaz, sarı-lacivertli camiadaki son gelişmelerle ilgili şunları söyledi 
     ''Bu yönetime bizim desteğimizin şart olduğuna karar verdik. Daha önceleri yönetime sadece biz muhalefet yapıyorduk. Ancak, başkan hatasını anladı, biz de hatamızı anladık. Şu anda aramızda aykırı bir düşünce yok. Birlik ve beraberlik var.'' 
     
     'Rekor kırarız' 
     Futbol takımlarının performansı açısından Fenerbahçe'nin çıkışta, Galatasaray'ın ise inişte olduğunu savunan Yılmaz, hedeflerinin Süper Birinci Futbol Ligi'nde 5 yıl üst üste şampiyon olarak, Galatasaray'ın 4 yıllık rekorunu kırmak olduğunu kaydetti. 
     Yılmaz, ''Biz, bu hava ve bu başkanla Galatasaray'ın 4 yıl üst üste şampiyonluğunu geçer, 5 yıl şampiyon olarak, rekor kırarız'' diye konuştu. 
     
     'Başkanın devam edeceğine inanıyoruz' 
     Aziz Yıldırım'ın, bir süre önce kulüp başkanlığını bırakacağı yönündeki açıklamalarına da değinen Yılmaz, ''İnanıyoruz ki başkan yeni ekibini kurup, göreve devam edecektir'' dedi. 
     Yıldırım'ın iyi bir Fenerbahçeli ve çok duygusal bir insan olduğunu anlatan Yılmaz, ''Bu kararı ailesiyle birlikte aldı. Fakat başkanımız Fenerbahçe ailesini de düşünmek zorunda. Fenerbahçe Kulübü başkansız kalmaz. Biz önce kendisiyle görüşüp, son güne kadar başkan adayı çıkarmayacağız. Fakat başkanımız aday olmayacağını açıklarsa, Fenerbahçe'ye en iyi ve layık olduğu bir yönetim yaparız'' diye konuştu. 






</TEXT>
</DOC>
