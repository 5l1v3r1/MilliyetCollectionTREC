<DOC>
<DOCNO> 25134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun06.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Clinton ve Al Gore düşman oldu 
</HEADLINE>
<TEXT>

     ABD'nin eski başkanı Bill Clinton ile yardımcısı ve Demokrat Parti'nin geçen yılki başkanlık seçimini kaybeden adayı Al Gore, iktidardan düşmelerinden bu yana birbirlerine düşman oldu. 
     ABD'de yayınlanan Vanity Fair dergisinin haberine göre, Clinton ile Gore, yeni Başkan George W. Bush'un 20 Ocak tarihindeki göreve başlama töreninden bu yana birbirleriyle hiç konuşmadı. 
     Dergiye açıklama yapan iki siyaset adamına yakın kaynaklar, Gore'un, seçimi kaybetmesinden Clinton'ın skandallarını sorumlu gördüğünü ve bu konunun eski başkan yardımcısında bir saplantıya dönüştüğünü belirttiler. 
     Clinton'ın ise çok avantajlı girdiği seçimi Bush'a kaybetmesinden dolayı Gore'u ''küçümsediği ve beceriksiz'' bulduğu ifade edildi. 
     Bir kaynak, dergiye, ''aslında Clinton ve Gore, iktidara geldikleri Ocak 1993'ten bu yana birbirlerinden hoşlanmıyordu. Gore, Clinton'ı 'havai ve sorumsuz', Clinton ise Gore'u 'esneklikten uzak ve pek zeki değil' şeklinde değerlendiriyordu'' dedi. 
     Bu kaynak, ''iki siyasi liderin ilişkileri, Demokratların başkanlık seçimini Cumhuriyetçilere kaybetmesinden sonra iyice koptu. Clinton ve Gore hemen hemen düşman haline geldi'' dedi. Yılan hikayesine dönüşen 7 Kasım başkanlık seçiminin Bush lehine sonuçlanmasının ardından Clinton ve Gore, görev tesliminden önce Beyaz Saray'da şiddetli bir kavga etmiş ve bu kavgayla ilgili haberler basına yansımıştı. Seçimi kaybetmeyi hazmedemeyen Gore da daha sonra sıkıntıdan kendisini yemek yemeye vermiş ve tanınmaz ölçüde şişmanlamıştı. 
     Vanity Fair dergisine konuşan kaynaklar, iki liderin eşleri Hillary ile Tipper'ın ilişkilerinin eşlerininkine göre daha iyi olmasına rağmen birbirlerinden çok da hoşlanmadığını söylediler. 
     Bir kaynak, ''Hillary Clinton, Tipper Gore'u 'iyi niyetli ama köylü', Tipper da Hillary'yi, 'aşırı muhteris' buluyor'' dedi. 






</TEXT>
</DOC>
