<DOC>
<DOCNO> 40287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/soneko23.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Euro dağıtımına bugün başlandı 
</HEADLINE>
<TEXT>

     Avrupa Birliği üyesi ülkelerde, 1 Ocak 2002 tarihinde yürürlüğe girecek olan ortak para birimi Euro'nun Hollanda'da dağıtımına bugün başlandı. 
     Ekonomi Bakanı Gert Zalm ve Merkez Bankası Başkanı tarafından Lelystad'da düzenlenen törenle başlatılan banknot ve madeni paraların dağıtımı, çok sıkı güvenlik önlemleri altında yapılıyor. Paranın yürürlüğe gireceği 1 Ocak 2002 tarihine kadar, Hollanda'da 2.8 milyar adet madeni para ile 360 milyon adet banknot, banka ve dükkanlara dağıtılmış olacak. 
     Bozuk paraların taşınmasının, 500'er kilogramlık sandıklar içinde yapıldığı ve bunun taşınmasının banknotlara göre daha zor olduğu belirtildi. Para taşıyan kamyonların güzergahı ise çok gizli tutuluyor. Euro taşıyan araçlara dışarıdan belli olan özel polis ekipleri eşlik etmiyor. Araçların geçeceği güzergah hakkında polise ve paranın ulaşacağı merkeze, yalnızca 4 saat önceden haber veriliyor. Euro'nun ilk dağıtımına, hafta sonunda Almanya ve Belçika'da çok sıkı güvenlik önlemleri altında başlanmıştı. Hollanda'da tüketicilerin eline Euro, 14 Aralık'tan itibaren geçmeye başlayacak. Ancak bankamatiklerden kağıt paralar 1 Ocak'tan itibaren çekilebilecek. 







</TEXT>
</DOC>
