<DOC>
<DOCNO> 26909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur23.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de Bahçeli'ye isyan mektubu... 
</HEADLINE>
<TEXT>

     MHP Kahramanmaraş Milletvekili Edip Özbaş, Genel Başkan Devlet Bahçeli'ye gönderdiği yazıda, partinin ''yanlış yönetildiğini'' ve ''kuralların işletilmediğini'' öne sürdü. Özbaş, MHP büyük kurultayının olağanüstü toplanmasını istedi. 
     Özbaş, Bahçeli'ye gönderdiği iki ayrı yazının örneklerini bazı milletvekillerine de verdi. Özbaş, 3 Mayıs 2001 tarihli yazısında bir grup milletvekilinin de imzası bulunduğunu, ancak bir ayı geçmesine rağmen Bahçeli'den yanıt alamadığını kaydetti. 
     Özbaş, Bahçeli'ye hitaben kaleme aldığı ilk yazıda, üçlü koalisyon hükümetinin çalışmalarına ilişkin değerlendirmelerde bulundu. Batı kaynaklı bazı yönlendirmelerin bölücü terör örgütünün ''siyasallaşma ve meşrulaşma'' sürecine zemin hazırladığını anlatan Özbaş, bu konuda yaşananları, Yaser Arafat ve FKÖ'nün yaşadığı sürece benzetti. 
     ''IMF kontrollü istikrar programları'' ile ülkenin ekonomik gücünün kaybedilmesi riskinin arttığını anlatan Özbaş, yazısında şu görüşlere yer verdi 
     ''Milli bağımsızlık, devletin ve millet olmanın en temel şartıdır. IMF ile ilişkiler, ABD Büyükelçisi'nin genel başkanlar ve Başbakan ile yaptığı görüşmelerde ortaya koyduğu tavır ve davranışlar, Sayın Kemal Derviş'in bakan olarak atanma şekli, AB ilişkiler ve AB'nin Türkiye'ye yönelik yaklaşımları, bu konudaki ihlallerin dayanılmaz boyutlara ulaştığının açık ve onur kırıcı örnekleridir. 
     Dini ve manevi konularda Müslüman Türk insanını rahatsız eden uygulamalara, Bayrak Tüzüğü, Polis Kolejlerine alınacak öğrenciler için sadece imam hatip liselerinin dışarıda tutulması gibi çıkarılan mevzuatlara yenileri eklenmiştir.'' 
     Özbaş, gelinen aşamada siyasetten ümitlerin kesildiğini öne sürerek, iki yıllık hükümet ortaklığı döneminde MHP'nin hiçbir projesinin gündeme alınmadığını savundu. 
     MHP'li milletvekillerinin yetersizliğinin, devlet ve iktidar deneyimi olmadığının da söylenemeyeceğini anlatan Özbaş, şu iddialarda bulundu ''Öyleyse problemin temeli, MHP'nin yanlış yönetiliyor olmasıdır. Türkiye'de demokrasinin bütün kurum ve kurallarıyla yerleşmesine öncülük edebilecek düşünce ve geleneği sahip yegane parti durumundaki MHP, iç yönetiminde, kendi düşünce ve geleneğiyle ters bir yönetim anlayışına sürüklenmiştir. 
     MHP'de kurullar çalıştırılmamakta, kurallar işletilmemektedir. Grup, MYK, Başkanlık Divanı, MHP'li Bakanlar, yetki alanlarına giren konularda tartışılmadan ve yetkileri dikkate alınmadan, alınan kararlara uymak konumunda bırakıldıkları, kurullardaki arkadaşlarımızın da ortak şikayeti haline dönüşmüştür. Genel Başkan tercihi ile MHP üst yönetiminin kilit noktalarında görevlendirilen ve esasen MHP düşüncesine inanmayan üç beş kişi tarafından hem TBMM'de hem de hükümet icraatlarında MHP'nin önü kesilmiştir. 
     Türk milliyetçiliğinin gerekleri ve gerektirdikleri MHP'ye ve MHP'lilere unutturulmak istenmektedir.'' 
     Özbaş, yazısında parti içi demokrasinin işletilmesini, organlara milletvekillerince seçim yapılmasını ve MYK üyelerinin yeniden seçimi için MHP Büyük Kurultayı'nın olağanüstü toplanmasını istedi. 







</TEXT>
</DOC>
