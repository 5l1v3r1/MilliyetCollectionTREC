<DOC>
<DOCNO> 49581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun12.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'la savaşa katılan İngiliz vatandaşları tutuklanacak 
</HEADLINE>
<TEXT>

     İngiltere Savunma Bakanı Geoff Hoon, Afganistan'a gidip Taliban ve El Kaide güçlerine katıldığı ve onlarla birlikte İngiltere ve ABD'ye karşı savaştığı belirlenen kişilerin tutuklanacaklarını ve ''kasten adam öldürme, terör, yasaklanmış bir örgüte üye olmak'' gibi suçlarla yargılanacaklarını açıkladı. 
     Bundan sonra Afganistan'a gidip savaşa katılmayı düşünen Müslüman İngilizlere de bunu yapmadan önce bir kez daha düşünmeleri tavsiyesinde bulunan Hoon, bunun sonucunda yalnız bu kişiler değil, ailelerinin de üzülebileceklerini hatırlattı. 
     Muhafazakar Parti'den Ann Widdecombe de bu tür kişilerin İngiltere'ye döndüklerinde ''vatana ihanet'' suçuyla yargılanmaları önerisinde bulundu. 
     İçişleri Bakanlığı da bu öneriyle ilgili yaptığı açıklamada bunun mümkün olabileceğini bildirdi. 
     İngiliz polisinin savaşın yaşandığı bölgeye yapılan bütün seyahatlerin gerekçelerini son derece sıkı biçimde araştırmaya başladığı da belirtiliyor. 
     Polise göre, halen Afganistan'da savaşmakta olan İngilizlerin sayısı bazı İslami örgütlerin iddia ettikleri gibi 2 bin civarında değil, 1000'e yakın olarak tahmin ediliyor. 
     Bu arada, daha önce Çeçenistan'da ve Bosna'da savaştığı bilinen 200 Müslümanın da polisin sıkı takibi altında bulunduğu kaydediliyor. 
     Öte yandan, Büyük Britanya İslam Konseyi adına bir açıklama yapan sözcü İkbal Sacranie ise Müslümanlara ''cihadın bir zorunluluk olmadığı'' yolunda görüş bildirirken, bütün imamların da bunu böyle değerlendirdiklerini hatırlattı. 
     






</TEXT>
</DOC>
