<DOC>
<DOCNO> 20228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur28.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Savcı Nuh Mete Yüksel'e 'Mavi Akım' davası 
</HEADLINE>
<TEXT>

     Devlet Bakanı ve Başbakan Yardımcısı, Mesut Yılmaz, ''Mavi Akım'' soruşturma dosyasında da bulunduğu iddia edilen, Moskova ziyareti sırasında çekilen fotoğrafta Gazprom Şirketi yetkililerinin de bulunduğunu açıklayarak, kişilik haklarına hakaret ettikleri gerekçesiyle, DGM Savcısı Nuh Mete Yüksel ile FP İstanbul milletvekili Nazlı Ilıcak hakkında toplam 10 milyar lira manevi tazminat istemiyle dava açtı. 
     Davacı Yılmaz'ın avukatı Erden Arısoy, bugün Ankara Adliye Sarayı'na gelerek hazırladığı dava dilekçesini hukuk mahkemeleri tevzi bürosuna verdi. 
     Kamuoyunca ''Mavi akım'' projesi olarak bilinen ve yurt dışından alınan doğalgaza ilişkin Ankara DGM Başsavcılığı'nca yapılan inceleme dosyasının, davalı Nuh Mete Yüksel'e verilmesi ve takiben kendisinden geri istenmesinden sonra, Yüksel'in 6 Mayıs 2001 tarihli Akşam Gazetesi'nde, dosyaya katıldığı iddia edilen, davalı Yılmaz'ın Moskova Belediye Başkanı'nın daveti nedeni ile yaptığı Moskova ziyareti sırasında diğer misafirlerle beraber çekilmiş fotoğraf için yaptığı açıklamaların yayınlandığı bildirildi. 
     Dilekçede, haberde, ''... Mavi akım projesi ile ilgili dava elinden alınan Ankara DGM Savcısı Yüksel, ANAP lideri Mesut Yılmaz'ın Moskova'da çekilen tartışmalı fotoğrafında iddiaların aksine Gazprom yetkililerinin de bulunduğunu açıkladı... Yüksel, fotoğrafta Yılmaz'ın karşısında oturan Moskova Belediye Başkanı Lujkov'un sağ yanındaki yüzü görülmeyen, siyah saçlı kişinin Gazprom yetkilisi olduğunu bildirdi...'' denildiği kaydedildi. 
     Haberde, ''... FP İstanbul Milletvekili Nazlı Ilıcak da Akşam'a açıklama yaparak, Savcı Yüksel'in verdiği bilgiyi doğruladı...'' şeklindeki sözlerin yer aldığı ifade edilen dilekçede, ''Sözü edilen fotoğraf, işadamı Şarık Tara tarafından yaptırılan 'Hiper Market' nedeni ile Moskova Belediye Başkanı'nın daveti üzerine, makamında yapılan görüşmede çekilmiş olup, 'mavi akım' iddiaları ile ilgili Gazprom yetkililerinden kimse yoktur'' denildi. Dilekçenin sonunda ise davalılar Nuh Mete Yüksel ve Nazlı Ilıcak'tan ayrı ayrı 5'er milyar lira olmak üzere toplam 10 milyar lira manevi tazminat yasal faiziyle talep edildi. 







</TEXT>
</DOC>
