<DOC>
<DOCNO> 32526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/soneko21.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası kredisi bir iki güne kadar Hazine'nin hesabına girecek 
</HEADLINE>
<TEXT>

     Türkiye'nin Dünya Bankası'ndan sağladığı toplam 1.7 milyar dolar tutarındaki kredinin 1.1 milyar doları, bir iki güne kadar, Hazine'nin Merkez Bankası'ndaki hesabına girecek. 
     Edinilen bilgiye göre, Dünya Bankası tarafından Türkiye'ye verilen, mali ve kamu sektörüne yönelik orta vadeli reform programlarının desteklenmesi amacıyla 1.1 milyar dolar tutarındaki Program Amaçlı Mali ve Kamu Sektörü Uyum Kredisinin PFPSAL serbest bırakılması için bir, iki bürokratik işlem kaldı. Bunların tamamlanması ardından en geç hafta sonuna kadar, 1.1 milyar dolar tutarındaki kredi, Hazine'nin Merkez Bankası'ndaki hesabına geçecek. 
     Ayrıca Tarım sektöründe yeniden yapılandırmayı sağlayacak politika ve uygulamaları desteklemek amacıyla tasarlanan Tarım Reformu Uygulama Projesi ARIP için Dünya Bankası'ndan sağlanan 600 milyon dolar tutarındaki kredi de, projenin uygulanışına bağlı olarak serbest bırakılacak. 
     600 milyon dolar tutarındaki krediden, ilk aşamada 200 milyon dolar ve daha sonra da 400 milyon doların serbest bırakılacak 2001-2005 yılları arasındaki dönemde uygulanacak söz konusu proje ile Tarım ve Köyişleri Bakanlığı öncülüğünde tarımsal desteklemede Doğrudan Gelir Sistemine Geçilmesi, alternatif ürünlere geçiş programının uygulanması ve 4572 sayılı kanuna göre kurulan Tarım Satış Kooperatifleri Birlikleri ve Tarım Satış Kooperatifleri Yeniden Yapılandırma Kurulu'nun desteği ile Birliklerinin mali ve idari yönden yapılandırılması amaçlanıyor. Dünya Bankası Yönetim Kurulu, 12 Temmuz tarihinde yaptığı ve Türkiye'yi ele aldığı toplantısında, toplam 1.7 milyar dolar tutarındaki kredinin verilmesini onaylamıştı. 







</TEXT>
</DOC>
