<DOC>
<DOCNO> 48396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/soneko09.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
THY kriz için bir dizi tedbiri uygulamaya koyuyor... 
</HEADLINE>
<TEXT>

     Türk Hava Yolları THY , savaş nedeniyle yolcu sayısının iç hatlarda yüzde 15.06, dış hatlarda ise yüzde 10.71 azaldığını açıkladı. 
     THY Yönetim Kurulu, emekliliğe hak kazanan 338 personelin ayrılması, 335 ara yönetici kadrolarının iptali, 450 part time personelin sözleşmelerinin 14 Nisan 2002 tarihine kadar askıya alınması ve 2 adet A310 300 uçağı yedek motorlarının satışına karar verdi. 
     ABD'de 11 Eylül'de yaşanan terörist saldırının THY'ye etkileri konusunda saat 11.30'da düzenlenecek basın toplantısında açıklanacak kararlarla ilgili olarak Borsa'ya açıklama gönderen Türk Hava Yolları, trafiğin yüzde 31 oranında azaldığını bildirdi. 
     Açıklamada, sigorta primlerindeki artış dolayısıyla yıl sonuna kadar 3.2 milyon dolar civarında bir ek maliyetin gündeme geldiği belirtildi. 
     THY Borsa'ya gönderdiği bir diğer açıklamayla da, 22 Ekim'de yapılan Yönetim Kurulu toplantısında alınan kararları iletti. 
     Açıklamaya göre, Yönetim Kurulu emekliliğe hak kazanan 338 personelin THY'den ayrılması ve yaklaşık 6 trilyon lira kıdem ve ihbar tazminatı ödenmesini kararlaştırıldı. 
     Toplantıda, 335 ara yönetici kadrolarının iptaline, 450 part time personelin sözleşmelerinin 14 Nisan 2002 tarihine kadar askıya alınmasına ve 2 adet CF6 80 C tipi A310 300 uçağı yedek motorlarının satışa çıkarılması kararı da alındı. 
     Ayrıca, THY ile Hava İş Sendikası arasında prensip kararı alınan ve personel ücretlerinde yüzde 10 indirime gidilmesi ve 4 Ocak 2002 tarihinde 14 Ocak 2002 tarihinden itibaren yürürlüğe girecek şekilde şartların yeniden gözden geçirilmesi kaydıyla 15 Ekim 2001-14 Nisan 2002 tarihleri arasında yürürlükte kalacak şekilde imzalanacak 
     protokolün kabul edilmesi öngörüldü. 
     Personele ilişkin alınan kararların, THY'ye toplam aylık 3 trilyon lira civarında gider azaltıcı etkisi olacağı duyuruldu. 
     






</TEXT>
</DOC>
