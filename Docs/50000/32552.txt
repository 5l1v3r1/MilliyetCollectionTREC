<DOC>
<DOCNO> 32552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sontur05.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Veliler yandı... Okullar açılırken bütçeler delinecek... 
</HEADLINE>
<TEXT>

     Velilerin, gelecek öğretim yılında, çocuklarının okul ihtiyaçları için, en düşük fiyatlardan yapılan hesaplamalara göre, 120 milyon lira ile 250 milyon lira arasında masraf yapacağı bildirildi. 
     Eğitim Bilim ve Kültür Emekçileri Sendikası'nca Eğitim-Sen , velilerin gelecek öğretim yılında yapacakları okul masrafları ve ''ders kitapları piyasası'' konusunda rapor hazırlandı. 
     Raporda, öğrencilerin kırtasiye, giyecek, kitap ve diğer araç-gereç masrafları, sınıflar baz alınarak en düşük fiyatlardan hesaplandı. Buna göre veliler, sadece bir çocukları için 120 milyon lira ile 250 milyon lira arasında masraf yapacaklar. Lise öğrencilerinin masrafı, ilköğretim öğrencilerinden daha fazla olacak. 
     Ders kitaplarına da değinilen raporda, bir ilköğretim öğrencisinin 3-5 adet, orta"ğretim öğrencisinin de 8-9 adet ders kitabı kullanacağı belirtildi. Raporda, şöyle denildi 
     ''Sınıflarda kullanılacak kitap sayısını ortalama 6 olarak düşündüğümüzde, 15 milyon öğrencinin toplam 90 milyon adet kitap kullanacağı sonucu ortaya çıkmaktadır. Kitaba yapılan yüzde 41'lik zamdan sonra asgari ücret ile çalışan bir velinin, iki çocuğunu okutmasının ederi, 1 yıllık gelirine karşılık gelecek. Son yapılan zamla kitapların ederi 2-4 milyon lira arasında olacak. Bir velinin her bir kitap için ortalama 2.2 milyon lira ödeyeceğini düşündüğümüzde 90 milyon adet kitabın toplam ederi 196 trilyon liraya ulaşacak. Bu rakamlardan yola çıkarsak, ders kitaplarının öğretimi kolaylaştırıcı araç olmaktan çıkıp, büyük bir rant getirisine dönüşeceğini söylüyoruz.'' 
     Raporda, öğrencilerin geçmiş yıllardan kalmış ve okutulma süresi dolmamış kitapları kullanmaları, bir üst sınıfa geçen öğrencilerin ders kitaplarını okullara bırakmaları önerildi. Raporda ayrıca, Milli Eğitim Bakanlığı'nın, yoksul öğrencilere ücretsiz kitap dağıtması istendi. 
     
     







</TEXT>
</DOC>
