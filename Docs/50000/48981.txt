<DOC>
<DOCNO> 48981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur02.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in Pakistan gezisinden notlar ve Mustafa Kemal Bölüğü... 
</HEADLINE>
<TEXT>

     Pakistan Devlet Başkanı Pervez Müşerref, Cumhurbaşkanı Ahmet Necdet Sezer'in ziyareti sırasında yaptığı bir dizi jestle, çocukluğunu geçirdiği Türkiye'ye olan duygusal yakınlığını hala koruduğunu gösterdi. 
     Karşılama töreninde her zamanki üniformasının yerine sivil kıyafetini giyen Müşerref, böylelikle Ağustos'ta ilan ettiği Devlet Başkanlığı sıfatını da Sezer'in resmi ziyareti sırasında giydiği sivil kıyafetle vurgulamış oldu. Müşerref, görüşmelere de bu kıyafetle katıldı. 
     Karşılama töreni sırasında Cumhurbaşkanı Sezer ile Türkçe sohbet eden Müşerref, basın toplantısının başında da, jest yaparak konuşmasına Türkçe bir cümleyle başladı. 
     A.A muhabirinin edindiği bilgiye göre Müşerref, konuşmasındaki ''Sayın Cumhurbaşkanı Sezer ve beraberindeki heyeti aramızda görmekten çok mutluyuz'' ifadesinin doğru kullanımına önem vererek, gün içinde Türkiye'nin İslamabad Büyükelçiliği'ni özel kalemine telefonla arattı. 
     Büyükelçiliğin basın müşavirliğinin 16 yıllık emektarı olan ve çok iyi Türkçe bilen Pakistanlı personel Abide Mahmud ile bizzat konuşan Müşerref, hazırladığı cümlede herhangi bir yanlış olup olmadığını sordu. 
     Cumhurbaşkanı Sezer ve beraberindeki heyeti, ziyaret sırasında karargahı Peşaver yolu üzerinde bulunan Özel Kuvvetler Yıldırım Alayı'ndan ''Mustafa Kemal bölüğü'' korudu. 
     Sezer'in Pakistan ziyareti, Müşerref'in çocukluk arkadaşı Dışişleri Bakanlığı Protokol Dairesi Genel Müdürü Büyükelçi İlhan Yiğitbaşıoğlu'nun görev süresi dolması nedeniyle son yurtdışı ziyareti oldu. 
     Türkiye'nin Helsinki Büyükelçiliği'ne atanan Yiğitbaşıoğlu, kısa bir süre sonra Türkiye'den ayrılacak. 
     






</TEXT>
</DOC>
