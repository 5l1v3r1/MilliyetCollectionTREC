<DOC>
<DOCNO> 28532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/spor/spo15.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Doğan sert çıktı      GAZİANTEPSPOR Başkanı Celal Doğan, Fenerbahçe’nin Hakan Bayraktar için hülle yoluna gideceğini açıklamasına sert çıktı. Doğan, "Hülle yapanın önce bunun manasını öğrenmesi lazım. Önce karını boşayıp başkasına vereceksin, sonra geriye alacaksın. Ben transferi Aziz Yıldırım’ın yaptığını biliyordum. Ama başkaları yapıyormuş. Şenes Erzik’ten izin isteyeceklermiş" dedi. Celal Doğan, Radio Sport’ta katıldığı bir programda da hem Beşiktaş hem de Fenerbahçe’ye yüklenirken, "kimdi o Beşiktaş’ın başkanı" deyince tepki çekti. 
     
Okçulukta gümüş aldık      14. Avrupa Altın Ok Grand Prix’sinde makaralı yay bayan takımımız gümüş madalya kazandı. Antalya’daki şampiyonanın son gününde Huriye Ekşi, Tuba Soyer ve Sevinç Kuzu’dan kurulu takımımız Almanya’yı 239 - 237 yenerek çıktığı finalde Hollanda’ya 247 - 229 mağlup oldu. 
     
Denizlispor tur arıyor      INTER Toto Kupası’nda mücadele veren Denizlispor birinci turun rövanşında bugün Bosna Hersek’in NK Celik takımıyla karşılaşacak. Deplasmanda rakibine 1-0 yenilen Yeşil - Siyahlılar, Denizli Atatürk Stadı’nda saat 19.00’da başlayacak maçta turu geçmeye çalışacak. 
     
Bravo Belediye      AVRUPA Kulüpler Kupası’nda ülkemizi temsil eden İstanbul Büyükşehir Belediyesi Judo Takımı, üçüncü turda Avusturya’dan Straswalchen’i 9 - 3 yenerek dörtlü finale kaldı. 10 - 11 Kasım’da finalist olan takımlarının birinin kentinde yapılacak dörtlü final için, İstanbul Büyükşehir Belediyesi de aday oldu. 
     
Taşçı’dan salvo      KIRKPINAR’ın ünlü başpehlivanı Ahmet Taşçı, doping davasında sonucun lehine çıkması üzerine, "Adalet yerini buldu" dedi. Gençlik ve Spor Genel Müdürlüğü’nün başvurusunun reddedilmesi üzerine yeniden Kırkpınar yolu açılan Taşçı, "Yukarıda Allah, Türkiye’de hakimler var. Haksız yere suçlandım ama hukuka güvendim ve kazandım. Şimdi Kırpınar’da 10. şampiyonluk ve üçüncü altın kemer bana farz oldu. Herkesi ve özellikle spor bakanımız Fikret Ünlü’yü, Edirne’ye bekliyorum" ifadelerini kullandı. 
     
Kayra’da start günü      ATAKÖY Marina Yacht Club tarafından organize edilen, 4. Karadeniz Yat Rallisi’nin KAYRA startı bugün İstanbul’dan verilecek. 16 ülkeden 50 yatın oluşturacağı filo, 2 Eylül’e dek sürecek ralli için Ataköy Marina’dan start alacak. Ralliye katılan ekipler, 72 günde, 2 bin 125 deniz mili yol alarak tüm Karadeniz ülkelerini dolaşacak, 34 limanı ziyaret edecek. Ralli, başladığı noktada sona erecek. 
     
Atıcılıkta rekor      KÜÇÜKÇAP Silahlar Türkiye Şampiyonası tüfek atışlarında yeni Türkiye rekoru kırıldı. Halit Değirmenci Atış Poligonu’nda devam eden şampiyonanın dünkü bölümünde, 3x40 büyükler tüfek atışlarında Ankara Kara Kuvvetleri Gücü ekibinden Hakan Erdem, 1139 olan rekoru, 1170 puan ile yeniledi. Trabzon bölgesinden Murat Şahin ise, büyük erkeklerde 1139 puana ulaşarak, Türkiye baraj puanını geçme başarısını gösterdi. 
     



 SPOR 
























</TEXT>
</DOC>
