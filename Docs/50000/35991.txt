<DOC>
<DOCNO> 35991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/spor/spo05.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon kim olacak 
</HEADLINE>
<TEXT>

Nostalji yaşanır mı Medyanın dikkatli isimleri, G.Saray için ikiye bölündü. Bir kısmı, Lucescu alıştı, bu sene pabuç pahalı derken, diğer kısmı Cim-Bom’un işi zor teşhisini koyuyor 
     UEFA Şampiyonu olduktan sonra yaşadığı futbolcu erozyonu ile geçen sezona damgasını vuran Galatasaray, en büyük eleştiriyi SarıKırmızı kimlikli medya mensuplarından aldı. Medya ustalarına göre, Galatasaray’ın handikaplarının başında "para" vardı. Avrupa’ya açılan Sarı - Kırmızılı futbolcuların yerlerinin tam olarak dolmadığını ileri süren yazarlardan bir kısmı Galatasaray’ın yeni yönetim kuruluna da şüpheli yaklaştı. 
     Usta kalemlere göre yeni sezonda Galatasaray’ın şampiyonluk fırsatını kaçırma ihtimalleri saha dışındaydı. Bununla birlikte "Kesin Galatasaray şampiyon olur" diyen yazarlar, gerekçelerini yenilenen kadronun gücüne ve Lucescu’nun önünde açılan yola bağladılar. Onlara göre Fatih Terim’in "mirası" bitmiş, Lucescu’nun kendi kurduğu kadro ile gücünü kanıtlama zamanı gelmişti. İşte "Galatasaray bu sene şampiyon olur mu " sorusunun yanıtları. 
     
"Galatasararay erozyona uğradı"      Coşkun Özarı Fanatik Spor Yazarı 

     "Bana göre, her yıl olduğu gibi şampiyonluk oranı yüzde 25’er olarak Galatasaray, Fenerbahçe, Beşiktaş ve Trabzonspor arasında dağılır. Ancak bu dörtlü arasında en büyük erozyona Galatasaray takımı uğradı. Bu nedenle kağıt üzerinde şampiyonluk şansı oldukça az gibi görünüyor. Fenerbahçe geçen yıl bir deneme devresi geçirmesine rağmen şampiyon oldu. Yeni sezonda Mustafa Denizli’ye alışmış olarak yarışa başlayacaktır. Bu nedenle şampiyonluk Fenerbahçe’ye çok daha yakın gibi görünüyor." 
     
"Tek favori Galatasaray"      Turgay Şeren Hürriyet Spor Yazarı 

     "Bu sezon şampiyonluğun tek favorisi Galatasaray’dır. Önemli avantajları olduğunu düşünüyorum. En önemlisi yeni yönetim, giden yönetimin hatalarını yapmayacaktır. Verilen sözler tutulacaktır. Böyle olunca futbolcu da sahaya kırgın değil, huzurlu ve bir şeyler yapmak için çıkacak. Gidenler bir tarafa, Galatasaray’ın kalanları bile oturmuş bir takım. Şampiyonluğun kaybedilmesindeki tek neden verilen sözlerin tutulmaması ve disiplinsizliktir. Bu sezon bunlar yaşanmayacak. Fenerbahçe’nin defansı çok yetersiz. Beşiktaş kadrosunu tamamen değiştirdi. Tek artısı hocası Daum. Ancak ben şampiyon Galatasaray olur diyorum." 
     
"Oktay güç kattı"      Nezih Alkış TSYD eski Başkanı - Spor Yazarı 

     "Yine Fenerbahçe şampiyon olur. Çünkü geçen yıldan daha iyi bir kadro kurdular. Oktay gibi golcü bir futbolcuyu da kadrolarına aldılar. Ayrıca Hakan’ın transferi de Fenerbahçe’ye güç kattı. Bu yarışta Fener’in tek rakibi Galatasaray olur. Geçen yıl olduğu gibi yine bu iki dev çekişir. Beşiktaş bu yarışta pek şanslı değil." 
     
"Üçü de avantajlı"      Öcal Uluç Türkiye Spor Yazarı 

     "Bu soruyu bir yüzdeyle cevaplamak gerekirse, oranları yüzde 40 Fenerbahçe, yüzde 35 Galatasaray ve yüzde 25 Beşiktaş olarak paylaştırmak mümkün. Ya da bir başka şekliyle psikolojik olarak Fenerbahçe, teknik olarak Galatasaray, sürpriz olarak da Beşiktaş şampiyonluğa yakın denebilir. Özellikle Fenerbahçe ve Galatasaray arasındaki yarışta Avrupa’ya erken veda eden tek kulvarda mücadele edeceği için önemli bir avantaj yakalamış olacak. Bu göz önüne alınırsa, Beşiktaş’ın şansı biraz daha artıyor. Ayrıca Daum gibi hırslı ve tecrübeli bir hocaya sahipler. Fenerbahçe moral, seyirci ve yönetimiyle, Galatasaray kayıplarına rağmen hala en iyi kadrosuyla, Beşiktaş da yenilenen kadrosuyla avantajlı görünüyor." 
     
"Kimse kusura bakmasın"      Hulki İlgün Hürriyet Spor Yazarı 

     "Sezon başında, Galatasaray ve Beşiktaş’ın hem takım tertiplerinde, hem de yönetimlerinde başlarına gelenler spor kamuoyunda belki yanlış anlamalara neden oldu. Ancak her iki takım da yaptıkları maçlarda aldıkları olumlu sonuçlarla sezon için taraftarlarına ümitler verdiler. Fenerbahçe ise bir yanda yönetimi, öte yanda şampiyon kadrosuna yaptığı akıllı transferlerle Beşiktaş ve Galatasaray’ın dışında yine taraftarlarından tam puan aldı. Sezon içinde yaşanacak olaylar ya da yapılacak maçlar ne sonuç verir bilinmez. Oynanacak oyunun adı futboldur. Sonuçları bugünden kestirilmez. Ama kimseler kusura bakmasın, serde Fenerbahçelilik olduğu için ben bu sene Sarı - Lacivertliler’in geçen yıldan daha da rahat şampiyon olacağına inanıyorum." 
     
"Fenerbahçe şanslı"      Esat Yılmaer Hürriyet Spor Müdürü 

     "En yakın takım Fenerbahçe. Çünkü oturmuş bir kadrosu vardı ve korudu. Bu arada Beşiktaş’ı hiç yabana atmamak lazım. Daum’un heyecanı ve takım üzerinde yapacağı olumlu ateşleme dikkatle izlenmeli. Galatasaray’ın çok sorunu var ve bu sorunlar uzun vadede dert olacak gibi. Bu nedenle zirve yarışında şansı diğerlerine oranla daha az." 
     
"Fenerbahçe’nin işi zor"      Osman Tanburacı Akşam Spor Yazarı 

     "En kuvvetli şampiyonluk adayı Galatasaray’dır. Çünkü Galatasaray kimlik kazanmış bir ekiptir. Fenerbahçe’nin geçen seneden eksikleri devam ediyor. Geçen sezon Fenerbahçe’nin şampiyonluğundaki en büyük faktör basının muhteşem desteğiydi. Şayet Fenerbahçe Avrupa’da ve içeride başarı kazanamazsa Fener medyası acımasız bir şekilde eleştirmeye başlar ve en büyük tehlike de budur. Beşiktaş genç bir takım kurdu ve ben Daum’a güveniyorum. İlk 5 - 10 haftayı getirebilirse, sezon sonuna kadar yarıştan kopmaz. Trabzonspor kapalı kutu. Özkan Sümer transferlere el attıysa iyi adam seçmiştir diye düşünüyorum. Ancak Trabzon’un dördüncülükten öteye gidebilme şansını pek görmüyorum. Gaziantep ve diğerleri bu sene aynı yerde kalacaklardır." 
     
"Beşiktaş mutlu sona yakın"      Temel Özalak Fanatik Spor Yazarı 

     "Yeni sezonda şampiyonluğun en güçlü adayı Beşiktaş’tır. Fenerbahçe büyük bir ihtimalle Şampiyonlar Ligi’ne yükselecek, ya da UEFA Kupası’na katılacaktır. Bu durumda iki ligi bir arada götürmesi oldukça zordur. Galatasaray ise Avrupa bir tarafa, Cem Uzan sayesinde daha şimdiden kendi içinde bölündüğü için şampiyonlukta dezavantajlı. Başkanı haczedilmiş bir takım futbolcusunun bu şartlardan hiç etkilenmemesi düşünülemez. Beşiktaş ise hem iyi yabancılar aldı, hem de takımın başında Daum gibi futbol dahisi bir teknik adam var. Bu artılar da Siyah - Beyazlı ekibi mutlu sona taşır." 
     
"Kadro yeterli ve zengin"      Oğuz Dizer Fanatik Spor Yazarı 

     "Galatasaray şampiyon olur. Lucescu’nun Türkiye Ligi’ni ve rakiplerini artık tamamen tanıdığını düşünüyorum. Ligimizin ortamına ve havasına da alıştı. Geçtiğimiz sezon yaşadığı yanlışlarından arınmış bir Galatasaray, ligimizin tartışmasız favorisidir. Çünkü, kadro zenginliği ve yeterliliği en fazla olan ekiptir." 
     
"Averaja kalabilir"      Kenan Onuk NTV Spor Müdürü 

     "Oturmuş kadrosu, seyircinin coşkulu desteği, şampiyon olmanın getirdiği özgüven, kendi sahasında maç kaybetmeme özelliği ve geçen yılki kadroya yapılan olumlu takviyeler Fenerbahçe’yi yarışta daha şanslı kılıyor. Galatasaray ve Beşiktaş da en az Fenerbahçe kadar şanslı. Özellikle Beşiktaş’ta Daum faktörü çok önemli. Daum, Avrupa’nın en iyi hocalarının başında geliyor. İsimsiz oyunculardan oluşan kadronun iyi sonuçlar alacağından eminim. Galatasaray ise Avrupa tecrübesinin yanı sıra, yeni bir kadro ve Lucescu’nun kendi damgasını vuracağı bir takım yaratma çabasıyla, Fenerbahçe’nin en tehlikeli rakiplerinden biri olacak. Aslında belki de bu sezon şampiyonu averaj belirleyecek." 
     
"Önceden kestirmek zor"      Ercan Güven Milliyet Spor Yazarı 

     "Türkiye Ligi bugüne kadar ne favoriler gördü, ikinci ayda teknik direktörünü uğurlayıp, sezon ortasında yönetim kurulu dağılan. Ve ne yıldız futbolcular vardı, takımı sırtlayacaklarına çıban başı olan. Bu yüzden, önceden kestirmek olanaksız ve işin keyfi de burada. Fakat kulüplerin amaç ve ellerindeki araçların bir bilançosunu çıkarırsak ipi Fenerbahçe’nin göğüsleyeceği fikri ağır basar. Galatasaray, Avrupa rüzgarıyla tüm hesapları ters çevireceği gibi, geçen yıl dezavantaj olan Daum unsuru, tutarlı yönetim kararlarıyla Beşiktaş’ı kanatlandırabilir. Trabzon nekahat, diğerleri acemilik devresindedir." 
     
"Lucescu’lu Galatasaray "      Gökmen Özdenak Sabah Gazetesi Spor Yazarı 

     "Şampiyonlukta şu anda net bir favorim yok. Galatasaray, Fenerbahçe ve Beşiktaş yeni yapılanma içindeler. Fenerbahçe ve Galatasaray’ın, Avrupa’da da mücadele etmeleri halinde, bu ağır yükle Türkiye Ligi’nde zorlanacaklarını düşünüyorum. Beşiktaş akıllı davranıp, bir an önce form tutarak lige asılırsa, önemli bir avantaj sağlayabilir. Fenerbahçe ve Galatasaray’dan birinin Avrupa’dan dönmesi halinde, bu iki takım arasında şampiyonluğun belli olacağını sanıyorum. Jardel’in satışı nedeniyle para ve futbolcu alınması Galatasaray’ın yeterli kadrosuna güç verecektir. Ama bu geniş kadroda rekabeti hızlandıracak kişi Lucescu’dur. Rumen hocanın geçtiğimiz sezon Türkiye’yi ve futbolcusunu tanıdığı düşünülürse favorim Galatasaray olur." 
     
"Parası olan düdüğü çalar"      Bilgin Gökberk Milliyet Spor Yazarı 

     "Beşiktaş olursa, Daum şampiyon olmuş olur. Galatasaray olursa takım, Fenerbahçe olursa Aziz Yıldırım. İlla tek takım ismi isteniyorsa, paranın açmayacağı takım yoktur. Ya da parası olan düdüğü çalar. Bu ligin de borçsuz, sorunsuz paralı takımı Fenerbahçe’dir. Bu demektir ki Fenerbahçe şampiyon olacaktır." 
     



 SPOR 























</TEXT>
</DOC>
