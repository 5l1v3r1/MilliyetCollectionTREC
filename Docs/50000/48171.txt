<DOC>
<DOCNO> 48171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun09.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu Türkiye raporunu tartışacak 
</HEADLINE>
<TEXT>

     Avrupa Parlamentosu genel kurulu, Fransız Hıristiyan Demokrat Alain Lamassoure tarafından hazırlanan Türkiye raporunu, 24 Ekim Çarşamba günü tartışacak. Rapora bağlı tavsiye karar tasarısı, genel kurul oturumunda 25 Ekim Perşembe günü oylanacak. 
     Rapora bağlı karar tasarısında, Helsinki zirvesinde adaylığı resmen tanınan Türkiye'nin bu sayede dinamizm kazandığı, reform hareketlerinin ve siyasi diyaloğun canlandığı belirtilerek, ekonomik krize ve hükümet koalisyonundaki bazı gerginliklere rağmen, Türk hükümetinin reform programının destek gördüğü, reformların gerçekleştirilmesi yönünde siyasi iradenin bulunduğu ifade ediliyor. 
     Türkiye tarafından kabul edilen Ulusal Program'ın AB'ye katılım önceliklerine geniş ölçüde yer verdiği, büyük çaplı ekonomik ve siyasi reform programı oluşturduğu belirtilen tasarıda, bu programın takviminin netleştirilmesi istenerek, Avrupa Konseyi ve Avrupa İnsan Hakları Mahkemesi'nin Türkiye'ye yönelik olumsuz kararları hatırlatılıyor. 
     Türkiye'nin terörizmden kaynaklanan sorunlarını geniş ölçüde aştığı, demokratikleşme sürecinin hızlandırılmasına engel kalmadığı savunulan karar tasarısında, anayasal reformların gerekliliği ve önemi üzerinde duruluyor. 
     Kıbrıs sorununa tatmin edici bir çözüm bulunamamasının, AB'nin genişleme sürecini olumsuz etkileyeceğine değinilen tasarıda, TBMM'nin, insan haklarının geliştirilmesi ve demokratikleşmeye yönelik yoğun reform çalışmalarından duyulan memnuniyet dile getiriliyor. 
     Avrupa İnsan Hakları Mahkemesi'nin, Refah Partisi'nin kapatılmasının insan hakları ihlali olmadığına ilişkin kararının ''not edildiği'' belirtilen tasarıda, çoğulcu demokrasi ilkelerine saygı gösterilmesi de isteniyor. 
     Türk yetkililerden, endişe verici boyutta olan yolsuzluklara karşı mücadeleyi ve önlemleri hızlandırmaları da istenen tasarıda, yapılan reformlardan duyulan memnuniyet yansıtılıyor. Tasarıda, MGK'nın faaliyetleri üzerinde parlamento kontrolünün önemine değiniliyor. 
     
     Ekonomik reformlara destek 
     Türk hükümetinin ekonomik reformlara yönelik çaba ve girişimlerinin desteklendiği karar tasarısında, AB'nin mali desteğinin süratli ve etkili bir şekilde sağlanması çağrısında bulunuluyor. 
     Kıbrıs konusunda Ankara'dan yapıcı bir yaklaşım istenen tasarıda, Türk-Yunan diyaloğunun gelişmesinden duyulan memnuniyet de ifade ediliyor ve Türkiye'den, NATO-AB uzlaşmasını desteklemesi beklentisi dile getiriliyor. 
     Kürtçe'ye ilişkin kısıtlamaların kaldırılmasına yönelik çalışmaların, devlet bütünlüğüne tehlike oluşturmadan, kültürel hakları genişleteceği umudu yansıtılan karar tasarısında, Türk ve Ermeni akademisyenlerin, geçmişi değerlendirmeye yönelik ortak çalışmalarına destek verildiği belirtiliyor. 
     Tasarıda, cezaevlerine ilişkin sistem reformunun gerekliliği kabul edilirken, açlık grevlerinden duyulan üzüntü belirtiliyor ve Leyla Zana'nın serbest bırakılması isteniyor. 
     Türkiye ile AB arasında uyuşturucu kaçakçılığına karşı adli ve polisiye işbirliğinin geliştirilmesi de istenirken, siyasi partiler yasası reformunun ve seçimlerde baraj oranının düşürülmesinin gereği üzerinde duruluyor. 
     Tasarıda, Türkiye'nin Balkanlar'daki uluslararası girişimlere katkılarından ve terörizme karşı mücadeleye verdiği destekten duyulan memnuniyet de ifade ediliyor. 
     






</TEXT>
</DOC>
