<DOC>
<DOCNO> 23416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur10.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Servisçiler yönerge protestosu için Ankara yollarında... 
</HEADLINE>
<TEXT>

     İstanbul Valiliği'nce yeniden hazırlanan Öğrenci Taşımacılığı Yönergesi'nin iptalini isteyen servis taşımacıları, yaklaşık bin araçlık konvoyla Ankara'ya hareket etti. 
     TEM Otoyolu Çamlıca Gişeler'e sabah erken saatlerde gelen İstanbul Servis Aracı İşletmecileri Odası üyesi yaklaşık bin kişi, ''Sömürülmek istemiyoruz'', ''Rant değil emeğimizin peşindeyiz'', ''Sesimize kulak verilsin'' yazılı dövizler taşıyarak çeşitli sloganlar attı. 
     Oda Başkanı Ömer Kotan, burada yaptığı açıklamada, İstanbul Valiliği'nce yeniden hazırlanarak kabul edilen Öğrenci Taşımacılığı Yönergesi'nin iptalini istediklerini söyledi. 
     Yönergede, ihaleye girecek gerçek ya da tüzel kişilerden yaklaşık 4-5 milyar lira teminat istendiğini hatırlatan Kotan, bu nedenle taşımacı esnafın mağdur edildiğini öne sürdü. 
     Yönergenin Valilik tarafından değil Bakanlar Kurulu'nca çıkarılması gerektiğine inandıklarını ifade eden Ömer Kotan, sorunlarına çözüm bulabilmek amacıyla Ankara'ya gideceklerini kaydetti. 
     Daha sonra otoyol üzerinde konvoy oluşturan taşımacılar, açıklamanın ardından saat 10.00 sıralarında Ankara'ya hareket etti. 
     İstanbul Valiliği, 10 Mayıs 2001 tarihinde aldığı kararla, resmi okullardaki öğrenci taşımacılığıyla ilgili şartname ve sözleşme metnini yeniden hazırladı. 
     Yayınlandığı tarihten itibaren yürürlüğe giren yönergede, İstanbul'daki öğrenci taşıma hizmetlerini düzenli ve güvenli hale getirilmesi amaçlanarak, taşıma ihalesine girebilecek gerçek ve tüzel kişilerden teminat alınması da öngörülüyor. 







</TEXT>
</DOC>
