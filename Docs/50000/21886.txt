<DOC>
<DOCNO> 21886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/spor/spo02.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer için erken 
</HEADLINE>
<TEXT>

Başkanvekili Dündar, bulundukları konum nedeniyle sezon sonuna kadar transferi dondurduklarını söyledi 
     FENERBAHÇE Başkanvekili Uğur Dündar, özlemini çektikleri şampiyonluğa çok yaklaştıklarını ve mutlu sona bir final havası içinde hazırlandıklarını söyledi. Dündar, "Hedefimiz bu yıl iki kupa kazanmaktı. İlkini Kayseri’de kaybettik. İkincisine sıkı sıkı sarıldık, bırakmayacağız" diye konuştu. 
     TRANSFER görüşmeleri için şu aşamada bir şey söylemenin yanlış olacağını belirten Uğur Dündar, "Transfer konusu, bulunduğumuz konum itibarıyla henüz erken. Sezon bittiğinde yönetim olarak oturup görüşeceğiz. Hocamızın da bize vereceği rapor doğrultusunda hareket edeceğiz" ifadelerini kullandı. 
     ŞÜKRÜ Saracoğlu Stadı’nın 45 bin kişilik olan kapasitesini 65 bin kişiye çıkarmayı hedeflediklerini kaydeden Dündar, Başkan Aziz Yıldırım’a da övgüler yağdırdı. Fenerbahçe’nin Başkanvekili, "Sayın Yıldırım, tesisleşme konusunda kulübe büyük hizmetler verdi ve çalışmalarını hala sürdürüyor" dedi. 
     
FIFA’ya çıkarma      FENERBAHÇE, İsviçre bankası UBS’den 4.5 milyon mark kredi almayı garantilerken, Asbaşkan Mahmut Uslu, Murat Yakın’ın bonservisinde elde etmeyi planladıkları 12.5 milyon marklık bedel için dün bir kez daha girişimde bulundu. FIFA’nın merkezine giden Uslu, yeni bir komisyonun değerlendirmeye aldığı davadan haklı çıkabilmek için uğraş verdi. 
     FIFA geçen sefer olduğu gibi bu kez de Fenerbahçe’nin lehine karar alıp istenen 17 milyon marklık bedeli onayladı. Yetkililer, yöneticilere Kaiserslautern kulübünün ödeyeceği kalan miktarı daha sonra açıklayacaklarını duyurdu. Bu arada Fenerbahçe’nin FIFA’da bulunan Oulare dosyası da görüşüldü. Ancak bir sonuç çıkmadı. 
     
Bursa’dan gözdağı      BURSASPOR Teknik Direktörü Nejat Bijediç, Fenerbahçe’ye gözdağı verdi ve "Kadıköy’den başımız dik ayrılacağız" dedi. Rakiplerinin evinde puan kaybetmediğini hatırlatan Boşnak hoca, "Ancak biz de deplasmanda iyi oynuyoruz. Şampiyonluk yarışı bizi ilgilendirmiyor. Puan almak için elimizden geleni yapacağız" açıklamasını yaptı. 
     
Yıldırım gün sayıyor      BAŞKAN Aziz Yıldırım, Fenerbahçe’de göreve başladığı günden bu yana şampiyonluk dışında sayısız başarıya imza attı. Amatör şubelerde büyük atılıma giden, kısa sürede stadı yenileyen, tesisleşme konusunda parmak ısırtacak hizmetler veren Yıldırım’ın sadece futbol takımında yüzü gülmedi. 
     CAMİANIN bütünleşmesinde de önemli rol oynayan, Fenerbahçe’nin tek yumruk haline gelmesini sağlayan Aziz Yıldırım, özlediği şampiyonluğa artık bir hayli yakın gözüküyor. Yıldırım, bu apoleti de takarak, kulübün unutulmaz başkanları arasına girmeye hazırlanıyor. 
     
Sanki lig başı      HÜSEYİN YAVUZ 

     FENERBAHÇE, Bursa-spor maçının çalışmalarını yoğun bir tempoda sürdürüyor. Mustafa Denizli’nin camiada oluşan "Fenerbahçe kesin şampiyon oldu" şeklindeki kanıdan rahatsız olduğu bu yüzden ağır bir program uyguladığı belirtildi. 
     DENİZLİ, iki saat süren antrenmanda yüksek tempolu şut çalışması ile çift kale maç yaptırdı. Oyuncuların son derece hırslı oldukları gözlendi. Mirkoviç ile Serhat hafif bir sakatlık geçirirken, Ogün ve Rüştü çalışmaya katılmadı. 
     
Karaborsa patladı      ŞAMPİYONLUĞA çok yaklaşan Fenerbahçe’de, Bursaspor maçının biletleri dün sabah satışa çıktı ve akşam olmadan tükendi. 40 bin adet bilet gişelerden taraftarlara sunulurken, kalabalık topluluklar halinde sıraya giren karaborsacıların yine biletlerin çoğunu topladıkları gözlendi. 
     BİLET satış noktalarında uzun kuyruklar oluşturan Fenerbahçeliler bilet alamayınca kulübe başvurdular. Karaborsada 50 milyonluk numaralı biletlerinin 150 milyon, 7.5 milyonluk açık biletlerinin ise 50 milyondan alıcı bulduğu gözlendi. Kulübün 800 milyar gelir elde ettiği açıklandı. 
     
Yıldıray harek tı      TRANSFER çalışmalarına başlayan Fenerbahçe’de ilk hedefin Bochumlu Yıldıray Baştürk olduğu belirtildi. Denizli’nin transfer listesinde ilk sırada bulunan Yıldıray’ı renklerine bağlamak isteyen yöneticiler girişimlere başlayıp, bu oyuncuyu başka kulübe kaptırmamak için harekete geçtiler. 
     BOCHUM’un küme düşmesi nedeniyle bonservis bedeli azalacak olan Yıldıray ile bir ön anlaşma yapan Fenerbahçe sezonun bitimiyle birlikte bu oyuncuya imza attıracak. Yıldıray’ın transferinde Alman kulübünün pürüz çıkarması halinde ise Saran Keskinspor devreye girecek. Berkant ile ilgilenilmediği de açıklandı. 
     
Ümitlerden de aynı tarife      SARI-Lacivertliler, Ümitler Ligi’nde de ezeli rakibi Galatasaray’ı yenmeyi başardı. Dereağzı’nda oynanan karşılaşmayı Fenerbahçe 2-1 kazanırken, şampiyonluğu garantileyen futbolcuların Bursa maçında tur atacakları belirtildi. 
     



 SPOR 





























</TEXT>
</DOC>
