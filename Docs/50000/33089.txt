<DOC>
<DOCNO> 33089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sonspo08.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Hami sevinci... 
</HEADLINE>
<TEXT>

     Sezon öncesi hazırlık çalışmalarını Almanya'da sürdüren Trabzonspor'da, dün PFC Oberneuland maçında sakatlanan Hami'nin durumunun ciddi olmadığı bildirildi. 
     Kulüp doktoru Ahmet Çağlar, söz konusu karşılaşmanın 62. dakikasında rakibiyle girdiği ikili mücadelede sakatlanan Hami'nin sol ayak bileğinin döndüğünü ve futbolcunun ayak bağlarında da hafif bir zorlanma meydana geldiğini belirterek, ''Ancak Hami'nin büyük bir sorunu yok. Gerekli tedaviyi uygulayacağız ve 10 gün içinde sahalara dönerek idmanlara başlayacak'' dedi. 
     Erhan Namlı'nın ise bugün kasıklarından başarılı bir ameliyat geçirdiğini kaydeden Çağlar, bu futbolcunun 3-4 hafta sonra idmanlara başlayacağını söyledi. 
     Çağlar, Almanya kampında sakatlığı süren bir diğer golcü futbolcu Cafer'in de ciddi bir sakatlığının olmadığını ve bu futbolcunun da 1 hafta sonra Trabzon'da takımla birlikte çalışmalara başlayacağını sözlerine ekledi. 






</TEXT>
</DOC>
