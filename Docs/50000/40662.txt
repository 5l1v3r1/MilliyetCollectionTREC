<DOC>
<DOCNO> 40662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sonspo18.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen'den notlar... 
</HEADLINE>
<TEXT>

     Dünya Kupası 4. Eleme Grubu'nda Türkiye ile İsveç arasında yapılan karşılaşmaya sporseverler büyük ilgi gösterdi. 
     A Milli Futbol Takımı'nın 47 yıl sonra finallere gitme şansını yakalaması açısından büyük önem taşıyan karşılaşma için Ali Sami Yen Stadı'nın tribünlerini tamamıyla dolduran 25 bini aşkın sporsever, ay-yıldızlı ekibe büyük destek verdi. 
     Karşılaşma öncesinde ısınmak için sahaya çıkan milli futbolcuları adeta bağırlarına basan sporseverler, en büyük ilgiyi ise Slovakya maçının kahramanları Rüştü ve Hakan Şükür'e gösterdi. Bütün futbolcuları elele tribünlere çağıran taraftarlar, ellerindeki Türk bayrakları ve kırmızı beyaz kartonlarla stadı adeta bayram yerine çevirdiler. 
     Bu arada kapalı tribünde açılan dev boyutlardaki Türk bayrağı da sporseverleri coşturdu. 
     Öte yandan maçın başlamasına 2 saat kala tezahüratlarda bulunan taraftarlara dahili anons yapılarak, ''Sesinizi maça saklayın. 12. adama maçta ihtiyacımız var'' denildi. 
     Diğer yandan karşılaşmayı yaklaşık 500 İsveçli taraftar da eski açık tribünden izlerken, İsveçli taraftarlar, Türk seyircilerin ''Meksika Dalgası''na da eşlik etti. 
     Ogün'ün yerine Emre 
     Milli Takımlar Teknik Direktörü Şenol Güneş, İsveç karşısında, Slovakya maçından farklı olarak, kart cezalısı Ogün'ün yerine Emre Belözoğlu'na ilk 11'de yer verdi. Güneş, 22 kişilik aday kadroda yer alan futbolculardan Hasan Özer,Mehmet Polat ve Metin Aktaş'ı 18 kişilik maç kadrosuna dahil etmedi. 
     Olağanüstü önlemler 
     Türkiye-İsveç maçı öncesinde güvenlik güçleri Ali Sami Yen Stadı içi ve çevresinde olağanüstü güvenlik önlemleri aldı. 
     Stat çevresinde barikatlar oluşturan güvenlik güçleri, taraftarların üstlerini arayarak stat içine aldı, çakmak ve bozuk para gibi nesneleri yanlarına almalarına izin vermedi. 
     Medyadan büyük ilgi 
     Grup birincisini belirlemesi açısından büyük önem taşıyan karşılaşmaya medya mensupları da büyük ilgi gösterdi. 
     Karşılaşma için 225'i yazar, toplam 285 medya mensubu akredite yaptırdı. 
     Maçta 1 İngiliz, 5 Japon, 50 İsveçli olmak üzere 56 yabancı gazeteci de görev yaptı. 
     Basketbolculara büyük destek 
     İsveç maçını izlemek üzere karşılaşmanın başlamasından saatler önce Ali Sami Yen Stadı'nın tribünlerinde yerlerini alan sporseverler, Hırvatistan ile yarı final mücadelesi veren A Milli Basketbol Takımı'na da büyük destekte bulundu. 
     Basketbol milli maçını stat skorbordunda izleyen taraftarlar, öncelikle maçın başında, kırmızı formayla müacadele eden Hırvat oyuncuları Türk sanarak attıkları basketler sonrası sevinç gösterilerinde bulundular. 
     Daha sonra yanlışlarını anlayan sporseverler, milli takımın sayılarını tribünlerden alkışlayarak desteklediler. Ancak ilk yarıdaki farklı skorla düş kırıklığına uğrdadılar. 
     Basketbol maçının ikinci yarısı ise skorborddan gösterilmedi. 
     Türkiye-Hırvatistan maçının sonucu stat hoparlörlerinden verilerek, skorborda ''12 Dev Adam Yarı finalde. Türkiye 87 Hırvatistan 85'' yazılınca, stattaki taraftarlar müthiş bir tezahürata başladı. 
     ''Türkiye, Türkiye'' tezahüratlarıyla Basketbol Milli Takımı'na sevgi gösterisinde bulunan taraftarlar, ''12 Dev Adam'' biçiminde de bir süre tezahüratta bulundu. 
     Sarı kart uyarısı 
     Milli takım heyetinin, karşılaşma öncesinde sarı kart cezası sınırında bulunan Fatih ve Okan'a bu maçta kart görmeleri konusunda uyarılarda bulunduğu öğrenildi. 
     Her iki oyuncu da İsveç karşısında sarı kart görmeleri durumunda 7 Ekim'de Moldova ile yapılacak son karşılaşmada forma giyemeyecek. 
     Darüşşafakalı öğrencilerden İsveç marşı 
     Darüşşafaka Eğitim Kurumları öğrencileri, Türkiye-İsveç maçı öncesinde konuk ekibin milli marşını canlı olarak seslendirdiler. Öğrenciler, bando eşliğinde bir ilki gerçekleştirerek İsveç Milli Marşı'nı seslendirirken tribünlerden büyük alkış aldılar. 
     Protokolda izdiham 
     Futbol Federasyonu Başkanı Haluk Ulusoy, karşılaşmayı protokol tribününde izledi. 
     Milli takımın daha önce İstanbul'da yaptığı son karşılaşma olan Azerbaycan karşılaşmasında Gençlik ve Spor İstanbul İl Müdürlüğü'nün kendilerine protokol tribününde yeterli sayıda yer ayırmadığı gerekçesiyle maçı UEFA delegasyonu ve Azerbaycan Federasyonu yetkilileriyle birlikte kapalı tribünde taraftarların arasında izleyen Ulusoy, İsveç maçında ise protokol tribününde yerini aldı. 
     Karşılaşmaya bakanlar, milletvekilleri ve spor kulüpleri büyük ilgi gösterdi. 
     Protokol tribününde maçı Ulaştırma Bakanı Oktay Vural, İçişleri Bakanı Rüştü Kazım Yücelen, FIFA İcra Kurulu Üyesi ve UEFA Asbaşkanı Şenes Erzik, İstanbul Valisi Erol Çakır, İstanbul Büyükşehir Belediye Başkanı Ali Müfit Gütuna, İstanbul Emniyet Müdürü Hasan Özdemir ve Fenerbahçe Kulübü Başkanı Aziz Yıldırım izledi. 
     Protokol tribünündeki aşırı izdiham nedeniyle Futbol Federasyonu Başkanvekili Ata Aksu ve Milli Takımlar Sorumlusu Selami Özdemir ile bazı kulüp başkanları da basın tribünün aşağısına konulan sandalyelere oturarak maçı izledi. 
     Tribünde kalp krizi 
     Türkiye-İsveç milli maçı öncesinde bir taraftarın kalp krizi geçirmesi üzüntü yarattı. 
     Yeni açık tribünde yer alan ve adının Yusuf Öztürk olduğu öğrenilen taraftar, karşılaşma öncesinde trubünde fenalaştı. 
     Ambülansla hastaneye kaldırılan sponseverin durumunun ciddi olduğu bildirildi. 
     Japon polisler de maçta 
     Dünya Kupası'na Güney Kore ile birlikte ev sahipliği yapacak olan Japonya'dan gelen polis şefleri de karşılaşmayı izledi. 
     Dünya Kupası Organizasyonu Güvenlik Departmanı'nda yer alan Takahisa Ishida, Satoru Morizane, Shozo Jin ile Hirlary Frank, İstanbul'da bugün güvenlik yetkilileriyle bir toplantı yaptılar. 
     Daha sonra Ali Sami Yen Stadı'na gelen görevliler, özellikle tribünlerdeki seyircilerin tavırlarını not ettiler. 
     Japon yetkililerin Dünya Kupası'na katılması muhtemel ülkelerin maçlarına gelerek taraftarlar hakkında bilgiler aldığı ve bu maçtan önce de Almanya-İngiltere maçını izledikleri bildirildi. 
     
     







</TEXT>
</DOC>
