<DOC>
<DOCNO> 20588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/ekonomi/aeko.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar direkten döndü 
</HEADLINE>
<TEXT>

Bankaların dış borçlarına sağlanan garantiye karşılık, bankalardan kesilecek binde beşlik primle 1 milyar dolarlık fon oluşturulması önerisi, Mesut Yılmaz’ın devreye girmesiyle son anda reddedildi 
     HARUN GÜREK Ankara 

     Bankalar yasa tasarısında, bankaların dış yükümlülüklerine sağlanan garantilere karşılık mevduat bankalarından kesilecek binde 5’lik primlerle bir fon oluşturulması fıkrası, Bankalar Birliği’nin itirazı üzerine tartışmaya neden oldu. Devlet Bakanı Kemal Derviş’in kalmasında ısrar ettiği fıkra, Başbakan Yardımcısı Mesut Yılmaz’ın devreye girmesi üzerine tasarıdan çıkarıldı. 
     Tasarının TBMM Plan ve Bütçe Komisyonu’nda görüşülmesi sırasında, hükümet kanadı verdiği bir önergeyle Türk bankalarının aldığı dış borçlara sağlanan garantilerin karşılığında fon oluşturulmasını öngören bir fıkra ekledi. ANAP İstanbul Milletvekili Nesrin Nas, bankaların aktifleri üzerinden binde 5’e kadar kesinti yapılmasını ve 1 milyar dolarlık bir fon oluşturulmasını hedefleyen fıkraya, önerge kabul edildikten sonra, diğer maddeye geçildiği sırada itiraz etti. Nas’ın bu itirazı, komisyondaki görüşmeleri izleyen Bankalar Birliği yöneticilerinin uyarısı üzerine yaptığı öğrenildi. Bazı DSP ve MHP’li üyelerin itirazına karşın, fıkra yeniden görüşülmek üzere alt komisyona gönderildi. 
     
     Yılmaz’dan telefon 
     Alt Komisyon’da yapılan görüşmeler sırasında da uzlaşma sağlanamadı. Devlet Bakanı Kemal Derviş ise düzenlemenin aynen korunmasında ısrar etti. Tartışmalar nedeniyle Bütçe Plan Komisyonu dün 2.5 saat geç başladı. 
     Ancak bu sırada, Bankalar Birliği, konuyu Başbakan Yardımcısı Mesut Yılmaz’a iletti. Derviş, ancak 16.30’da başlayabilen toplantı için komisyon salonuna girmek üzereyken, telefon geldi. Yılmaz’dan geldiği belirtilen telefon üzerine Derviş, kapıdan dönerek, Başbakanlığa gitti. Derviş, Yılmaz’la yaptığı görüşmenin ardından Komisyon toplantısına dönmedi. Komisyon Başkanı Şahin, saat 17.00’de Başbakanlık’tan gelen bir başka telefon üzerine salondan ayrıldı. Şahin, salona döndükten sonra bankacılık sektörüne için verilen garanti için kaynak yaratılmasını öngören önergenin maddeden çıkarıldığını açıkladı. 
     Edinilen bilgiye göre, Derviş’in yasaya koydurmak istediği bu maddedeki ısrarının nedeni IMF’nin niyet mektubuna da koydurması. Bir milletvekili, "Alt komisyonun reddettiği madde için artık son hamle Meclis’te yapılabilir. Parti liderlerinin de katılacağı yarınki bugün genel kurul da bir önergeyle bu istek yenilenebilir" diye konuştu. 
     
     Tasarıya ÖFK’lar da alındı 
     Bu arada tasarıya ÖFK’ların da birlik çatısı altında toplanması ve bir güvence fonu kurulmasını düzenleyen bir maddenin eklenmesine ilişkin önerge de kabul edildi. Faaliyeti durdurulan ÖFK’lar için birlik bir tasfiye kurulu oluşturacak. 
     



 EKONOMİ 




















</TEXT>
</DOC>
