<DOC>
<DOCNO> 22615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sonspo10.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Terim konusunda temkinli davranmaya devam ediyor 
</HEADLINE>
<TEXT>

     İtalya'nın AC Milan kulübü, teknik direktör Fatih Terim konusunda halen temkinli olmaya devam ediyor. 
     Şampiyonlar Ligi final maçını izlemek için bugün Milano'ya gelen ve perşembe gününe kadar kalacak olan Terim'in, Milanlı yöneticiler ile görüşeceği kesinlik kazanırken, Milan ''hemen imza yok'' diyor. 
     Kırmızı-siyahlı kulübün 2. Başkanı Adriano Galliani, verdiği demeçte, ''Henüz bir karar almadık. Biz, Terim'i teknik direktörlüğe getirme veya getirmeme durumundayız. O, diğer teknik adamlar gibi Milano'ya Şampiyonlar Ligi finalini izlemeye gelecek. Kesinlikle onunla görüşeceğiz ama bu gelecek sezon teknik direktörümüz olacak anlamına gelmez'' dedi. 
     İtalyan basınında ise televizyon ve gazetelerde verilen haberlerde, Terim'in Milan'ın 2001-2002 sezonunda teknik direktörü olacağına yüzde 100 gözüyle bakılıyor. 
     Televizyonda düzenlenen spor programlarında ''Terim'e, 4 milyar İtalyan Lireti, 1 yıllık kontrat ve sezon ortasında uzatmak için opsiyon'' sözü tekrarlanırken, tam yetki verileceği söylenen Terim'in kuracağı Milan'ın kadrosu çiziliyor ve tartışılıyor. 
     Milan'ın Terim konusunda halen resmi imzayı atmamasındaki sebep ise futbolcuların sezon bitimine 3 hafta kala motivasyonunu bozmamak ve halen teknik direktör olan ve göreve geldiğinden bu yana sadece 1 kez yenilgi alan Cesare Maldini'yi küstürmemek olduğu açıkça görülüyor. 
     Terim ile Milanlı yöneticilerin Galliani ile Braida bu akşam yemeğinde veya perşembe günü görüşeceği tahmin edilirken, Türk teknik adamın eşi Fulya Terim ile birlikte ev arayacağı da belirtiliyor. 
     Bu arada Milan, Alaves'te oynayan İspanyol Javi Moreno'yu resmen renklerine bağlarken, 2005 yılına kadar geçerli olan bir kontrat imzalandığı ve sezon başına 5 milyar İtalyan Lireti alacağı duyuruldu. 






</TEXT>
</DOC>
