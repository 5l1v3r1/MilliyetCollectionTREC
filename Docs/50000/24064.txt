<DOC>
<DOCNO> 24064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun13.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Süperman" ve 7 bilim adamı Bush yönetimini mahkemeye verdi 
</HEADLINE>
<TEXT>

     Sinemada canlandırdığı ''Süperman'' karakteriyle ünlenen aktör Christopher Reeve ve 7 bilim adamı, kötü durumdaki organların tedavi edilmesine yardımcı olacağına inanılan kök hücre araştırmalarına mali kısıtlama getiren Bush yönetimi aleyhinde dava açtı. 
     Attan düşerek felç olan ve kök hücre araştırmalarında aktif rol oynayan Reeve ve 7 bilim adamı, dava dilekçesinde Bush yönetiminin, insan hayatını kurtaracağına inanılan tedavileri erteleyerek ''telafisi olanaksız'' zararda bulunduğunu ileri sürdüler. 
     Davacıların avukatı Jeffrey Martin, hükümetin projelere hemen mali destek sağlamaya başlamasını önermediklerini vurgulayarak, ''Sadece varolan yasalar gözönünde bulundurularak sürecin acilen ilerlemesini istiyoruz. Siyaset yüzünden ertelenmesini istemiyoruz'' dedi. 
     Konuyla ilgili mali yardımı donduran ve yeniden gözden geçirilmesi talimatı veren Bush yönetiminin, davayla ilgili savunmasını 60 gün içinde vermesi gerekiyor. 







</TEXT>
</DOC>
