<DOC>
<DOCNO> 22818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur06.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'da panik başladı...Militanlar örgütten kaçıyor... 
</HEADLINE>
<TEXT>

     Terör örgütü PKK'dan çok sayıda teröristin kaçtığı, bazılarının da kaçmak için fırsat kolladığı bildirildi. 
     Örgütte son iki ayda ortaya çıkan gelişmelerin ve elde edilen bilgilerin değerlendirilmesi sonucu, PKK'lı teröristlerin panik içinde olduğunun anlaşıldığı kaydedildi. 
     Türkiye'den terör örgütüne katılımların durma noktasına geldiği, ayda 26-30 kişinin ise Avrupa'dan zorla Kuzey Irak'a gönderildiği ifade edildi. 
     Buna karşılık son iki ayda 23 teröristin güvenlik güçlerine teslim olduğu, 189 teröristin Irak Kürdistan Yurtseverler Birliği'ne IKYB , 156 teröristin de Irak Kürdistan Demokrat Partisi'ne IKDP sığındığı, Suriye kökenli 500'den fazla teröristin de örgütü terk ederek ülkelerine döndüğü kaydedildi. 
     Ayrıca, güvenlik güçleri tarafından 37 teröristin ölü ele geçirildiği, 100 dolayında teröristin örgütten kaçarak izini kaybettirdiği, kaçma girişiminde bulunan 14 teröristin arkadaşları tarafından öldürüldüğü, kaçarken yakalanan 12 teröristin sözde PKK mahkemesinde yargılandıktan sonra cezalandırıldığı, 16 teröristin de intihar ettiği belirtildi. 
     Örgüt içinde sayısı 2 binden fazla olan Suriye kökenli teröristlerin 500'den fazlasının PKK'yı terk etmesinin, sözde Başkanlık Konseyi üyelerinin birbirlerini suçlamalarına neden olduğu vurgulandı. Terörist Cemil Bayık'ın, bu gelişmeyi, PKK'nın son iki yılda izlediği stratejiye bağladığı, buna bağlı olarak Abdullah ve Osman Öcalan kardeşleri suçladığı kaydedildi. PKK'daki Türkiye vatandaşı terörist oranının yüzde 28-30 dolayına düştüğü, teröristlerin çoğunluğunun Suriye, Irak, İran ve Ermenistan kökenli olduğu vurgulandı. 
     Örgütteki kadın terörist sayısının da günden güne azaldığına dikkat çekilerek, 1988-1994 yıllarında yüzde 12-13 olan kadın terörist oranının, yüzde 6-7'ye kadar düştüğü belirtildi. 
     Bu arada, örgütteki teröristlerin zor koşullarda yaşamalarına karşın, sözde Başkanlık Konseyi ve Parti Meclisi üyesi teröristlerin ayda 5-7 bin dolar aldıklarına, ayrıca örgüt gelirlerini istedikleri gibi kullandıklarına işaret edildi. 
     

</TEXT>
</DOC>
