<DOC>
<DOCNO> 48714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/yasam/ayas.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk hafifçe tebessüm etti .. 
</HEADLINE>
<TEXT>

Yargıtay, haklarında verilen hapis cezalarını bozunca, Susurluk sanıkları bir 'oh' çekti. Çünkü, zamanaşımı süresi sanıkların lehine işleyebilir... 
     ANKARA Milliyet 

     Yargıtay 8. Ceza Dairesi, "devlet - çete - siyaset" ilişkilerini ortaya çıkarması umulan "Susurluk davası"nda İstanbul 6 No'lu DGM'nin verdiği kararı, sanıklar lehine de yorumlanabilecek gerekçelerle bozdu. Karar, davada zamanaşımı olasılığını güçlendirdi. 
     Daire'nin kararında ilk gerekçe olarak sanıklar eski MİT'çi Korkut Eken, Sami Hoştan, Ali Fevzi Bir, Ercan Ersoy, Oğuz Yorulmaz, Abdülgani Kızılkaya, Ayhan Akça ve Ziya Bandırmalıoğlu'nun, davanın en önemli dayanaklarından biri olan kayıp silahlarla ilgili gizli celse isteminin değerlendirilmemesini gösterdi. Bu gerekçe, davanın başından bu yana, "silahlar kayıp değil, operasyonlarda kullanıldı" savunmasını yapan sanıkların lehine olarak değerlendirildi. Sanıklar gizli celsede, devlet içindeki diğer bağlantıları açıklamaları halinde davanın sanıkları da artabilecek. 
     Kayıp silahlarla ilgili davaların zamanaşımı ve af nedeniyle ortadan kaldırılmış olması da sanıkların lehine sonuç doğurabilecek bir gelişme olarak yorumlandı. 
     
     Sanıkların Topal kozu 
     Kararın ikinci gerekçesi ise Kumarhaneler Kralı Ömer Lütfi Topal'ın öldürülmesi olayıyla ilgili dava dosyasının, bu davanın görüldüğü mahkemeden istenip dosyadaki belgelerin gözönünde bulundurulmaması olarak gösterildi. Beyoğlu 1. Ağır Ceza Mahkemesi'nde görülen Topal Cinayeti Davası'nda, savcının sanıkların beraatini istemesi nedeniyle, 8. Ceza Dairesi'nin bu dosyanın incelenmesinin yerinde olacağına işaret etmiş olması da sanıkların lehine yorumlandı. 
     
     Zamanaşımı tehlikesi 
     Yargılama sürecinde, sanıklardan 12'si için 7.5 yıllık, İbrahim Şahin ve Korkut Eken için ise 15 yıllık dava zamanaşımı işliyor. Davada kesin hükmün verilmesinin uzaması halinde, İstanbul DGM veya Yargıtay, suç tarihlerini göz önünde bulundurarak, dava bitmeden zamaşımı dolduğuna karar verebilecek. 
     Daire'nin dünkü kararına, daha önce cezanın onanmasını isteyen Yargıtay Başsavcılığı itiraz edebilecek. Bu durumda dosya önce Ceza Genel Kurulu gündemine alınacak. Başsavcılık itiraz etmezse dosya İstanbul DGM'ye gönderilecek. 
     Korkut Eken ve İbrahim Şahin'i "suç işlemek amacıyla çete oluşturmak ve bu çetenin yöneticisi olmak" suçlarından 6'şar yıl, diğer 12 sanığı da "çete üyesi olmak"tan 4'er yıl hapse mahkum eden DGM ilk kararında direnirse uyuşmazlığı yine Genel Kurul çözecek. DGM'nin, 8. Ceza Dairesi'nin bozma kararları doğrultusunda yeniden hüküm oluşturması halinde son karar bu kez esas yönünden incelenecek. 
     
Devlet her şeyin şuurunda’      3 Kasım 1996'da Susurluk'ta meydana gelen trafik kazasıyla patlayan skandal üzerine İçişleri Bakanlığı'ndan istifa etmek zorunda kalan Elazığ Bağımsız Milletvekili Mehmet Ağar, Yargıtay’ın aldığı bozma kararı üzerine fazla konuşmak istemediğini vurgularken ekledi "Dava süreci halen devam ediyor. Bu konuda daha fazla konuşmaya gerek yok. Devlet her şeyin şuurunda... 
     
DGM’ gerekçesinde diyordu ki      Susurluk sanıkları' hakkında mahkumiyet kararını veren Devlet Güvenlik Mahkemesi kararının gerekçesinde şu tespitleri yapmıştı "Suç işleyenin cezasını çekmediği bir toplumda, sosyal ve siyasi istikrar sağlanamaz, huzur ve refah tesis edilip sürdürülemez. Suç işleyip de bazı siyasi, sosyal, idari ve yasal koruma kalkanlarının arkasına sığınanlar ile bu koruma kalkanlarını muhafaza edenler ya da kaldırmayanlar unutmamalıdır ki, adalet bir gün onlara da lazım olacaktır. Türkiye Cumhuriyeti Devleti'nin ve yüce Türk Milleti'nin iç ve dış güvenliğinin katillere, uyuşturucu kaçakçılarına, kumarhane işletmecilerine emanet edilmesi, bunlardan medet umulması affedilemez, kabul edilemez bir davranıştır. Suçun oluşumu için teşekkül yeterlidir." 
     



 YAŞAM 















</TEXT>
</DOC>
