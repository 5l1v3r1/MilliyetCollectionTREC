<DOC>
<DOCNO> 24498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/soneko18.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye masası şefi Kahkonen "Program güçlü, hükümet başarılı" 
</HEADLINE>
<TEXT>

     IMF Türkiye Masası Şefi Juha Kahkonen, ''ekonomik program çok güçlü bir program ve hükümet başarılı şekilde başladı'' dedi. 
     IMF'nin yeni Türkiye Masası Şefi Kahkonen, 8. gözden geçirme ziyareti çerçevesinde öğleden sonra Ankara'ya geldi. 
     Kahkonen, Esenboğa Havalimanı'nda yaptığı açıklamada, gözden geçirme ziyareti çerçevesinde ekonomi yetkilileri ve bazı bakanlarla görüşeceğini kaydetti. 
     Kahkonen, bir gazetecinin, ekonomik programın uygulamasındaki gecikmenin sorun oluşturup oluşturmayacağına ilişkin sorusuna karşılık, bu konuda bir değerlendirmede bulunamayacağını ifade etti. 
     Kahkonen bu arada, ziyareti sonunda bir basın toplantısı düzenleyeceğini kaydetti. 
     Öte yandan Kahkonen'in, bugün Hazine Müsteşarlığı'nda ekonominin genel durumu hakkında bilgi alacağı belirtildi. 
     IMF heyetindeki diğer uzmanlar ise bu sabah Hazine ve Merkez Bankası'nda başladıkları çalışmalarını sürdürüyorlar. IMF uzmanlarının para politikası, genel kamu finansmanı dengesi ve KİT'ler konusunda bilgi aldıkları öğrenildi. 






</TEXT>
</DOC>
