<DOC>
<DOCNO> 36101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur07.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz kalma korkusu hasta ediyor 
</HEADLINE>
<TEXT>

     Psikiyatrist Prof. Dr. Özcan Köknel, ekonomik krizle birlikte işsiz kalma korkusu yaşayanların bedensel ve ruhsal sağlığının bozulduğunu bildirdi. 
     Prof. Dr. Köknel, işsiz kalma, işini kaybetme korkusunun bütün insanlarda ve toplumlarda zorlanma, yüklenme ile stres yarattığını vurguladı. Ruh ve beden sağlığını bozan yaşamsal olayların bazılarının, kişinin toplumsal rolü, değeri ve ekonomik durumuyla ilgili olduğunu ifade eden Prof. Dr. Köknel, ''İşsiz kalma endişesi bedensel ve ruhsal sorunlara neden oluyor'' dedi. 
     Prof. Dr. Köknel, ayrıca işsizlik, toplumsal saygınlığın ve statünün yitirilmesi, ekonomik durumun kötüleşmesi ve en basit günlük gereksinimlerin bile karşılamamasının da sorunlar yarattığını anlatarak, böyle durumlarda insanların daha endişeli, daha kaygılı, öfkeli ve kızgın olduğunu, kendine, topluma ve geleceğe güven duygusunu da kaybettiğini söyledi. Bu durumdaki kişilerin başka insanlarla ilişkisi ve iletişiminin de bozulacağını belirten Prof. Dr.Köknel, ''Bu kişiler, ilişkisinde ve iletişiminde kırıcı olur. Şiddet eğilimi artar. Kişinin ruh sağlığı bozulur'' diye konuştu. 
     Geleceğinden endişeli kişilerin zihinsel işlevlerinde de düşme meydana geldiğine işaret eden Prof. Dr. Köknel, ayrıca kan basıncının yükselmesi, uykusuzluk, bitkinlik, halsizlik, yorgunluk gibi fiziksel belirtilerin de ortaya çıkacağını kaydetti. 
     Prof. Dr. Köknel, bu kişilerde sigara ve alkol kullanımının artacağına dikkat çekerek, şöyle devam etti 
     ''Yani o insanın bedensel ve ruhsal sağlığı bozulur. Eğer kişide bir bedensel ve ruhsal hastalığa yatkınlık varsa, mesela depresyon, kaygı bozukluğu, şeker hastalığı, tansiyon, kalp, mide bağırsak hastalığı gibi, kalıtım ve aileden gelen bir hastalığa yatkınlığı varsa, bu hastalıkların ortaya çıkma olasılığı artar. En çok da bu kişilerde depresyonlar gözükür. Ekonomik kriz, işsizlik, işini kaybetme endişesi dolayısıyla intiharlarda da artma oluyor.'' 
     Verimlilik düşüyor 
     İnsanların ve toplumların böyle endişeli bekleyiş durumlarında verimliliklerinin de düşeceğini vurgulayan Prof. Dr. Köknel, işini kaybetme korkusunun insanlardaki umut duygusunu engellediğini bildirdi. Prof. Dr. Köknel, şunları söyledi 
     ''Umutsuz bir insanın motive olması zor. Dolayısıyla çözülecek sorunları bile çözemeyecek hale gelir. Çalışıyorsa kişinin iş verimi düşer. Dikkati, algısı azaldığı için bir sürü hata, yanlış yapar. Ayrıca yaratıcılık, üreticilik, değişiklik isteyen, verimi artıracak işlerde de düşüş olur.'' 
     Ekonomik kriz ve işsizliğin yarattığı sorunlar nedeniyle, son zamanlarda psikolojik yardım için başvuranların sayısında artış gözlendiğini de dile getiren Prof. Dr. Köknel, muayenehanesine gelenlerin ilk cümlesinin ''ekonominin durumu malum...'' diye söze başladığını kaydetti. 
     
     







</TEXT>
</DOC>
