<DOC>
<DOCNO> 32855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sondun19.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan yeni çevre stratejisi... 
</HEADLINE>
<TEXT>

     Türkiye'nin de üyesi bulunduğu Dünya Bankası, yoksul ülkelerin kalkınmasının çevre kirliliği ve tabii kaynakların tahribine malolmamasını sağlayacak yeni bir çevre stratejisi benimsedi. 
     Banka'nın Çevresel ve Sürdürülebilir Kalkınma Ağı Başkanı Ian Johnson'un açıklamasına göre, kalkınmakta olan ülkelerde sürdürülebilir çevre yönetimi ile ormanlar ve su gibi tabii kaynakların korunması desteklenerek, yaşam kalitesi yükseltilecek. Yeni çevre stratejisi ülkelerin ihtiyaçları ve kapasitelerine göre uygulanıp, kalkınmada fırsatlar ve zorlukların çevresel faktörleri ne derece belirlediği irdelenecek. Çevre, ayrı, kendi başına bir gündem değil, kalkınmanın bir parçası olarak ele alınacak. Dünya Bankası'nın yeni çevre stratejisi kreditörler ile kredi kullanan ülkeler arasında iki yıl süren toplantılar ve istişareler sonunda kabul edildi. Bankanın verilerine göre, çevre tahribatı, kalkınmakta olan ülkelerin gayrisafi yurtiçi hasılalarının yüzde 4 ila yüzde 8 azalmasına neden oluyor. 







</TEXT>
</DOC>
