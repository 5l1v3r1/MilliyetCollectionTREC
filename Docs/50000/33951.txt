<DOC>
<DOCNO> 33951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun03.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız milletvekileri Chirac'ın peşini bırakmıyor... 
</HEADLINE>
<TEXT>

     Fransız milletvekilleri, belediye başkanlığı döneminde uçakla yolculuk masraflarını gizli ödenekten karşıladığı yönündeki iddialardan sonra başlatılan soruşturma kapsamında, Cumhurbaşkanı Jacques Chirac'ın servet beyanı açıklamalarını, sorgu yargıçlarına ileteceklerini bildirdiler. 
     Sorgu yargıçları Marc Brisset-Foucault, Armand Ribeolles ve Renaud Van Ruymbeke, Chirac'ın servet beyanında, özel seyahatlerini ödediğiniortaya koyan miktarı belirtip belirtmediğini incelemek istiyorlar. 
     Chirac'ın, 1992 ve 1995 yılları arasında Paris Belediye Başkanlığı sırasında gizli ödenekten aldığı 2.4 milyon frangı özel seyahatlerde harcağı yolundaki iddialar, Fransız kamuoyunda yoğun tartışmalara yol açmıştı. 
     Jacques Chirac, ''14 Temmuz Ulusal Gün'' kutlamaları sırasında televizyon kanallarına yaptığı açıklamada, aleyhindeki usulsüzlük iddialarını sert dille reddetmişti. 
     Kendisine yönelik suçlamalarla ilgili uzun süredir sessizliğini koruyan Chirac, Paris Belediye Başkanlığı döneminde, yaptığı özel yolculukların parasını yasal bir biçimde kendi cebinden verdiğini söyleyerek, hakkında çıkarılan dedikoduların siyasi amaçlı olduğunu ileri sürmüştü. 
     Jacques Chirac, güvenlik gerekçesiyle söz konusu yolculukların paralarının nakit ödendiğini ve karşılığında fatura alındığını belirtmiş, iddia edilen 2.4 milyon frangın abartılı bir rakam olduğunu söylemişti. 
     Buna karşın, Chirac'ın eski şoförünün, Le Monde gazetesine yaptığı açıklamada, Paris Belediyesi'nden aldığı bir zarfı seyahat şirketine kendisinin götürdüğünü söylemesi, Fransa Cumhurbaşkanı'nı zor durumda bırakmıştı. 






</TEXT>
</DOC>
