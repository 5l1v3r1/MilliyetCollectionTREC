<DOC>
<DOCNO> 9160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/spor/yyurt.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir dev uyandı 
</HEADLINE>
<TEXT>

Fenerbahçe’nin başarısı tesadüf değildir. Rakiplerinin bundan ders alması gerekmektedir 
     Gürel Yurttaş 

     Mike Tyson ile amatör bir boksör vardı sanki ringte... 
     Biri ötekini köşeye sıkıştırmış, vuruyor da vuruyor diğeri ise yere düşmemek için çırpınıyordu. 
     Oysa Türk futbolunun iki devi Fenerbahçe ile Beşiktaş oynuyordu. Daha doğrusu Fenerbahçe oynuyor, Beşiktaş oynatmamaya ve gol yememeye çalışıyordu. Futbolumuzda iki takım arasında son yıllarda böyle bir fark görülmüş şey değildi. Ve Beşiktaş gibi adı Türk futbolunda üç büyüklerin arasında yer almış, 98 yıllık bir kulübe hiç de yakışmıyordu. 
     Neden böyle olmuştu Fenerbahçe mi çağ atlamıştı, yoksa Beşiktaş mı yerinde saymıştı Fark nereden kaynaklanmıştı 
     Tabii ki yönetiliş şeklinden. İsabetli hoca seçiminden. Doğru ve yerinde transferden. Doğrular yapılınca biri Mars’a çıkmış, diğeri taş devrine dönmüştü. 
     Aradaki fark, nasıl da farkediliyor Ve bu fark Türk futbolunda ayrı ve önemli bir yeri olan ezeli rekabete hiç yakışmıyor. 
     
     Kötüyü dertleriyle başbaşa bırakalım. Ona iyiyi gösterelim. Belki iyiden ders alıp, "Düzelir umuduyla" bekleyelim. 
     İşte Fenerbahçe’yi bugüne getirenler. Ligde uçurup, en yakın rakibine 5 puan fark attıran nedenler 
     1 - BAŞKAN Aziz Yıldırım, "Söz gümüşse sükut altındır" dedi, olur olmaz yerde ortaya çıkıp konuşmadı. Yarasını içine gömdü, eleştirilerden sinirlenmeden ders aldı, sabırla bekledi. Etrafının dolmuşuna gelmedi. "Hocamızın yanındayız, futbolcularımızın arkasındayız" dedi, güvenini hissettirdi. Yönetici arkadaşlarıyla el ele verdi. Kulübü hem tesisleşmede, hem de sportif alanlarda liderliğe yükseltti. 
     2 - HOCA Mustafa Denizli, başarılı bir şirket yöneticisi gibiydi. İşe en alttan başladı. Tesisleri bile baştan aşağı değiştirdi. İlk haftalardaki başarısızlıklar, suçlamalar... Onu doğru bildiği yoldan çevirmedi. "Sabır" dedi, süre istedi. Ve takımın grafiği her geçen hafta daha da yukarı çıktı. Fenerbahçe sadece aldığı skorlarla değil, oyunuyla da zevk verir hale geldi. 
     3 - TARAFTAR Başarmanın yarısı inanmaktır. İnandılar. İlk haftadan itibaren tribünleri doldurdular. Şükrü Saracoğlu Stadı’nı rakiplerin korkulu rüyası haline getirdiler. Başkanlarını saydılar, hocalarını sevdiler, futbolcularını desteklediler. Sevinmeyi de en çok onlar hakettiler. 
     SONUÇ Bu tesadüfi gerçekleşmiş bir başarı değildir. Galatasaray’la 5, Beşiktaş’la 8, Trabzon’la 16 puanlık farktan dersler alınması gerekmektedir. Bu bir devin uyanışı, Fenerbahçe’nin şahlanışıdır. 
     


 SPOR 
























</TEXT>
</DOC>
