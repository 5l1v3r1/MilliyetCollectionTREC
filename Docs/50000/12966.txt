<DOC>
<DOCNO> 12966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/spor/aspo.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovakya önünde galibiyeti koruyamadık 
</HEADLINE>
<TEXT>
HESAPTA BU YOKTU 1 - 1 
Dünya Kupası elemelerindeki en güçlü rakibimiz önünde Hakan Şükür’ün penaltısı ile öne geçtik. Ancak Tomaschek’in karambolde vurduğu şuta engel olamadık 
     BİLAL MEŞE 

     Duygusallığı bir kenara bırakıp, "realist" düşünmek zorundayız. Rakibimiz Slovakya, kelimenin tam anlamıyla "taş" gibi bir ekipti. Kolektif futbolun her türlü güzelliğini çime yansıtıyorlar. Hem teknik, hem de fizik kapasiteleri oldukça yüksek. Çok "can yakacak"... 
     Ali Sami Yen’deki dünkü mücadele grubumuzun adeta "final" maçıydı. Ay - Yıldızlı ekibimiz, seyircisinin de desteğiyle güçlü rakibi karşısında müthiş bir mücadele gösterdi, rakip kalede pozisyonlar aradı. Ne var ki, rakip dişliydi. Dünkü maçı kazanmak hedefte büyük avantaj sağlayacaktı. Olmadı, skor avantajımızı koruyamadık. Ve rakibimizi elimizden kaçırdık. Grup çok sürprize gebe. Bekleyeceğiz ve göreceğiz. 
     Maçın başlamasıyla birlikte rakip savunmayı sadece Hakan Şükür’le zorladık, ancak gol bulamadık. 15. dakikada Rüştü’nün uzun topunu Hakan Şükür, solunda hareketlenen Hasan Şaş’a indirdi... Hasan Şaş soldan yerden kesti, Hakan Şükür dokunamadı, kararsız kaldı. 26. dakikada Ergün topu soldan savunmanın arkasına attı. Hakan, önüne düşen topa gelişine vursa, kesin gol. Ancak vuramadı. 
     Daha sonra Rüştü devleşmeye başladı. 30. dakikada Gresko soldan indi, kesti, savunmamız karıştı. Nemeth penaltı noktası üzerinde vurdu, Rüştü uzandı, yüzde yüzlük golü kornere çeldi. 41. dakikada yüreğimiz yine ağzımıza geldi... Sağdan kazanılan serbest atışı Gresko altı pasa doldurdu, Nemeth yükseldi, vuramadı. Top yerden sekti, doksana giden meşin yuvarlığı Rüştü son anda çizgi üzerinden tokatladı. 
     Ay - Yıldızlı ekibimiz ikinci yarıya daha derli - toplu başladı, paniği bıraktı, rakip kaleye yüklendi, gol aradı. Ve kronometrelerin 53. dakikayı gösterdiği sırada Fatih Akyel rakip ceza alanına "yılan" gibi süzüldü. Ne var ki Tomasheck, Ay - Yıldızlı futbolcuyu yere indirdi. Hakem penaltı noktasını gösterdi... Hakan Şükür şık bir vuruşla, kaleci ile topu ayrı köşelere gönderdi. Dakika 67. Rüştü kalesinde yine devleşti, Nemeth’e geçit vermedi. 
     68. dakikada korner atışını Gresko kullandı. Savunma karıştı, top ayaklarda dolaştı, tehlike savuşturulamadı. Tomaschek vurdu, topu tavana çaktı 1 - 1. 
     72. dakikada Ümit yaklaşık 25 metreden nefis vurdu, ancak kaleci Konig gole vize vermedi. 73. dakikada Hasan Şaş soldan indi. Rakip savunma arkasına topu kesti. Ümit Davala, altı pas içinde topu kaleciye nişanladı. 89. dakikada galibiyetin kıyısından döndük. Alpay, yarı alanımızdan uzun bir top çıkardı. Hakan Şükür, yükselerek, topu solunda bekleyen Ogün’e aktardı. Tecrübeli futbolcu, nefis vurdu, top yan direkte patladı, auta çıktı. 
     
İstatistik Türkiye Slovakya 10 Kaleye atılan şut 13 5 Kaleyi bulan şut 5 13 Faul 20 5 Ofsayt 7 6 Korner 2      
4. Grup Puan Durumu TAKIMLAR 0 G B M A Y P TÜRKİYE 4 2 2 0 5 2 8 SLOVAKYA 4 2 2 0 4 1 8 İSVEÇ 4 2 2 0 3 1 8 MAKEDONYA 4 1 1 2 3 3 4 MOLDOVA 4 0 2 2 0 3 2 AZERBAYCAN 4 0 1 3 0 5 1      
     SONRAKİ MAÇLAR 28 Mart Makedonya - Türkiye, Slovakya - Azerbaycan, Moldova - İsveç 
     
Program değişebilir      FEDERASYON, Arnavutluk ile arasındaki gerginlik nedeniyle Makedonya maçıyla ilgili programını bir gün kaydırmak istiyor. Başkan Haluk Ulusoy, takımı pazartesi götürmek için geç saatlere kadar durum değerlendirmesi yaptı. Program değişmezse, kafile ümit takımla bugün 16.00'da Makedonya'ya gidecek. 
     
Azerbaycan’da gol yok      MİLLİ Takımımız’ın bulunduğu 4. Grup’ta Azerbaycan ile Moldova berabere kaldı. Azerbaycan’ın başkenti Bakü’de yapılan ve Alman Wolfgang Stark’ın yönettiği maçta takımlar, golsüzlüğü bozamazken, Moldova’dan 2, Azerbaycan’dan da 1 futbolcu kırmızı kart gördü. Moldova forması giyen İstanbulsporlu Epureanu da 65. dakikada kırmızı kartla oyun dışında kaldı. 
     
İsveç, Makedonya’yı yendi      İRFAN KURTULMUŞ 

     GÖTEBORG’TA oynanan maçta İsveç, Makedonya’yı 1 - 0 mağlup etti. 22 bin seyircinin izlediği maçta 43. dakikada Anders Svensson karşılaşmanın tek golünü attı. Makedonya’da Trabzonsporlu Milosevski ve Jarko da ilk on birde forma giyerken, Türk oyuncu Cevdet Şahinoski, 80. dakikada Bekiri’nin yerine görev yaptı. İsveç’te de Stephan Swarz, sakatlığının ardından 1.5 yıl aradan sonra milli formayı giydi. 
     


 SPOR 




























</TEXT>
</DOC>
