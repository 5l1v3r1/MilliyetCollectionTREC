<DOC>
<DOCNO> 4535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sontur24.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası Kurul "YÖK'e yeni aday belirlenmeyecek" 
</HEADLINE>
<TEXT>

     Üniversitelerarası Kurul, kendi kontenjanından YÖK'e iki yeni üye adayı belirlememeyi kararlaştırdı. 
     Üniversitelerarası Kurul, Prof. Dr. Ahmet Zeki Yılmaz'ın başkanlığında İbni Sina Hastanesi Hasan Ali Yücel Konferans Salonu'nda yaklaşık 1 saat 15 dakika süren bir toplantı yaptı. 
     Başkan Prof. Dr. Yılmaz, toplantıdan sonra gazetecilere yaptığı açıklamada, görev süreleri 6 Ocak 2001 tarihinde dolan Üniversitelerarası Kurul kontenjanından iki YÖK üyeliği için ilgili yasa ve yönetmelik uyarınca 4 Aralık 2000 tarihinde seçim yapıldığını vurguladı. 
     Seçim sonuçlarının YÖK Başkanlığı aracılığıyla 5 Aralık 2000 tarihinde Cumhurbaşkanı Ahmet Necdet Sezer'in onayına sunulduğunu kaydeden Prof. Dr. Yılmaz, şöyle devam etti 
     'Seçimlerin Sayın Cumhurbaşkanı'nca onaylanmadığı, Cumhurbaşkanlığı Genel Sekreterliği'nin 19 Ocak 2001 tarihli yazısıyla YÖK Başkanlığı'na bildirilmiştir. Bunun üzerine, bugün toplanan Üniversitelerarası Kurul, yapılan görüşmeler sonucunda iki yeni adayın belirlenmemesine ve durumun Sayın Cumhurbaşkanı'nın takdirlerine arzedilmesine 2 aleyhte oya karşı oyçokluğuyla karar verilmiştir.'' 
     Toplantıda, 106 kurul üyesinin de lehte oy verdiği öğrenildi.Gazetecilerin sorularını da yanıtlayan Prof. Dr. Yılmaz, ''Böyle bir karar Cumhurbaşkanı'na karşı bir direniş anlamına mı geliyor''sorusuna, ''Yok, kesinlikle değildir. Sayın Cumhurbaşkanı'nın takdirlerine bırakılmıştır'' karşılığını verdi. 
     Prof. Dr. Yılmaz, ''Hukuki bir inceleme sonucunda mı böyle bir karara mı varıldı '' sorusu üzerine ise ''Tabii ki Üniversitelerarası Kurul'da tartışılmıştır, görüşülmüştür ve bu sonuca varılmıştır'' diye konuştu. 2547 sayılı YÖK Kanunu'nun 6. maddesinin b fıkrasının ilgili bendi, Cumhurbaşkanı'nın seçilen adayları onaylamaması durumunda, Üniversitelerarası Kurul'un 15 gün içinde yeniden aday belirlemesini öngörüyor. Hüküm, iki hafta içinde yeni aday belirlenmediği takdirde Cumhurbaşkanı'nın doğrudan atama yapmasına olanak sağlıyor. 
     Üniversitelerarası Kurul, görev süreleri 6 Ocak 2001 tarihinde sona eren YÖK üyeleri Prof. Dr. İsmail Tosun ile Prof. Dr. Uğur Büget'in yerine YÖK Yasası gereğince 4 Aralık 2000 tarihinde seçim yapmıştı. Seçim sonucunda Prof. Dr. Tosun yeniden, Prof. Dr. Mustafa Kuru ise Prof. Dr. Büget'in yerine aday seçilmişler ve Cumhurbaşkanı Ahmet Necdet Sezer'in onayına sunulmuşlardı.Cumhurbaşkanı Sezer, 19 Ocak 2001 tarihinde, ''söz konusu adayları uygun bulmadığını'' belirten ve ''gereğinin yapılmasını'' isteyen bir yazıyı YÖK'e göndermişti. 




</TEXT>
</DOC>
