<DOC>
<DOCNO> 22461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/ekonomi/eko02.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB krizden kazandı 
</HEADLINE>
<TEXT>

Bankadaki parasından 42 trilyon faiz geliri sağlamayı hedefleyen TOBB’un bu gelirleri 106 trilyonu buldu 
     HARUN GÜREK Ankara 

     Geçen yıl mayısta yapılan genel kurulda, bankadaki 167,7 trilyon lirası için 42 trilyon lira faiz geliri elde edeceğini öngören TOBB, krizden sonra faizler yüzde 7 bin 500’leri görünce, tahmin ettiğinden yüzde 151,7 daha fazla gelir sağladı. TOBB’un faiz gelirleri tahmin edildiği gibi 42 trilyon değil, 106 trilyona ulaştı. Böylece şubat ayında başlayan ekonomik krizde 64 trilyona yakın gelir sağladığı belirlendi. Birliğin nakit miktarı 273,4 trilyon liraya yükseldi. 
     
     Bütçesi rekor kırdı 
     Böylece bütçesi de rekor kırarak, 54.3 trilyon liradan 121 trilyon 392 milyar liraya ulaştı. TOBB ayrıca odalardan 5,7 trilyon lira aidat geliri, Ticaret Sicili Gazetesi’nden de 5,8 trilyon lira gelir sağladı. 
     TOBB Başkanı Fuat Miras, hükümetin istifasını istemek amacıyla geçtiğimiz mart ayında düzenlenen ve 350 işadamının katıldığı toplantıda, Birliğin kriz sırasında yüksek faizden 20 trilyon lira kazanç elde ettiğini açıklamış ve ticari kredi faizlerinin kriz öncesi düzeye çekilmesi karşılığında bu parayı Hazine’ye devretmeye hazır olduğunu söylemişti. 
     
     



 EKONOMİ 





















</TEXT>
</DOC>
