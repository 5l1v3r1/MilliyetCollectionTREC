<DOC>
<DOCNO> 13469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/soneko17.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom internet ücretlerine yapılan zammı savundu 
</HEADLINE>
<TEXT>

     Türk Telekom, Mart ayı içerisinde internet ücretlerine değişik oranlarda yaptığı zammın, ''normal'' olduğunu savundu. 
     Türk Telekom'dan yapılan yazılı açıklamada, zamla, internet ücretlerinin dünya standartlarıyla aynı düzeye getirildiği bildirildi. 
     Açıklamada, maliyetlerin Avrupa ülkeleri ile aynı düzeyde olmasına karşın özel devre ücretlerinin diğer Avrupa ülkelerine göre çok düşük kaldığı, özel devre ücretlerinin dolar bazında karşılaştırıldığında son 10 yıl içerisinde sürekli düşüş gösterdiği ve internet ücretlerine yapılan zamların normal olduğu ifade edildi. 
     Özel devre tarifesinin en son 1 Ekim 1999'da düzenlendiği belirtilen açıklamada, o tarihten bugüne kadar Tüketici Fiyatları Endeksi'nin TEFE yüzde 70 oranında artış gösterdiği, yatırım harcamalarının büyük bir bölümünü oluşturan dövizin yüzde 50 oranında arttığı ve telekomünikasyon ücretlerine uygulanan KDV oranlarının da yüzde 17'den yüzde 25'e çıkarıldığı anımsatılarak, ek vergilerin Türk Telekom'a ilave finansman yükü getirdiği kaydedildi. 
     Telefon konuşma ücretlerine zam yapılırken, özel devre ücretlerinde 18 aydır herhangi bir artış olmadığı ifade edilen açıklamada, şunlara yer verildi 
     ''Daha önce açıklanan nedenlerle 1 Nisan 2001 tarihinde yürürlüğe girecek olan özel devre aylık kira ücretleri tarifesinde, aynı santral ve farklı santrala göre belirlenen ücretlerin, telefon ücretlerine paralel olarak şehiriçi adıyla tek kademede toplanması, saniyede 128 ve 512 kilobit kbit sn devrelerin üst bir hızla birleştirilmesi, böylece sabit telefondaki aylık artış nedeniyle tarifeler arasındaki dengenin korunması için aylık kira ücretlerinin kontöre bağlanması amaçlanmıştır. 
     Ancak bu uygulamalar, aynı santral sahasında yer alan bazı hızlardaki devre ücretlerinde artışın yüksek olmasına yol açmıştır. Bu nedenle, şehiriçi özel devrelerin, önceden olduğu gibi 2 ayrı kademeden ücretlendirilmesi ve bu ücretlendirmenin birbirine yaklaştırılarak 1 Temmuz 2002 tarihinde tek kademeye düşürülmesi, 128 ve 512 kbit sn hızların yeniden tarifeye dahil edilmesi, tarifede yer almayan 4 ve 16 Mbit sn Mega bit hızların da özel devre tarifesine eklenmesi kararlaştırılmıştır. 
     Yapılan bu düzenlemeler çerçevesinde özel devrelerin aylık kira ücretlerinde meydana gelen yüzde 70 ile yüzde 100 arasındaki artış, son tarife düzenlemelerinden sonra TÜFE de meydana gelen artışa paralel olarak yapılan bir düzenlemedir.'' 




</TEXT>
</DOC>
