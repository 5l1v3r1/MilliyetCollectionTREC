<DOC>
<DOCNO> 24993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sonspo10.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un Makedon oyuncuları yuvadan uçuyor 
</HEADLINE>
<TEXT>

     Trabzonspor'un Makedon oyuncuları yavaş yavaş yuvadan uçuyor. 
     Bordo-mavili takımın 2 sezon öncesinde Sakaryaspor'dan kadrosuna dahil ettiği ve Teknik Direktör Sadi Tekelioğlu tarafından gözden çıkarılan İgor Sasa Nikolovski'nin Belçika'nın Lierse takımı ile 2 yıllık sözleşme imzaladığı bildirildi. 
     3 Makedon oyuncunun menajeri Zoran Jevtiç, Nikolovski'nin yanı sıra bordo-mavililerle sözleşmesi süren, ancak teknik heyet tarafından gözden çıkarılan Jarko Serafimovski'nin de büyük olasılıkla kiralık olarak İsviçre'nin Basel takımı ile anlaşacağını söyledi. 
     Trabzonspor'un kalecisi Milosevski'nin ise durumu 6 Haziran'da Türkiye A Milli Futbol Takımı ile Makedonya arasında yapılacak maçtan sonra belirlenecek. Bordo-mavili kulübün futbol şubesi sorumlusu Serdar Bali, Milosevski'nin transferi için milli maçtan sonra bir görüşme yapacaklarını belirterek, ''Milosevski ile görüşeceğiz, fiyat konusunda bir anlaşma sağlarsak, Makedon oyuncu gelecek sezon takımdaki yerini alır'' diye konuştu. 







</TEXT>
</DOC>
