<DOC>
<DOCNO> 18537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/soneko07.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Türk ekonomisinin sıkıntısı kamu maliyesi" 
</HEADLINE>
<TEXT>

     Maliye Bakanı Sümer Oral, ağır şartları yenerek Türkiye'yi hedefine götürme gayreti içinde olduklarını belirterek, Türk ekonomisinin içinde bulunduğu sıkıntının kamu maliyesinden kaynaklandığını söyledi. 
     Oral, ANAP Konak İlçe Kongresi'nde yaptığı konuşmada, önemli ekonomik sorunların yaşandığı bir dönemden geçildiğini belirterek, ağır şartları yenme ve şartları normale çekip, Türkiye'yi hedefine götürme gayreti içinde olduklarını bildirdi. Türk ekonomisinin içinde bulunduğu sıkıntının kamu maliyesinden kaynaklandığını ifade eden Oral, yıllardan beri Türkiye'yi yönetenlerin kamu maliyesini sağlıklı yapıya kavuşturmaya çalıştıklarını kaydetti. 
     Kamu maliyesinin sağlıklı yapıya kavuşmadığı takdirde ekonomideki dengelerin kurulamayacağını ve enflasyonun yükseleceğini ifade eden Bakan Oral, şunları söyledi 
     ''Dünya küreselleşiyor, şartları da buna uydurmak gerekir. Türkiye'nin 21. yüzyılın ekonomik dengelerini en kısa zamanda oluşturması gerek. Hükümet seçimlerin hemen ardından bir program uygulamaya koydu. Bu program kamu maliyesini sağlıklı yapıya kavuşturmayı ve enflasyonu düşürmeyi hedefleyen bir programdı. 2000 yılının başından beri bu program uygulandı. Program mali sektör hariç bütün sektörlerde iyi uygulandı. Bugün ortada olan ağır koşullar, malisektörden yani finans sektöründen, bankacılık sektöründen kaynaklandı. Mali sektörde kaynak akışı durunca sistem tıkandı. Kamu maliyesinde 2000 yılında iyi mesafe kaydedildi. Finans sektöründe meydana gelen tıkanıklık şartları ağırlaştırdı. Daha sonra yeni bir program yapıldı.Bu programın eksik ayağı dış kaynaktı, o da geldi. 2001 yılı için gerekli dış kaynak hemen hemen sağlandı.'' 







</TEXT>
</DOC>
