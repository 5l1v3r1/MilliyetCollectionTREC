<DOC>
<DOCNO> 37298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur16.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Erdoğan'ın neresi değişmiş hala anlayamadım" 
</HEADLINE>
<TEXT>

     Saadet Partisi SP Genel Başkanı Recai Kutan, ''Ak Parti, gayet tabii en yüksek oyu alabilmek için ellerinden gelen gayreti gösterirler, ampulleri kaç wattlık olur, orasını performansları gösterecektir'' dedi. 
     Kutan, partisinin, milletvekili ve Genel İdari Kurulu'nun GİK 3 günlük Abant Kampı'na katılmak üzere Abant Taksim İnternational Otel'e gelişinde gazetecilerin sorularını yanıtladı. Kutan, bir soru üzerine, Adalet ve Kalkınma Partisi'nin Ak Parti kuruluşunu değerlendirirken, ''aziz millete ve ülkeye hayırlı hizmetler yapacak her kişiye ve kuruluşa başarı'' temennilerini dile getirdi. 
     Recai Kutan, ancak gerek ampul ambleminin gerekse ismin kamuoyunda nasıl değerlendirileceğinin zaman içinde görüleceğini ifade ederek, SP'nin kuruluşunda kendilerine de ampul ambleminin önerildiğini söyledi. Ancak bu konuda yaptıkları müzakerelerde, bu amblemi uygun görmediklerini, milli ve ahlaki değerlere bağlı, maneviyatçı bir anlayışta oldukları için bunu en iyi ''hilal''in simgelediğini belirtti. 
     ''Adalet ve Kalkınma Partisi''nin şimdiye kadar alışılagelmiş isimlerden farklı olduğunu dile getiren Kutan, ''Uzunca bir isim, onuniçin başta biraz yadırgadığımı ifade etmeliyim'' diye konuştu. Partinin ismini kamuoyunun da bir süre yadırgayacağını, ancak daha sonra alışabileceğini söyleyen Kutan, ''Ampulün sizden daha fazla oy alabilmesi için kaç wattlık olması gerekir '' sorusunu şöyle yanıtladı 
     ''Bir defa, şimdiden kimsenin hangi parti daha çok oy alacak tahminlerinde bulunması yanlış olur. Herkes bir iddianın içindedir. Önümüzdeki seçimde en yüksek oyu alacağız iddiasını biz de taşıyoruz. Dolayısıyla onlar da gayet tabii en yüksek oyu alabilmek için ellerinden gelecek gayreti gösterirler. Ampulleri kaç wattlık olur, orasını performansları gösterecektir.'' 
     Programlarını incelemedim 
     Kutan, bir başka soru üzerine, Ak Parti'nin programını inceleme fırsatı bulamadığını söyleyerek, partinin kurucular kurulunda milletvekillerine yer verilmediğini, pek çok ismi de tanımadığını kaydetti. 
     Recai Kutan, Tayyip Erdoğan'ın değişik zeminlerde ''değiştiğini'' ifade ettiğinin anımsatılması ve ''Sizce değişti mi '' sorusu üzerine bunu zaman içinde göreceklerini, kendisinin değişikliğin ne olduğunu hala anlamadığını ifade etti. 
     Diğer partilerin programlarından daha çok kendi işlerine baktıklarını, SP'nin temsil ettiği görüşün Türkiye'de en doğru zihniyet olduğuna inandıklarını söyleyen Kutan, amaçlarının, Türkiye halkının saadet ve refahına hizmet olduğunu kaydetti. Kutan, temel doğrular sabit kalmak kaydıyla Türkiye ve dünyadaki değişiklikleri benimsediklerini de dile getirdi. 
     Recai Kutan, ''28 Şubat süreci programınızda değişiklik yarattı mı '' sorusunu yanıtlarken de ''Herhangi bir değişiklik yapması söz konusu değil'' dedi. 
     Recep Tayyip Erdoğan'ın malvarlığıyla ilgili iddiaların hatırlatılması üzerine de Kutan, bu tür dedikodulara girmediğini söyledi. 
     ''Ak Parti'nin, FP'nin versiyonu, SP'nin de kopyası'' şeklindeki değerlendirmeleri de yanıtlayan Kutan, Erdoğan'ın, bu iddiaların doğru olmadığını ispat için kurucular kurulunu farklı isimlerden seçtiğini ifade etti. 
     Saadet Partisi'nin milletvekilleri ve GİK üyelerinin aileleriyle birlikte katıldıkları Abant Kampı, Cuma günü sona erecek. 
     

</TEXT>
</DOC>
