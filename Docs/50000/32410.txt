<DOC>
<DOCNO> 32410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/guncel/gun05.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sudan sebep’le 72 ölüm 
</HEADLINE>
<TEXT>

Gaziantep ve ilçelerinde su kirliliğinden kaynaklanan hastalıklarda büyük artış var. 2000 yılında 11 bin kişi hastanelere başvurdu 
     AHMET KAYA Gaziantep DHA 

     Gaziantep ve ilçelerinde geçen yıl su kirliliğinden kaynaklanan hastalıklardan 11 bin 875 kişi hastanelere başvururken 72'si öldü. Sağlık İl Müdürlüğü'nün istatistiklerine göre, bu yılın ilk altı ayında sudan hastalananların sayısı ise 5 bin 344'e ulaştı. Suyla bulaşan hastalıkların en çok görüldüğü ilçelerin başında, Şahinbey, Nizip ve Şehitkamil, kent merkezinde ise Perilikaya, Düztepe, Çıksorut ve Karşıyaka semtleri geliyor. 
     
     Suları kaynatın 
     Yetkililer, mevsim nedeniyle su kirliliğinden kaynaklanan hastalıkların artabileceğine dikkati çekerken, özellikle çiğ sebze ve meyvelerin çok iyi yıkanmasını istedi. Sağlık İl Müdürü İbrahim Yener de Gaziantep'te en çok görülen hastalıkların suyla bulaşan hastalıklar olduğunu belirterek şunları söyledi 
     "Hasta sayısında yaz mevsiminin başlangıcından itibaren gözle görülür bir artış meydana geldi. Halkımıza, suları kaynatarak içmelerini öneriyoruz. Sebze ve meyvelerin çok iyi temizlenmesi ve gıdaların hijyenik ortamlarda korunması gerekiyor. Bu tedbirlerin dışında hastalık belirtileri karşısında zaman kaybetmeden en yakın sağlık kuruluşuna veya doktora başvurulması gerek." 
     



 GÜNCEL 
























</TEXT>
</DOC>
