<DOC>
<DOCNO> 15808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/ekonomi/eko08.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Karahan, Doğan Holding yönetiminde 
</HEADLINE>
<TEXT>

     Doğan Holding Yönetim Kurulu Başkan Vekilliği’ne Oğuz Karahan atandı. Meslek hayatında Yapı Kredi Bankası’nda başlayan Karahan, mesleki bilgi ve tecrübesini artırmak amacıyla İngiltere’de Midland Bank ve Amerika’da Bankers Trust’ta incelemelerde bulundu. Karahan 1975’te Yapı Kredi Bankası Genel Müdürlüğü görevinden ayrılarak, Sabancı Holding Yönetim Kurulu Üyesi ve Genel Koordinatörlüğü’ne atandı. 
     Karahan, aynı zamanda Akbank ve grubun sanayi şirketlerinde yönetim kurulu üyesi ve murahhas aza olarak da görev aldı. 1985’te Sabancı Holding Genel Koordinatörlüğü’nden ayrılan Karahan, çalışmalarını özellikle Akbank’ta Yönetim Kurulu Murahhas Üyesi ve Başkan Vekili olarak yoğunlaştırdı. Bu arada Sabancı Grubu’nu temsilen Garanti Bankası ve BNP - Ak Dresdner Bank’ta Başkan Vekili ve Yönetim Kurulu Üyesi olarak uzun yıllar görev yaptı. 
     Bankacılık hayatını 31 Aralık 2000’de noktalayan Karahan, bu görevleri yanında İstanbul Sanayi Odası Meclis Üyesi, Yönetim Kurulu Üyeliği ve TÜSİAD Yönetim Kurulu Üyeliği’ni de yürüttü. 
     
     


 EKONOMİ 























</TEXT>
</DOC>
