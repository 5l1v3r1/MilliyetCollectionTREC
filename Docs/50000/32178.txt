<DOC>
<DOCNO> 32178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/soneko05.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye LPG tüketiminde Avrupa birincisi... 
</HEADLINE>
<TEXT>

     Türkiye, likit petrol gazı LPG tüketiminde 4.5 milyon tonluk kullanımla Avrupa ülkeleri arasında ilk sırada yer aldı. 
     Aygaz A.Ş'den alınan bilgiye göre, Türkiye'de LPG kullanım oranı yıldan yıla istikrarlı bir artış gösterirken bu yılın ilk aylarında diğer yıllara oranla daha az artış sağlandı. Türkiye'de 1998 yılında 3 milyon ton, 1999 yılında 3.5 milyon ton LPG kullanılırken, bu rakam 2000 yılında 4.5 milyon tona ulaştı. 
     Türkiye'nin ardından İtalya 3.8 milyon tonla ikinci sırada yer alırken, Fransa 3.2 milyon ton ile üçüncü oldu. İspanya da 2.6 ton ile ilk 4'e girdi. 
     Almanya, İngiltere ve Portekiz, LPG tüketiminde geride kaldı. 
     Aygaz A.Ş yetkililerine göre, LPG'de geçmiş yılların aynı aydaki tüketimlerine göre düşüş yaşandı. Bu düşüşün temel nedeni son zamanlarda yapılan zamlar. Sık sık yapılan zamlar nedeniyle LPG fiyatlarının yükselmesi ve ucuz kullanılma özelliğini kaybetmesi, ilgiyi azalttı. 
     Tüpgaz ve otogaz fiyatlarına Şubat krizinden Haziran ayı sonuna kadar 6 kez zam yapıldı. 
     1 Mart'ta başlayan, Haziran ayı sonuna kadar yapılan zamların toplam oranı yüzde 113.7 olarak belirlendi. 
     
     Doğalgaz ve LPG yarışı 
     İstanbul, Bursa, Ankara ve Eskişehir gibi büyük kentlerde doğalgaz kullanımının hızla yaygınlaşması LPG kullanımını kısıtlayarak, LPG şirketlerinin tüpgaz satışlarında kayıplara yol açtı. 
     LPG şirketleri, tüpgaz satışlarında doğalgaz ile baş edebilmek için otomotiv sektörü ve evsel dökmegaz pazarına daha ağırlık veriyor. 
     Türkiye'de tüplü LPG satışları 2000 yılında yüzde 1.9 artarken, dökmegaz satışları da yüzde 60.1 yükseldi. 






</TEXT>
</DOC>
