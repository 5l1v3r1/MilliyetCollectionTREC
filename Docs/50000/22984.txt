<DOC>
<DOCNO> 22984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/soneko23.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB en hızlı büyüyen borsa... 
</HEADLINE>
<TEXT>

     İstanbul Menkul Kıymetler Borsası İMKB 2000 yılında, hisse senetleri piyasası işlem hacmi bakımından Avrupa, Afrika ve Ortadoğu borsaları arasında yüzde 120.7 ile en hızlı büyüyen borsa oldu. 
     İMKB'nin 2000 yılına ilişkin olarak yayınladığı ''Yıllık Rapor''da yer alan verilere dayanılarak yapılan hesaplamalara göre, İMKB'de 1999 yılında 81 milyar dolar olan hisse senetleri işlem hacmi toplamı 2000 yılında yüzde 120.7 oranında artarak 178 milyar 998 milyon dolara ulaştı. İşlem hacmi artışlarında İMKB'nin ardından yüzde 113.0 artışla Tahran Borsası ikinci, 89.6 oranındaki artışla da Helsinki Borsası üçüncü oldu. Değerlendirmeye alınan 26 borsanın işlem hacimlerine bakıldığında ise 1999 yılında 9 trilyon 363 milyar 864 milyon dolar olan işlem hacmi toplamı 2000 yılında yüzde 37.0 artarak, 12 trilyon 829 milyar 121 milyon dolara çıktı. 
     
     İŞlem hacminde Londra birinci 
     İşlem hacimleri toplamına göre yapılan sıralamada ise Londra Borsası açık farkla birinci oldu. Londra Borsası'nda 1999 yılında 3 trilyon 399 milyar 349 milyon dolar olan yıllık işlem hacmi 2000 yılında yüzde 34.1 artarak 4 trilyon 558 milyar 663 milyon dolara ulaştı. Bu miktarda işlem hacmiyle Londra Borsası'nın toplamdaki payı da yüzde 35.53 olarak gerçekleşti. İMKB ise 2000 yılında gerçekleşen 178 milyar 998 milyon dolarlık işlem hacmiyle toplamdan ancak yüzde 1.40 oranında pay alabilirken, Helsinki Borsası'nın ardından 11. sırada yer aldı. 







</TEXT>
</DOC>
