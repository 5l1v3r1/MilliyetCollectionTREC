<DOC>
<DOCNO> 26903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur17.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Töre cinayetlerini teşvik eden madde yasa kapsamından çıkarılacak" 
</HEADLINE>
<TEXT>

     Devlet Bakanı Hasan Gemici, Türk Ceza Kanunu Tasarısı'nda, ''töre ve namus cinayetlerini teşvik eden 462. maddenin, tamamen yasa kapsamından çıkarılacağını'' söyledi. 
     Eyüp Çocuk Yuvası'nda, bu yıl ikinci kez düzenlenen Sevgi Panayırı'na katılan Gemici, gazetecilerin ''töre cinayetleri'' ile ilgili sorularını yanıtladı. 
     Türkiye'de bu tür cinayetlerin, çocukların daha az ceza almalarına neden olan Türk Ceza Kanunu'ndaki boşluklar dolayısıyla çocuklara işlettirildiğine dikkati çeken Gemici, öz ağabeyleri tarafından öldürülen 15 yaşındaki Nayime Salman ile ilgili davanın kararına ilişkin, şunları söyledi 
     ''Ben, son olayı 2 türlü değerlendiriyorum. Birincisi, bu cinayetler artık 21. yüzyılda Türkiye'ye yakışmıyor. Namus adına böyle cinayetler işlenemez. İkincisi, eğer bir cinayet işlenmişse bunun cezası da bu kadar hafif olmamalı, yani insan öldürmek bu kadar ucuz olmamalı. 
     Bakanlık olarak Kadının Satüsü Genel Müdürlüğü'nce, uzun yıllardır bu konuda çalışmalar yapılıyor. Öncelikle yasal çalışmalar yapıldı. Görüşler, Adalet Bakanlığı'na iletildi. Adalet Bakanlığı tarafından hazırlanan Türk Ceza Yasa Tasarısı'nda bu cinayetlerle ilgili olarak önlemler alındı. Töre cinayetlerini teşvik eden 462. madde, tamamen yasa kapsamından çıkarılıyor.'' 
     Devlet Bakanı Gemici, yasa tasarısındaki diğer maddelerin de bu tür cinayetlere özendirici değil, caydırıcı cezalar öngördüğünü ifade ederek, tasarının bu yıl içinde Meclis'e sunularak, yasalaşmasını beklediklerini söyledi. 
     Bu arada Gemici, Eyüp Çocuk Yuvası Sevgi Panayırı çerçevesinde, Sosyal Hizmetler Çocuk Esirgeme Kurumu'na bağlı yuvalar arasında yapılan yarışmalarda dereceye giren çocuklara ödüllerini verdi. 
     Panayırda çocuklar, Pamuk Prenses ve Yedi Cüceler oyununu sergilediler ve klip gösterisi sundular. 






</TEXT>
</DOC>
