<DOC>
<DOCNO> 2067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/son/sontur10.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar sınırdan geçti 
</HEADLINE>
<TEXT>

     Kırklareli'ne, mevsimin ilk karı düştü. Dereköy Sınır Kapısı'nda öğle saatlerinde başlayan kar yağışı sürüyor. Sınır kapısındaki kar kalınlığı, 5 santimetreye ulaştı. Bulgaristan tarafında ise kar yağışının daha yoğun olduğu belirtildi. 
     Bu arada, dün en yüksek hava sıcaklığı 12 derece olan Edirne'de sıcaklık 2,2'ye kadar düştü. Meteoroloji Müdürlüğü yetkilileri, bugün metrekareye 4 kilogram yağış düştüğünü bildirdiler. Yetkililer, Edirne'de bu gece karla karışık yağmur beklendiğini belirttiler. Öte yandan, Meteoroloji Genel Müdürlüğü'nün açıklamasına göre, Türkiye, yeniden soğuk ve yağışlı havanın etkisine girecek. 
     Buna göre, normalin üzerinde seyreden hava sıcaklığı yarından itibaren kuzey bölgelerimizden başlayarak zamanla tüm yurtta 8-10 derece azalacak. Yağmur şeklinde başlayacak yağışlar, yarından itibaren sıcaklığın azalmasıyla birlikte kuzey ve iç bölgelerde karla karışık yağmur ve kar şekline dönüşecek. 
     Soğuk hava ve kar yağışı, gelecek hafta ortasına kadar kuzey ve iç bölgelerde, hafta sonuna doğru doğu bölgelerde etkili olacak. Bu arada, rüzgar, Batı Karadeniz, Marmara ve Ege'de yarın ve pazartesi kuvvetli ve fırtına şeklinde esecek. Soğuk hava, kar yağışı ve buzlanmanın yol açabileceği elverişsiz hava koşullarına karşı ilgililerin önlem almaları da istendi. 




</TEXT>
</DOC>
