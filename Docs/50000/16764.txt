<DOC>
<DOCNO> 16764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/guncel/gun06.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikastın talimatı bir gün önce verildi 
</HEADLINE>
<TEXT>

Gaffar Okkan suikastinin zanlılarından Mehmet Fidancı'nın sekiz öldürme olayının faili olduğu açıklandı 
     DİYARBAKIR DHA 

     Diyarbakır Emniyet Müdürü Gaffar Okkan ve beş polis memurunun şehit edildiği suikastın zanlılarından terör örgütü Hizbullah üyesi Mehmet Fidancı, "Eylemi bir gün önce öğrendim. Emniyet'e saldıracağımızı da bana eylem günü söylediler" dedi. Fidancı suikasta, bir Kalaşnikof tüfek, bir Takaroff tabanca ve bir el bombasıyla katıldığını da itiraf etti. 
     Mehmet Bekçi adına düzenlenmiş sahte kimlikle ele geçirilen "Hamza" kod adlı Fidancı'nın, Diyarbakır Terörle Mücadele Şubesi'ndeki ifadesinin video görüntüleri dün basına dağıtıldı. Bazı sözleri, operasyonun aksamaması için kesilen Fidancı sorgusunda şöyle konuştu 
     "Eyleme gideceğimiz, bir gün önce bana söylendi. Ama nereye yapacağımız söylenmedi. Olay günü saat 15.00'te beni arayarak, 17.30'da orada olmamız gerektiğini söyledi. Saldırıyı, Emniyet'e yapacağımızı söylediler. Ben o gün hiç dışarı çıkmamıştım. Sonra dışarı çıkıp Alipınar Köprüsü'nün oraya geldim. Binanın arkasında durduk. Benim üzerimde bir el bombası, bir Kalaşnikof tüfek, bir Takaroff tabanca vardı. Silahı koltuk altımda sakladım. Sonra araçların geldiğini gördük. Eflatun Parkı'nın köşesine çıktım. Silah seslerini duyunca ben de araçlara ateş etmeye başladım. Sonra hemen yine Alipınar Köprüsü'ne doğru kaçtım. Kavşağa çıkınca orada bir arabanın beklediğini gördüm. Daha sonra Şehitlik Mezarlığı'na girdim ve oradan da, ara sokaklardan Sento Caddesi'ndeki evime geldim." 
     
Basına erken sızdı      Diyarbakır Valisi Cemil Serhadlı da, Fidancı'nın daha önce sekiz öldürme ve bir yaralama olayına karıştığının belirlendiğini bildirdi. Serhadlı, Fidancı'nın öldürdüğü kişiler arasında, amcasının oğlu Mehmet Hamit Fidancı'nın da bulunduğuna dikkat çekti. Serhadlı ayrıca şu bilgileri verdi 
     "Bazı gazetelerde yanlış haberler vardı. Şahısta, tüfek ve tabanca ele geçirilmemiştir. Yakalandığında üzerinde silah yoktu. Eylemden sonra gizlendikleri evde kalan arkadaşının, bu yakalandıktan sonra silahları başka yere nakletmiş olabileceğini tahmin ediyoruz. Şahıs saldırıdan sonra yaya kaçmış. Ancak Fidancı'nın yakalanışı basına erken sızdı. Sızmasaydı bizim için emniyet ve güvenlik yönünden çok daha faydalı olurdu." 
     


 GÜNCEL 




















</TEXT>
</DOC>
