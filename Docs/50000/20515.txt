<DOC>
<DOCNO> 20515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sondun15.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri bu kez Refah'ta 
</HEADLINE>
<TEXT>

     İsrail ordusunun, bu kez de Gazze Şeridi'nde Refah bölgesi yakınlarındaki Filistin özerk topraklarına girdiği bildirildi. 
     Adını açıklamayan Filistin güvenlik görevlisi, İsrail ordusunun bu kez de Refah bölgesi yakınlarında Filistin kontrolündeki topraklara girdiğini söyledi. 
     Aynı kaynak, İsrail askerlerinin tank desteğinde Yibna mülteci kampının 20 metre içine girdiklerini ve birliklerin ilerleyişi sırasında çatışma çıktığını söyledi, ancak ölü ya da yaralanan olup olmadığı konusunda bilgi vermedi. Bu arada Batı Şeria'daki Beytüllahim yakınlarındaki El Kader köyünde, İsrail askerleriyle çıkan çatışmada 3 Filistinli öğrencinin yaralandığı bildirildi. Filistinli hastane kaynakları, çatışmada yaralanan öğrencilerden 14 yaşında olanın sırtına kurşun isabet ettiğini ve durumunun ağır olduğunu bildirdiler. Öğrencilerin İsrail askerlerine taş attığı, askerlerin ise saldırıya plastik mermiler, gerçek mermiler ve göz yaşartıcı gazlarla karşılık verdiği belirtildi. 
     Bu arada İsrail Devlet Bakanı Danny Naveh, üst düzey yetkililerle Filistin topraklarındaki şiddetin durdurulması konusunu görüşmek üzere Mısır'da bulunuyor. İsrailli diplomatlar ve havalimanı kaynakları, Naveh'in Mısır Cumhurbaşkanı Hüsnü Mübarek'in siyası danışmanı Usame El-Baz ile adı açıklanmayan bir yerde görüştüklerini bildirdiler. İsrailli bakanın, El-Baz ile görüşmesinde İsrail-Filistin çatışmaları konusundaki Uluslararası Araştırma Komisyonu'nun raporunu ele almasının da beklendiği belirtildi. Mısır'la Ürdün, şiddetin durması için ortak bir barış planı hazırlamışlardı. 







</TEXT>
</DOC>
