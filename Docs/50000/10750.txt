<DOC>
<DOCNO> 10750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sonspo02.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet'li Kings, Batı Bölümü Pasifik Grubu'nda lider 
</HEADLINE>
<TEXT>

     ABD Profesyonel Basketbol Ligi NBA'de Denver Nuggets'ı 110-104 yenen Sacramento Kings, Batı Bölümü Pasifik Grubu'nda liderliğe yükseldi. 
     Sacramento'daki maçta, Kings'de oyuna sonradan giren Hidayet Türkoğlu, 3 sayı attı, 1 ribaunt aldı ve 1 assist yaptı. 5'de 1'lik şut yüzdesiyle oynayan Hidayet, 2 sayılık şutlarda 1 kez isabet kaydetti ve 2 faul atışından da 1'inde topu çemberden geçirdi. 
     Son 7 maçta 6., üst üste 3. galibiyetini alan takımda, Chris Webber, 41 sayı ve 12 ribaunt, Predrag Stojakoviç 24 sayı, Doug Christie, 9 sayı, 10 ribaunt ve 4 top çalma, oyuna sonradan giren Bobby Jackson 13, Vlade Divaç da 10 sayı ürettiler. 
     Sacramento'da üst üste 9. yenilgisine uğrayan Ortabatı Grubu yedincisi Nuggets'da ise Voshon Lenard, 24 sayıyla en skorer oyuncu oldu. Robert Pack, 22 sayı, 13 assist ve 8 ribaunt, James Posey 18, Raef LaFrentz de 17 sayı ve 14 ribauntla maçı tamamladı. Doğu Bölümü Atlantik Grubu lideri Philadelphia 76ers, aynı bölümün Merkez Grubu yedincisi Atlanta Hawks'a 108-103 üstünlük sağladı. 
     Philadelphia'daki karşılaşmada Allen Iverson, 47 sayı atarak bu sezon 16. kez 40 sayının üzerine çıktı. Eski takımına karşı Dikembe Mutombo, 13 sayı, 13 ribaunt ve 9 blok gerçekleştirdi. 
     Dikembo Mutombo'nun 5 oyuncu karşılığında 76ers'a takas edilmesinden sonra 9 olmak üzere üst üste 10. yenilgisine uğrayan Hawks'da, Jason Terry 25 sayı üretti. 
     Ortabatı Grubu lideri Utah Jazz, Pasifik Grubu dördüncüsü Phoenix Suns'ı evinde 107-95 yendi. 
     Salt Lake City'deki karşılaşmada üst üste 4. galibiyetini alan Jazz'da, Karl Malone 20 sayı attı ve 10 ribaunt aldı. Jazz'da ayrıca David Benoit, 18 sayı atarak bu sezon bir maçtaki en çok sayısını üretti. Takımda, Bryon Russell 14 sayı, John Stockton da 12 sayı gerçekleştirdi. 
     Suns'da Shawn Marion 24 sayı, Tony Delk 21 sayı, Jason Kidd ise 13 asist ve 9 sayıyla maçı tamamladı. 
     Sonuçlar şöyle 
     Indiana Pacers-Cleveland Cavaliers 99-84 
     Philadelphia 76ers-Atlanta Hawks 108-103 
     Boston Celtics-Washington Wizards 104-72 
     Miami Heat-Minnesota Timberwolves 86-79 
     New Jersey Nets-New York Knickerbockers 96-83 
     Detroit Pistons-Chicago Bulls 108-75 
     Dallas Mavericks-Golden State Warriors 102-73 
     Utah Jazz-Phoenix Suns 107-95 
     Seattle Supersonics-Toronto Raptors 99-110 
     Vancouver Grizzlies-Portland Trail Blazers 95-85 
     Los Angeles Lakers-San Antonio Spurs 89-93 uzatmada 
     Sacramento Kings-Denver Nuggets 110-104 




</TEXT>
</DOC>
