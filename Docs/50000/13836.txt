<DOC>
<DOCNO> 13836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sontur10.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'den koşullu destek 
</HEADLINE>
<TEXT>

     FP Genel Başkanı Recai Kutan, öncelikli olarak çıkarılması gündemde olan 15 yasanın, ülke ve milletin menfaatine olması koşuluyla hükümete destek vereceklerini bildirdi. Kutan, ara rejim formülüne ise kesinlikle karşı olduklarını söyledi. 
     FP Genel Başkanı Recai Kutan, bir grup parti yöneticisiyle birlikte Türkiye Ziraat Odaları Birliği TZOB Genel Başkanı Faruk Yücel'i ziyaret etti. 
     Türkiye'de ekonomik kriz nedeniyle en fazla sıkıntı çeken sektörlerin başında tarımın geldiğini ifade eden Kutan, saman fiyatlarının hububat fiyatını geçmesinin, bunun en çarpıcı örneği olduğunu kaydetti. kutan Türkiye'nin tarım üretimi yapamaz hale geldiğini savundu. Kutan, şeker fabrikalarının önümüzdeki dönemde özelleştirilmesinin planlandığını hatırlatarak, bu durumda doğudaki çok sayıda şeker fabrikasının kapatılacağını ve pancar üreticisinin ''perişan'' olacağını söyledi. 
     ''Ulusal ekonomik programda insan unsuru bulunmadığı'' görüşünü yineleyen FP Genel Başkanı, ''Kim var Sadece banka operasyonları,tamamen mali meseleler var. En önemlisi de, dış borçlar, faizler günü gününe nasıl ödenecek, bunun hesabı var'' diye konuştu. 
     Bazı illere gerçekleştirdikleri ziyaretlerde sivil toplum kuruluşlarının ve vatandaşların hükümetten şikayetçi olduklarını dile getirdiklerini belirten Recai Kutan, ''ilk yapılacak iş, mutlaka bu hükümet iktidardan ayrılıp gitmelidir'' dedi. 
     Kutan, daha sonra gazetecilerin, FP Grup Başkanvekili Bülent Arınç'ın öncelikli 15 yasaya destek verecekleri yönündeki açıklamalarına ve ara rejim tartışmalarına ilişkin sorularını cevapladı. 
     Kutan, yasaların çıkmasında destek verilip verilmeyeceği konusunun partinin yetkili kurullarında görüşülüp görüşülmediği sorusu üzerine şöyle konuştu 
     ''Bizim öncelikli talebimiz, bu hükümetin bir an evvel iktidardan ayrılıp gitmesidir. Bunların hiçbir meseleyi çözmesi mümkün değil, ancak yakın bir zamanda bu hükümetin gideceği görülmüyor. Türkiye'de bazı güçler bunları hükümet yaptı. İşte onları hükümet yapan güç, ayrılmasına da şu anda izin vermediği için bunlar göreve devam ediyorlar. 
     Biz, bundan sonraki politikalarımızı mecburen bu duruma göre ayarlamak durumundayız. Hazır bunlar iyice perişan duruma gelmiş, Türkiye biraz daha sıkışsın ama bir an evvel bunlar iktidardan savuşup gitsin... Hayır, biz böyle bir muhalefet anlayışına sahip değiliz. Ortada yasa teklifi yok, hükümette imzaya bile açılmış değil. Getirecekler bize. Ülke ve millet menfaatine olduğunu gösterdikleri bu 15 yasanın 15'i de bu ölçülere uyuyorsa biz buna destek veririz.'' 
     Kutan, iktidar ortağı partilerin, 15 yasanın 15 günde çıkması konusunda tereddüt içinde olduklarını belirterek, ''Anamuhalefet ne diyor Bunlar ülkenin yararına ise gelin bunları 15 günde çıkaralım. Bundan büyük destek olur mu bir hükümete '' diye sordu. 
     Arınç'ın açıklamalarının ara rejim tartışmalarıyla ilgili olduğunun hatırlatılması üzerine Kutan, ''Bülent Bey'in beyanı öyle bir şarta bağlı değil. O ayrı bir meseledir'' dedi. Bazı kesimlerin ara rejim formüllerinin gerçekleşmesini arzu edebileceklerini dile getiren Kutan, çözümün sadece TBMM'de olduğunu, bunun dışındaki hiçbir çözüme destek vermeyeceklerini vurguladı. Kutan, ''Ara rejim formülüne destek olmak ne kelime, yüzde yüz karşısında oluruz. Zaten Türkiye, bir ara rejim içerisindedir. Bu hükümetin meşruiyeti müzakere edilecek hale geldi'' diye konuştu. 
     TZOB Başkanı Yücel de, ekonomik politikayı ve hükümeti eleştirerek, çarenin yurtdışında değil, halkta aranması gerektiğini söyledi. 
     Yücel, borcun borçla kapatılamayacağını savunarak, Türkiye'nin ekonomik krizden kurtulması için moratoryum ilan etmesini önerdi. 




</TEXT>
</DOC>
