<DOC>
<DOCNO> 25371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko12.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok çalıştırılmada dünya ikincisiyiz... 
</HEADLINE>
<TEXT>

     Haftalık çalışma saatlerinin uzunluğu bakımından, dünya ulusları içinde Türklerin Güney Korelilerin ardından ikinci sırada olduğu bildirildi. 
     New York merkezli piyasa araştırma şirketi Roper Starch'ın 32 ülkeden 1,000 kişilik bir örnek grubu üzerinde yaptığı araştırmaya göre, haftada 54.1 saat çalışan Türkler, haftada 55.1 saat çalışan Güney Korelilerin ardından ikinci sırada bulunuyor. 
     Çok çalışmada dünya üçüncülüğü ise haftada 53.5 saatle Arjantinlilere ait. 
     Araştırma raporunda, en kısa haftalık çalışma saatlerine, ortalama40.3 saatle Fransızların sahip olduğu bildirildi. Az çalışma sıralamasında ikinciliği ise haftada ortalama 40.5 saatle İtalyanlar alıyor. 
     Dünyanın en büyük ekonomisi ABD'de ise haftada ortalama 42.4 saat çalışılıyor. Dünyanın en uzun süre en hızlı büyüyen ekonomisi olma özelliğini koruyan Çin'de de, haftalık çalışma saatleri ABD'dekine eşit. 
     Haftalık çalışma saatlerinin dünya ortalaması ise 44.6 saat. 
     Bölgesel ölçekte ise gelişmiş Asya ülkeleri ortalama 49.4 saatle başı çekiyor. Çalışma saatlerinin uzunluğunda Asya'yı haftada ortalama 48.6 saatle Orta Doğu ve Afrika izliyor. Buna karşılık zengin Kuzey Amerika ülkelerinin ortalama haftalık çalışma süresi 42.4, Batı Avrupa ülkelerininki ise 41.7 saat. 
     Haftalık çalışma süresinin her ülkenin kültürel alışkanlıkları ile ekonomik gelişme düzeyinin birlikte belirlediği bir olgu olduğuna dikkat çeken Roper Starch yetkilileri, gelişmiş ülkelerde çalışmayla hayatın tadını çıkarma arasında denge kurma eğiliminin güçlendiğini vurguladılar. 
     Şirket yöneticisi Tom Miller, ''Türkiye ve Mısır gibi ülkelerde ise hayatta kalmak için uzun süre çalışmak gerektiğini'' ifade ediyor. 






</TEXT>
</DOC>
