<DOC>
<DOCNO> 22190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/guncel/gun01.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğru söyledi, sürüldü 
</HEADLINE>
<TEXT>

CASA tipi uçakların yetersiz olduğunu rapor eden uçak mühendisi K.K., başka göreve verildi. K. "Casa’ya milyonlarca dolar haksız kazanç temin edildi" dedi 
     UTKU ÇAKIRÖZER Ankara 

     Ankara'da düşen uçakla gündeme gelen Deniz Karakol Uçakları Projesi'nde İspanyol CASA firmasının CN235 tipi uçaklarının yetersiz olduğu uyarısını içeren raporun sumenaltı edilme nedenine ilişkin önemli bir iddia, resmi yazışmalara konu oldu. 
     Deniz Karakol Uçakları Proje Koordinatörü olan K.K. 27 Mayıs 1998’de, amirleri olan Daire Başkanı ve Müsteşar Yardımcısı'na hazırladığı teknik raporda "Deniz Kuvvetleri ihtiyacı için bu uçak uygun değilötespitini yaptı. K.K., 22 Haziran'da görevinden alınarak Savunma Sanayi Müsteşarlığı SSM dışında göreve tayin edildi. 
     24 Haziran 1998'de bu atamaya itiraz eden SSM uzmanı, "4470" nolu başvurusuyla Emekli General Ramiz Turgut, Başbakanlık Denetçisi Rıfat Avcı ve Maliye Denetçisi Hasan Basri Yılmaz'dan oluşan SSM Denetleme Kurulu'nu devreye soktu. Ekinde "uçaklar ihtiyacı karşılamaz" içerikli teknik heyet raporu da bulunan yazı Denetleme Kurulu tarafından Deniz Kuvvetleri Komutanlığı, Genelkurmay Başkanlığı ve Başbakanlık Yüksek Denetleme Kurulu'na da ulaştırıldı. Yazıda şu iddialar gündeme geldi 
     Uçağın, karakol uçağı ihtiyacını karşılamada ciddi eksikleri var, kuvvette işletme sırasında zorlukla karşılaşılabilir ve bu da savunmada boşluk yaratabilir. 
     Dünya üzerinde bu uçağı istenen bu sistemlerle çalıştıran tek bir ülke yok. 
     Firmaya şimdilik 50 milyon dolar haksız kazanç temin edilmesi söz konusu. Böyle devam edilirse entegrasyon ve teçhizat ihaleleri sonunda fatura astronomik rakamlara ulaşabilir. 
     K.K., ihtiyaca en uygun uçağın bulunması için tek yolun "ihale açılması" olduğunu vurguladı. Bu başvurudan da sonuç alamayan K. 1.5 yıl süreyle kızak göreve alındı daha sonra kendi isteğiyle başka bir kamu kurumuna geçti. 
     Bu arada SSM, CASA ile anlaşma imzalayarak 9 CN235 uçağının Deniz Kuvvetleri için üretimine start verdi. O anlaşmanın ürünü olan ilk uçak da, önceki gün test uçuşunda yere çakıldı. 
     
10 SORU 10 CEVAP CASA’lar çok sık kaza yapıyor mu İHSAN YILMAZ 
     1 CASA CN235'ler nasıl bir uçaktır 
     İSPANYOL CASA firmasının ürettiği hafif nakliye uçağıdır. Kargo taşımanın yanı sıra hava indirme harekatları sırasında da kullanılıyor. 6 ton yük kapasiteli uçaklar, saatte 455 kilometre hıza ulaşabiliyor. 500 metrelik kısa pistlerden de iniş kalkış yapabiliyor. 
     
     2 Türkiye CASA ile nasıl tanıştı 
     TÜRKİYE’YE girişi tartışmalı oldu. Çeşitli tepkilere karşın Turgut Özal, İspanyolların pazar bulmakta zorlandıkları CASA CN235 uçaklarının Türkiye'ye getirilmesi için büyük gayret gösterdi. 
     
     3 Nasıl bir anlaşma yapıldı 
     İSPANYA’DAN bu uçaklar Türk Havacılık ve Uzay Sanayii TAİ ile ortak üretim şartıyla alındı. Önce iki adet İspanyol yapımı CASA uçağı geldi. Ardından da 550 milyon dolar proje bedelli 50 uçak, TAİ tesislerinde İspanyollarla birlikte üretilerek 1991'den 1998'e kadar Türk Hava Kuvvetleri'ne teslim edildi. 
     
     4 Daha sonra yeni bir anlaşma yapıldı mı 
     DOKUZ uçaklık yeni bir anlaşma daha yapıldı. Deniz Kuvvetleri Komutanlığı'nın, Denizaltı Muhabere Uçağı olarak kullanması için altı adet, Sahil Güvenlik Komutanlığı için de üç adet CN235 üretimine başlandı. 
     
     5 Son uçaklar ne zaman teslim edilecekti 
     ÜRETİLEN ilk uçağın bu yıl sonuna kadar, son uçağın da Şubat 2002'de teslim edilmesi gerekiyor. Dün düşen uçak bunlardan biriydi. 
     
     6 CASA uçaklarını Türkiye dışında kullanan var mı 
     ABD, Fransa, Endonezya, Birleşik Arap Emirlikleri ve Suudi Arabistan'ın da aralarında bulunduğu 20 ülke toplam 240 uçak kullanılıyor. 
     
     7 CASA uçakları sık kaza yapıyor mu 
     TÜRKİYE’DE dört ay içinde üç CASA kazası meydana geldi. İlk CASA uçağı Türkiye'de 19 Ocak 2001'de Kayseri'de düştü. Bunun dışında Şili ve Endonezya'da toplam üç CASA kazası daha oldu. Türkiye kıyas alındığında 50 yıldan fazla hizmette bulunan C - 47'ler bile CASA kadar kaza yapmadı. 
     
     8 Uçakta teknik aksaklıkları ortaya çıktı mı 
     BELİRLİ süratlerde burnun "yunuslama" şeklinde aşağıya doğru hareket ettiği belirlenince bu uçaklara, "fin" ismi verilen özel bir kanatçık takıldı. Bu uygulamayı fabrika da kabul etti ve tüm dünyadaki CN235 uçaklarına uygulandı. 
     
     9 CASA'lar güvenli bir uçak mı 
     HAVACILIK otoriteleri, CASA'ları "itibarlı, ucuz ve güvenli" olarak nitelendirirken, kimi çevreler bazı eksiklikleri olduğu iddiasında bulunuyor. 
     
     10 Türkiye'de bu tür eksiklikler gündeme geldi mi 
     Bu uçakla ilgili Türk pilotlar Türkiye'de çeşitli testler yaptı. Ardından "Uçuş Testleri ve Sistem Kontrolleri Sonucuna Ait Tutanak" hazırlandı. Emekli bir pilot albay, teknik açıdan sakıncalar olduğu ve CASA'ların burun üstü çakılma riskinin bulunduğunun tutanakta yer aldığını söyledi. Emekli pilot Albay Ali Özdağ da, CASA'ların hidrolik kumanda sisteminde sorun olduğunu söyledi. 
     
3 KAZA 3 NEDENUTKU ÇAKIRÖZER Ankara 
     HAVACILIK uzmanları ve Hava Kuvvetleri kaynaklarından edinilen bilgilere göre üç kaza farklı nedenlerle gerçekleşti. Son 4 ayda gerçekleşen üç kazanın henüz gün ışığına çıkan gerekçeleri şöyle 
     1 KAYSERİ KAZASI 19 Ocak'ta eğitim uçuşu sırasında düşen uçakta 2 pilot ve 1 teknisyen şehit oldu. Uçağın kara kutusunun yurtdışında yapılan çözümlemesinde uçağın "pilotaj hatası"ndan düştüğü kesinleşti. Pilot alçak irtifada uçarken bir akrobasi hareketine girişti. Bu sırada her iki pilot da vertigo yön duyusunu kaybetme sorunu yaşadı. 
     2 MALATYA KAZASI 16 Mayıs'ta düşen uçakta 34 asker şehit oldu. Karakutu çözümlemesi Almanya'dan salı günü gelecek. Uçağın elektrik yüklü bir orage bulutuna girmemek için yükselirken bir motorunun devreden çıkması sonrasında düştüğü öne sürüldü. Meteoroloji ise kaza günü bir orage bulutu kümesi olmadığını açıkladı. 
     3 ANKARA KAZASI 18 Mayıs'ta düşen uçak, Deniz Kuvvetleri için üretilmiş ancak testleri tamamlanmamıştı. Tanıklar yerdeyken motor hatası tespit edilen uçağın hız almadan, erken ve çok dik havalandığını belirttiler. Pilotaj hatasının yanı sıra uçak hızını alamadığı için bir motorunun devreden çıkmış ya da uçağın kumandasının kilitlenmiş olma olasılığı yüksek. 
     



 GÜNCEL 


















</TEXT>
</DOC>
