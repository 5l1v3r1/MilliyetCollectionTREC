<DOC>
<DOCNO> 46716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur14.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Iron Bird operasyonunda 103.5 kg Afgan eroini ele geçirildi 
</HEADLINE>
<TEXT>

     ''Iron Bird'' Demir Kuş adı verilen uyuşturucu operasyonunda, Afgan kaynaklı olduğu tespit edilen 103.5 kilogram eroin ele geçirildi. 
     Olayla ilgili ''Matador Operasyonu'' kapsamında da aranan ve bugüne kadar sadece eşkali belirlenebilmiş olan İranlı uyuşturucu sahibi Lotfollah Chosemiazar'ın da aralarında bulunduğu 6 kişi yakalandı. 
     İstanbul Emniyet Müdürü Hasan Özdemir, Narkotik Şube Müdürlüğü bünyesinde yeniden düzenlenen ''Şehit Bora Barış Güler Toplantı Salonu''nu açtıktan sonra yaptığı açıklamada, Narkotik Şube Müdürlüğü ekiplerince, 3 Ekim 2001 tarihinde Küçükçekmece Altınşehir semtinde, bölgenin kırsal bir alan ve yerleşimin düzensiz olması gibi zor şartlar nedeniyle ilk defa narkotiğin faaliyet alanında polis helikopteri de kullanılarak operasyon düzenlendiğini söyledi. 
     Operasyonda, 103.5 kilogram eroin ele geçirildiğini ifade eden Özdemir, halen cezaevinde bulunan uluslararası uyuşturucu kaçakçısı Urfi Çetinkaya ile sağ kolu Cemal Nayır'ın da yakalandığı ''Matador Operasyonu'' kapsamında aranan ve bu operasyona kadar sadece eşkali belirlenebilen yabancı uyruklu uyuşturucu sahibinin de aralarında bulunduğu 6 kişinin gözlem altına alındığını bildirdi. 
     Yakalanan zanlıların İstanbul'u transit olarak kullanıp Avrupa'ya uyuşturucu maddelerini kaçırmaya çalıştıklarını anlatan Özdemir, hem bu organizasyonlarla mücadele ettiklerini hem de uyuşturucu konusundaki eğitim çalışmalarının sürdüğünü kaydetti. 
     İstanbul'da son 4 ay içerisinde 269 operasyon yapıldığını ve 680 sanığın yakalandığını hatırlatan Özdemir, yakalanan kişilerin büyük bölümünün uyuşturucu satıcısı olduğunu belirtti. 
     Özdemir, bu operasyonlarda 654 kilogram eroin, 280 kilogram esrar, 912 gram kokain, 6 kilogram afyon sakızı ve 296 bin 616 adet 
     uyuşturucu hap ele geçirildiğini söyledi. 
     Uyuşturucu hap sayısındaki fazlalığa dikkat çeken Özdemir, gençlerin uyuşturucuya ve uyuşturucu hapa yönelmesini engellemek amacıyla ''Maddeye Hiç Başlama'' kampanyasını sürdürdüklerini dile getirdi. 
     Hasan Özdemir, Türkiye'de helikopterin ilk kez bir uyuşturucu operasyonunda kullanılması nedeniyle de operasyona, ''Iron Bird'' Demir Kuş adını verdiklerini kaydetti. 
     Bu arada Narkotik Şube Müdürlüğü yetkilileri, ''Iron Bird'' adlı operasyonda ele geçirilen uyuşturucunun Türkiye'ye İran üzerinden getirildiğini ve Van'dan sokulduğunu söylediler. 
     Daha sonra İstanbul'a getirilen uyuşturucunun İspanya'ya götürülmek istendiğini anlatan yetkililer, uyuşturucu paketlerinin üzerindeki işaret ve yazılardan Afganistan kaynaklı olduğunun da tespit edildiğini bildirdiler. 
     Uyuşturucunun İranlı Lotfollah Chosemiazar'a ait olduğunun belirlendiğini, Urfi Çetinkaya ile yakın adamı Cemal Nayır'ın ele geçirildiği ''Matador Operasyonu'' sırasında Chosemiazar'ın ''Hacı'' olarak adının geçtiğini de hatırlatan yetkililer, ancak bu operasyona kadar bu kişinin açık kimliğinin tespit edilemediğini, sadece eşkalinin belirlenebilmiş olduğunu vurguladılar. 
     Chosemiazar'ın daha önce Cemal Nayır'a Afganistan'dan uyuşturucu temin ettiği ve İran üzerinden Türkiye'ye getirttiği anlaşılırken, Cemal Nayır ile yaptığı ve polis tarafından dinlenen telefon konuşmalarında ise Nayır'ın kendisine ''Hacı'' diye hitap ettiği ve adının da hiç geçmediği anlaşıldı. 
     Bu operasyonun, İranlı Lotfollah Chosemiazar'ın yakalanmasıyla birlikte ''Matador Operasyonu''nun eksik kalan kısımlarının tamamlanacak olması açısından önem taşıdığı belirtildi. 
     Bir istihbaratı değerlendiren narkotik timleri, uyuşturucu kaçakçılarının Bahçelievler'de buluşacağını belirleyerek, Küçükçekmece Altınşehir'deki eve gideceklerini tespit etti. 
     Şebeke üyeleri karadan sivil narkotik timleri tarafından takibe alınırken, havadan da bir helkopter sivil ekiplere destek oldu. 
     Yaklaşık 2.5 saat havada kalan helikopterin yardımıyla, kırsal ve düzensiz yerleşme içerisindeki şebeke üyelerinin girdiği ev belirlenerek, buraya operasyon düzenlendi. 
     Narkotik köpeklerinin de kullanıldığı aramalarda, bir bölümü gizli bölmelere saklanmış 103.5 kilogram eroin ele geçirildi. 
     Operasyonda, Lotfollah Chosemiazar'ın yanı sıra Sabri Sönmez, Sami Sönmez, Daim Sönmez, Nedim Sönmez ve Tacdin Avcı da yakalanarak gözlem altına alındı. 
     Halen cezaevinde bulunan Cemal Nayır'ın da bu olayla ilgili cezaevinde ifadesi alınırken, uyuşturucunun Van'dan yurda sokulmasıyla ilgisi olduğu belirlenen Mahir Sarıtaş'ın yakalanmasına çalışılıyor. 
     






</TEXT>
</DOC>
