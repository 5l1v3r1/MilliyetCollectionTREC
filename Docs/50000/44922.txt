<DOC>
<DOCNO> 44922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur03.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gerçek oldu...Tecavüze uğrayan kızı töre için öldürdüler 
</HEADLINE>
<TEXT>

     Antalya Altın Portakal Film Festivali'nde yarışan ''Dava'' filminin öyküsünün, film henüz vizyona girmemişken gerçeğe dönüşmesi ve Hakkari'de meydana gelen bir cinayet haberinin gazete sayfalarına yansıması, filmin başrol oyuncuları Levent İnanır ile Neslihan Acar'ı üzdü. 
     Tecavüze uğrayan bir genç kızın aile büyüklerinin, ''töre gereği'' kızın öldürülmesine karar vermesini konu alan filmin sonunda ağabey ''Şatu''yu canlandıran Levent İnanır, kızkardeşi ''Zine''yi Neslihan Acar bir eşarpla boğmaya çalışır, ancak kardeş sevgisi öne geçer ve cinayeti işlemekten vazgeçer. 
     Hakkari'nin Şemdinli ilçesinde gerçekleşen olay ise, önceki gün gazete sayfalarına, tecavüze uğrayan 21 yaşındaki Sürme Eroğlu'nun eşarpla boğularak öldürüldüğü, ağabeyi Ramazan Eroğlu'nun ise zanlı olarak arandığı şeklinde yansıdı. 
     Olayı gazetede okuduktan sonra gözyaşlarını tutamadığını belirten Neslihan Acar, ''O an, filmdeki sahne gözümün önüne geldi. Törelerin bu şekilde sürmesi çok acı'' diye konuştu. 
     ''Gazeteyi okuduktan sonra adeta bir kazan kaynar su başımdan aşağı döküldü'' diyerek üzüntüsünü dile getiren Levent İnanır ise, ''Film ilk kez Antalya'da gösterilecek. Eğer bu olay, filmin gösterime girmesinden sonra gerçekleşseydi, kötü bir ilham kaynağı olduğumu düşünür, vicdan azabı çekerdim. Şimdiyse, filmin öyküsünün, içinde bulunduğumuz 21. Yüzyıl'da bile gerçek olabilmesinin hayal kırıklığını yaşıyorum'' dedi. 
     Gerçek hayatta evli olan ikili, filmde ağabey kardeşi canlandırmalarını ise, ''Evlilik uzun bir yolculuk. Kimi zaman aşık, kimi zaman dost, kimi zaman kardeş oluyorsunuz. Bu bizce filmin görüntülerine sıcaklık kattı'' şeklinde değerlendirdi. 
     






</TEXT>
</DOC>
