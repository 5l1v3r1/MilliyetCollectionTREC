<DOC>
<DOCNO> 42849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sonspo09.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu "Futbolcular Avni Aker'den etkileniyor" 
</HEADLINE>
<TEXT>

     Trabzonspor Teknik Direktörü Sadi Tekelioğlu, ''Ligin ilk 5 maçında 13 puan almayı hesaplıyorduk, 4 puan eksiğimiz var. Beklenmedik 1 galibiyetle veya hesapta olmayan 2 galibiyetle bunu ortadan kaldırabiliriz'' dedi. 
     Sadi Tekelioğlu, yaptığı açıklamada, bordo-mavili takımın 22 yaş ortalamasına sahip genç bir takım olduğunu da belirterek, şunları söyledi 
     ''Bu genç kadroya haksız yüklenmeler yapılıyor. Hüseyin Avni Aker Stadı rakipler için de bizim için de zor. Futbolcular kendi sahalarında etkileniyorlar. Üzerlerine baskı gelince de Top benden gitsin de nereye giderse gitsin mantığıyla oynuyorlar. Burada taraftarlara büyük iş düşüyor. Ancak ben oyuncularıma güveniyorum. Bu sezon içinde toparlanacağız ve ligde birincilik ve ikinciliğin en güçlü adaylarındanız.'' 
     
     Oyuncu değişiklikleri tutmadı 
     Tekelioğlu, Samsunspor'a 2-1 yenildikleri karşılaşmada oyuncu değişliklerinin tutmadığını belirterek, kendisine öz eleştiride bulundu. 
     Oyuna sonradan giren Mehmet Kahraman ve Osman'ın takıma fazla yarar sağlayamadığını da ifade eden Tekelioğlu, ''Değişikliklerde de Aurelio'yu öne çıkardığımızdan dolayı fayda gördük. Yine de bu müsabakadan memnunum. Galip geldiğimiz Gaziantepspor ve Bursaspor maçından daha iyi bir futbol sergiledik. Şanssız bir mağlubiyet aldık'' diye konuştu. 
     Ligin son 2 haftasını yenilgiyle kapadıklarını ancak takımda değişen birşeyin olmadığını da belirten Tekelioğlu, Diyarbakırspor'u hafife aldıklarından dolayı yenildiklerini söyledi. 
     
     İstanbulspor maçı 
     Tekelioğlu, İstanbulspor ile hafta sonunda deplasmanda yapacakları karşılaşmada hedeflerinin sahadan 3 puanla ayrılmak olduğunu söyledi. 
     İstanbulspor karşısında alacakları galibiyetle puan kayıplarını telafi edeceklerini de kaydeden Tekelioğlu, ''İstanbulspor'u yenmemiz gerekiyor ve bunu yapacak güçteyiz. Rakibimiz ligde iyi durumda ancak Malatyaspor'u 1-0 zorla yendi, Göztepe ile de berabere kaldı. Zorlanarak maç kazanıyorlar'' dedi. 







</TEXT>
</DOC>
