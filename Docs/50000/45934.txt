<DOC>
<DOCNO> 45934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun23.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'ın büyükelçisi "2 milyon kişi Afganistan için ölmeye hazır" 
</HEADLINE>
<TEXT>

     Afganistan'daki Taliban yönetiminin İslamabad Büyükelçisi Abdüsselam Zaif, Taliban'ın, bağımsızlık uğruna 2 milyon şehit vermeye hazır olduğunu söyledi. 
     Zaif, basın toplantısında, ''Gerekirse bağımsızlık ve egemenlik için 2 milyon şehit daha vermeye hazırız'' diye konuştu. 
     Zaif, Taliban lideri Molla Muhammed Ömer'in hayatta olup olmadığı yönündeki soru üzerine, ''hala hayatta'' dedi. 
     Taliban, ABD'nin sabaha karşı Kandahar'a düzenlediği hava akınında, lideri Molla Muhammed Ömer'in eski evinin vurulduğunu açıklamıştı. 
     
     'Onlarca kişi öldü' 
     Zaif, ABD ve İngiltere'nin hava harekatında şimdiye kadar onlarca kişinin öldüğünü öne sürdü ve Washington'u ''İslam'a karşı açıkca terörizm uygulamakla'' suçladı. 
     Zaif, başkent Kabil ile Kandahar, Celalabad, Herat, Mezar-ı Şerif ve Kunduz kentlerine Pazar gecesinden bu yana düzenlenen operasyonlarda onlarca kişinin öldüğünü iddia etti. 
     Büyükelçi Zaif, ölenlerin kaçının sivil, kaçının Taliban askeri olduğu konusunda açıklama yapmazken, her kentteki kayıp sayısı hakkında da bilgi vermedi. 
     ''Washington hükümetinin terörizm adına ilk olarak Afganistan'daki İslami hükümetin, daha sonra da her Müslümanın peşine düştüğünü'' söyleyen Zaif, ABD'yi ayrıca, ''Usame Bin Ladin'in durumunu görüşmek yerine saldırılar düzenlemekle'' suçladı. 
     






</TEXT>
</DOC>
