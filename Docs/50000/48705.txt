<DOC>
<DOCNO> 48705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/spor/spo01.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum yine şaşırttı 
</HEADLINE>
<TEXT>

İlk duruşmada neşeli görünen Alman hoca olumlu puan topladı. Ancak psikologlar Daum’un içinin kan ağladığını, yargıyı etkilemek için böyle davrandığını ileri sürdüler 
     ZEKİ DOMAÇ 

     BEŞİKTAŞ Teknik Direktörü Daum, kokain davasının ilk gününde davranışları ile herkesi etkiledi. Alman medyası dünkü yorumlarında, boynu bükük beklenen Daum’un, neşeli ve kendinden emin tavırları ile şaşırttığını, suçludan çok yorumcu portresi çizdiğine değindiler. Ancak özellikle televizyonlarda yapılan yorumlarda psikologlar, Alman hocanın içinin kan ağladığını, yargıyı etkilemek için böyle davrandığını ileri sürdüler. 
     MAHKEME süresince not tuttuğu da gözlenen Daum’un, soranlara "Senaryomu yazıyorum " diyerek neşeli bir yanıt verdiğine dikkat çekilirken, 48.yaşını kutlayan savcıya teşekkür ettiği de bildirildi. Alman basını, Daum’un ilk günü zaferle noktaladığını belirtti. Kölner Express "Daum şovun keyfini çıkardı" başlığını attı. Bild de, Daum’un "En zor maçım olacak" sözlerine yer verdi. Koblenz Mahkemesi bugün Daum’un yaptığı itirazın yanıtını verecek. 
     
Hakemlere su’ yok      BEŞİKTAŞ, Galatasaray maçının rövanşını hakemlerden aldı. Muhittin Boşat’a menajer Sinan Engin’in "Bundan sonra başka yerde çalışırsınız" şeklindeki çıkışının ardından dün İnönü Stadı’nda idman yapan İstanbullu hakemler, soyunma odalarına gittiklerinde suların akmadığı gördüler ve duş yapamadan evlerine gittiler. 
     
Majdan pazarlığı sürüyor      SİYAH - Beyazlılar, kaleci Majdan için dün Göztepe yöneticisi Bülent Maro ile pazarlığa oturdu. Asbaşkan Yıldırım Demirören, Ersen Martin’den doğan 200 bin dolarlık alacağı silme, Pogon’a olan borcu üstlenme ve iki futbolcu önerdi. Nakit parada direten Göztepe, düşünmek için süre istedi. Polonyalı Bak’ın transferi için de çalışmalar sürüyor. 
     



 SPOR 























</TEXT>
</DOC>
