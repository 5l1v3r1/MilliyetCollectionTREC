<DOC>
<DOCNO> 21187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo01.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Fatih ve Hasan Şaş, Fenerbahçeli taraftar dövdü 
</HEADLINE>
<TEXT>

     Galatasaray'ın Ankaragücü'ne kendi evinde 2-1 yenilerek, şampiyonluk yolunda çok büyük yara alması, sarı-kırmızılı taraftarları öfkelendirdi. 
     Galatasaraylı bir grup fanatik taraftar, maç sonrasında sarı-kırmızılı takımın Florya Metin Oktay Tesisleri'nde protesto gösterisinde bulundu. 
     ''Milyarlık eşekler'' diye tempo tutup, yönetim kurulunu istifaya çağıran taraftarları, Florya Metin Oktay Tesisleri'nde geniş güvenlik önlemleri alan güvenlik güçleri uzaklaştırdı. 
     Bu sırada taraftarlar ''En büyük taraftar, futbolcular sahtekar'' diye tempo tuttu. 
     Florya tesisleri yakınlarında sıkışan trafikte Fenerbahçe tişörtü ve şapkası bulunan bir taraftar, arabası içinde şapkasını sallayınca, arkadaki araçta bulunan Galatasaraylı taraftarlarla aralarında gerginlik yaşandı. 
     Galatasarylı 2 taraftar, aracından çıkan Fenerbahçeli taraftara saldırarak, vurdu. Bu sırada güvenlik güçleri olayı yatıştırmaya çalışırken, arabalarıyla tesislerden çıkmak isteyen sarı-kırmızılı futbolculardan Fatih ve Hasan, bir süre bekleyip, olayları izledi. 
     Yolun açılması ve 2 futbolcunun geçmesinden sonra, araçlarını ileride durduran oyunculardan Fatih, koşarak olay yerine gelip, Fenerbahçeli taraftara yumruk atıp, geri döndü. Bunun üzerine Hasan da arabadan çıkarak, Fenerbahçeli taraftarlara saldırmak istedi. Ancak güvenlik güçleri araya girerek, Hasan'ı sakinleştirmeye çalıştı. 
     Bu arada Galatasaray Kulübü Futbol Şubesi Genel Koordinatörü Cüneyt Tanman da olaya müdahale ederek, olayların daha da büyümesini önledi. 
     Fenerbahçeli taraftar olay yerinden uzaklaşınca, futbolcular da arabalarına binerek, tesisin önünden ayrıldı. Futbolcuların gidişiyle birlikte, tesislerde önlem alan 3 otobüs dolusu çevik kuvvete bağlı polis, güvenliği kaldırdı. 
     
     







</TEXT>
</DOC>
