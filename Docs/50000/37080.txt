<DOC>
<DOCNO> 37080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/soneko16.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizde vadeli işlemler piyasası yarın start alıyor 
</HEADLINE>
<TEXT>

     Dövizde vadeli işlemler piyasası yarın start alıyor. Sermaye Piyasası Kurulu SPK Başkanı Doğan Cansızlar, dalgalı kur rejiminin uygulanmaya konulduğu bütün ülkelerde, ekonomik programlarda vadeli döviz işlemleri piyasasının istikrar sağlanmasının temel unsuru olduğunu bildirdi. 
     SPK Başkanı Cansızlar yaptığı yazılı açıklamada, vadeli işlemler piyasalarının genelde geleceğe yönelik beklentileri bugüne yansıttığından, bu piyasalarda işlem yapanların kendilerini geleceğin belirsizliğine karşı korumalarını sağladığını kaydetti. Bunun yanında vadeli işlemler piyasalarının fiyatları istikrarlı şekle soktuğunu, spot piyasalarda işlem hacimlerini artırdığını belirten Cansızlar, ''Ekonomik istikrarın sağlanmasında yararlıdır'' dedi. 
     Sağlıklı bir şekilde oluşacak finansal vadeli piyasaların hem spot piyasalar üzerinde hem de genel olarak mali piyasalar üzerinde olumlu etkileri olacağını ifade eden SPK Başkanı, spot piyasalarda işlemlerin ve derinliğin artacağını, fiyat istikrarının sağlanacağını ve maliyetlerin düşeceğini, verimliliğin artacağını vurguladı. Doğan Cansızlar, bu çerçevede SPK'nın, Merkez Bankası, İMKB, Takasbank ve sektör yetkililerinin katılımı ile yapılan toplantılarda, dövize dayalı vadeli işlemler piyasasının açılması konusunda çalışmalarını sürdürdüğünü kaydetti. Bu konudaki çalışmaları belirledikleri takvime uygun bir şekilde neticelendirdiklerini anlatan Cansızlar, ''Sistemi İMKB'de başlatıyoruz. Vadeli piyasa, döviz kurlarında istikrar için oldukça önemli bir araç olarak bir tür sigorta görevini görecek'' dedi. 
     SPK Başkanı, tasarı aşamasından hayata geçirilmesine, nihayet yarın ilk işlemini yapacağı ana kadar Vadeli İşlemler Piyasası'nın titiz ve sistemli kademe kademe ilerleyen, işbirliği ile yürütülen bir çalışmanın ürünü olduğunu vurguladı. 






</TEXT>
</DOC>
