<DOC>
<DOCNO> 48423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sonspo09.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio iddialı... Galatasaray'ı yeneceğiz 
</HEADLINE>
<TEXT>

     Avrupa Şampiyonlar Ligi D grubu'nda yarın akşam Galatasaray ile karşılaşacak Lazio takımı, herşeyini ortaya koyacak. 
     Grupta 3 puan ile son sırada bulunan Lazio, İtalyan liginde de 8 puanla 12. sırada yer alıyor. Dino Zoff'un yerini alarak, 20 Eylül'den itibaren Lazio'nun teknik direktörlüğünü yapan Alberto Zaccheroni, Galatasaray'ı yenerek hem kendisinin kör talihini hem de Lazio'nun kötü gidişhatını sona erdirmek istiyor. 
     İtalyan teknik adam, Milan'da olduğu yıllarda Galatasaray tarafından 2 kez elenmişti. 
     İtalyan basınında maç öncesi yapılan yorumlarda, ''Yarın Galatasaray'a karşı derinliklerde olan tüm yetenekleri ortaya koymak gerekiyor. Türkleri geçmek ve Şampiyonlar Ligi'nde tur umudunu devam ettirmek için yüreğini ortaya koymak şart. Ama herşeyden önce taraftarın büyük desteğinin gerektiği bu anda takımın yalnız bırakılmaması gerekir'' denildi. 
     Gol atma problemi yaşayan Lazio'da, teknik direktör Zaccheroni'nin futbolcularına ''hızlı ve atılgan olun'' dediği belirtiliyor. 
     Gol yollarında Crespo ve Claudio Lopez'i kullanan Roma kenti takımında, Negro, De la Pena, Stankoviç, Mihajtoviç ve Simeone'nin sakatlıkları sürüyor. 
     Arjantinli Crespo, burnundaki kırık dolayısıyla Galatasaray karşısında maske ile oynayacak. 
     Bu arada Lazio Kulübü'nün başkanı Sergio Cragnotti, ''Galatasaray'ı da hafta sonu Roma ile oynanacak derbi maçını da kazanacağız'' dedi. 
     






</TEXT>
</DOC>
