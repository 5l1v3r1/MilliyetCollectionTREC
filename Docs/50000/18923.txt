<DOC>
<DOCNO> 18923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/spor/spo03.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL HABER 
</HEADLINE>
<TEXT>
JARDEL, Valencia yolunda 
Galatasaray’ın Brezilyalı yıldızı dün İstanbul’a gelmeden önce ünlü İspanyol kulübüyle transfer için pazarlık masasına oturdu, prensipte anlaşma sağladı 
     HALİL ÖZER 

     SARI-KIRMIZILI ekibin golcü futbolcusu, tedavi için gittiği Portekiz’de İspanyollar’ın ünlü kulübü Valencia ile masaya oturdu ve prensipte söz kesti. Jardel, Valencia’ya "Benim için sorun yok. Ama G.Saray ile kontratım var. Önce onlarla anlaşmanız gerekiyor" dedi. Lizbon’daki görüşmenin ardından Valencialı yöneticilerin önümüzdeki hafta İstanbul’a gelerek G.Saray ile masaya oturması bekleniyor. 
     LİZBON’DAKİ zirve önceki geceki Sporting Lizbon - Benfica maçından sonra gerçekleşti. Jardel için Portekiz’e gelen Valencia Menajeri Jorge Brunez ile kulübe yakın olan iki iş adamı Brezilyalı yıldız ile iki saat süren görüşme yaptı. Bu toplantıda Jardel, G.Saray’da çok iyi para aldığını söyledi. Valencialılar aynı parayı vereceklerini, kesin olarak kendisini istediklerini söylediler. 
     JARDEL toplantı sonunda İspanya’da, hele Valencia gibi bir takımda futbol oynamaktan büyük mutluluk duyacağını belirtti. Brezilyalı futbolcu, "Ancak tekrar ediyorum, transferimde son noktayı G.Saray koyar. Gidin onlarla masaya oturun. Sonrasını çözeriz" dedi. G.Saray ise gelecek tekliflere sıcak bakıyor. Ancak bu oyuncu ile yapılan sözleşmede 25 milyon dolarlık bonservis ücretinde pazarlık payı bırakıyor. 
     
Fatih’e Mallorca kancası      GALATASARAY’IN genç futbolcusu Fatih Akyel’e İspanya’nın Mallorca takımı da talip oldu. İspanyol ekibinin menajerleri Sarı - Kırmızılı oyuncunun menajeri Ahmet Bulut ile görüştüler. Bulut, "Herhangi bir anlaşma yok. Sadece ön görüşme yaptık. Zaten Fatih’i transfer etmek isteyen bir çok kulüp var" dedi. 
     
Dev buluşma      Galatasaray ve Fiorentina eski teknik direktörü Fatih Terim, Futbol Federasyonu Başkanı Haluk Ulusoy, K.Hakan ve Tayfur’un katıldığı Sarar’ın açılışında hazır bulundular. Terim, Fenerbahçe ile Galatasaray’ın arasındaki rekabetin stratejik noktaya geldiğini belirtip "Fenerbahçe’nin yenmekten başka şansı yok. Bu yüzden Galatasaray daha rahat olacak" dedi. 
     
Futbolcular iddialı      GALATASARAYLI futbolcular Fenerbahçe maçı öncesi iddialı demeçler verdiler. Sakatlığı geçen Ergün, "Kadıköy’den galip ayrılırsak bu işi bitiririz" ifadesini kullanırken, Vedat ise "Avantajlı olan biziz. Bunu kullanacağız. Bizi yenmek için saldıracaklar. Onlar düşünsün" dedi. 
     
Bilet talebi      FENERBAHÇE’NİN derbi maçında yeni açık tribünü açması halinde Galatasaray, daha önce belirlenen 2500 biletin artırılmasını isteyecek. Sarı - Kırmızılı kulübün Futbol Şubesi Sorumlusu Ali Dürüst, "Bize o tribünün yetişmeyeceğini söylediler. Onlara inanıyoruz. Son anda açacakları şeklindeki dedikodulara da inanmıyoruz" dedi. 
     



 SPOR 



























</TEXT>
</DOC>
