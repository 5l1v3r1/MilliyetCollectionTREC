<DOC>
<DOCNO> 24694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sonspo08.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de finalist 76'ers mı Bucks mı olacak... Son maça kaldı 
</HEADLINE>
<TEXT>

     ABD Profesyonel Basketbol Ligi'nde NBA , Doğu Bölümü play-off final serisi 6. maçında Milwakuee Bucks, kendi sahasında Philadelphia 76ers'ı 110-100 yenerek, seride 3-3'lük eşitliği sağladı. 
     Milwakuee'de 18 bin 700 seyirci önünde yapılan maçın ilk yarısında rakibi önünde çok üstün bir oyun sergileyen ev sahibi ekip, bu yarıyı özellikle tüm maç boyunca 41 sayı ve 4 asistle oynayan ve kariyerinin play-off'lardaki en yüksek skorlu maçını çıkaran Ray Allen'ın sayılarıyla, 60-31 önde kapadı. 
     Ray Allen, maçta tam 9 isabetli 3 sayılık basket bularak bu alandaki NBA Ligi rekorunu de yinelemiş oldu. 
     İkinci yarının başında Bucks, farkı 33 sayıya dek çıkarmasına karşın, daha sonra konuk ekipte devreye giren bu sezonun ''en değerli oyuncusu'' ve ligin sayı kralı Allen Iverson, takımının bu devrede 69-50'lik seri yakalamasında büyük pay sahibi oldu. 
     4. çeyreğin başında takımının ilk 21 sayısına imza atan ve 26'sı bu çeyrekte olmak üzere tüm maç boyunca 46 sayı kaydedip farkın 10 sayıya inmesini sağlamasına karşın Allen Iverson, takımının yenilgisini önleyemedi. 
     Maçta ev sahibi ekipte ayrıca Glenn Robinson, 22 sayı ve 5 asist, Tim Thomas 13 sayı, Scott Williams da 12 sayı ve 7 asistle oynadılar. 
     Konuk ekipte ise Aaron McKie, 12 sayı ve 9 asist, Kongolu pivot Dikembe Mutombo da 10 sayı ve 14 ribauntluk performans gösterdiler. 
     Ligin play-off finalinde Los Angeles Lakers'ın rakibi olacak 2. takım, 2 ekip arasında 4 Haziran Pazartesi günü sabaha karşı Philadelphia'da yapılacak 7. ve son maçtan sonra belli olacak. 
     Ligde 7 maçlık play-off final serisi ise 7 Haziran Perşembe günü sabaha karşı yapılacak ilk maçla başlayacak. 






</TEXT>
</DOC>
