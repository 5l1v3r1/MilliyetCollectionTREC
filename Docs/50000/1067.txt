<DOC>
<DOCNO> 1067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sonspo02.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Oktay ile yeniden anlaştı 
</HEADLINE>
<TEXT>

     Trabzonspor ile yaklaşık 1.5 ay önce sözleşme imzalayan, ancak eski kulübü Las Palmas'tan bonservisi bir türlü alınamadığı için kenti terkeden Oktay ile bordo-mavili kulüp, yeniden anlaştı. 
     FIFA'nın Oktay için Trabzonspor'a ''geçici lisans'' vermesinin ardından, bu futbolcu, menajeri Saffet Sancaklı ile birlikte Trabzon'a gelerek, yönetim kuruluyla bir süre görüştü. 
     Görüşme sonrasında bir açıklama yapan Trabzonspor Kulübü Başkan Yardımcısı Ahmet Kul, Oktay'ın bu sezon bordo-mavili takımda geçici lisansla oynayacağını belirterek, ''Bunun dışında de ufak tefek pürüzler vardı. Bunları ortadan kaldırdık. Oktay bu akşam takımın Antalya'daki kampına katılacak'' dedi. 
     Menajer Saffet Sancaklı ise, Oktay'ın eski kulübü Las Palmas'ın daha önce bu futbolcunun bonservisi için 2.5 milyon dolar istediğini hatırlatarak, şunları söyledi 
     'Las Palmas bu paranın büyük kısmını peşin istedi ve ayrıca banka teminatı mektubu da elde edemedi. Bunun için Oktay'ın transferi tıkanmıştı. Ancak FIFA'ya başvuru yaptık ve bu başvuru haklı bulundu. Oktay'a geçici lisanla oynama hakkı verildi. Şimdi Oktay Trabzonspor'un futbolcusudur. Bonservis bedelini FIFA belirleyecek ama FIFA'nın önünde bir sürü dosya var. Artı bonservis fiyatını fazla belirleyeceğini de sanmıyorum. Çünkü Oktay, son zamanlarda bir takımda futbol oynamadı. Milli takımda da forma giymedi. FIFA, futbolcunun bonservis miktarını belirlerken, bu etkenleri göz önünde bulunduruyor.Trabzonspor, bu işten maddi ve manevi kazanç sağladı.'' Trabzonspor ile yeniden anlaşan Oktay ise, Trabzonspor'a daha futbol oynamadan, maddi olarak kazanç sağladığı için çok mutlu olduğunu ve sezonun ikinci yarısında bordo-mavili takımına futbol olarak da en iyisini vermeye çalışacağını söyledi. 




</TEXT>
</DOC>
