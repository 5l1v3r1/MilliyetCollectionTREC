<DOC>
<DOCNO> 23304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/spor/spo02.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhteşem uğurlama 
</HEADLINE>
<TEXT>

     HÜSEYİN YAVUZ 

     FENERBAHÇE’yi dün Samsun’a kalabalık bir taraftar topluluğu uğurladı. Atatürk Hava Limanı’na gelen Sarı - Lacivertliler, futbolcuları omuzlara aldılar, Teknik Direktör Mustafa Denizli’ye nazar boncuğu taktılar. Taraftarlar, büyük sevgi gösterisinde bulundukları Fenerbahçe kafilesini "Şampiyon" tezahüratlarıyla uçağa bindirdiler. 
     SAMSUNSPOR maçını izlemek üzere bugün dört uçak dolusu taraftar da Samsun’a gidecek. Ayrıca 50 otobüslük bir kafile de dün gece yarısı yola çıktı. Fenerbahçe şampiyon olduğu taktirde İstanbul’a dönüşünden itibaren kutlamalar başlayacak. Taraftarlar takımı karşılayıp, Bağdat Caddesi’ni karnaval yerine çevirecek. 
     
Görevimi yapamadım’      FENERBAHÇE’nin İsveçli oyuncusu Andersson sarı kart cezalısı olmasına karşın takım arkadaşları ile birlikte kampa girdi, takımla birlikte Samsun’a gitti. Sarı - Lacivertli takımda başarılı olabilmek için İsveç milli takımını bırakan Andersson, arkadaşlarını motive edebilmek için canla başla çalıştı. 
     İSVEÇLİ golcü bu sezon sakatlık yaşadığını bu nedenle Fenerbahçe için görevini tam anlamıyla yapamadığını da belirtti. Andersson, "Seneye bu performansımı ikiye katlayarak borcumu ödemeliyim. Şampiyon olmakla iş bitmiyor. Daha önümüzde yapılacak çok şey var. Avrupa’da da başarı yakalamalıyız" diye konuştu. 
     
Neşeli idman      FENERBAHÇE, Samsunspor maçının hazırlıklarını Samsun’da yaptığı gizli bir antrenmanla tamamladı. Teknik Direktör Mustafa Denizli stres atmaya yönelik neşeli bir idman gerçekleştirdi. Oyuncularıyla şakalaşan Denizli, ardından hafif bir çift kale maç yaptırdı. İlk onbire çıkacak 10 oyuncu kesinlik kazanırken kalan bir forma için Baliç, Ali Güneş, Serhat çekişecek. 
     



 SPOR 
























</TEXT>
</DOC>
