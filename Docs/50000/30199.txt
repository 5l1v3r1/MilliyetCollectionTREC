<DOC>
<DOCNO> 30199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/guncel/gun03.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı’ tutuklandı 
</HEADLINE>
<TEXT>

Bostancı’daki evlerinde öldürülen Ebru ve Işık Balkan kardeşlerin azmettiricisi olarak aranan Hacı’ lakaplı Fikret Aydın tutuklandı 
     ELVAN EZBER İstanbul 

     Bostancı'da Ebru ve Işık Balkan adlı kız kardeşlerin öldürülmesi olayında azmettirici olduğu iddiasıyla aranan 'Hacı' lakaplı Fikret Aydın, dün savcılığa teslim oldu. Aydın, tutuklanarak Paşakapısı Cezaevi'ne gönderildi. 
     Ebru ve Işık Balkan, mayıs ayında Bostancı'daki evlerinde elleri ve ayakları bağlanarak bıçaklanmışlardı. Kuşkular ilk günden itibaren Ebru Balkan'la ilişkisi olduğu öne sürülen eski iş ortağı Fikret Aydın üzerinde toplanmış, Aydın da ailesiyle birlikte sırra kadem basmıştı. Soruşturma sürerken Aydın, aracılar vasıtasıyla 'suçsuz' olduğunu iletmişti. Kadıköy Cumhuriyet Savcılığı'nca hazırlanan iddianamede ise olayın gönül ilişkisinden kaynaklandığı vurgulanmış, Aydın ve katil zanlısı diğer dört kişi hakkında "birden fazla kişiyi öldürmek" iddiasıyla idam istemiyle dava açılmıştı. 
     



 GÜNCEL 















</TEXT>
</DOC>
