<DOC>
<DOCNO> 18177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sondun13.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da grev hayatı felç etti 
</HEADLINE>
<TEXT>

     Yunanistan hükümetinin hazırladığı sosyal güvenlik reformları tasarısını protesto etmek amacıyla yapılan 24 saatlik genel grev, ülkede yaşamın durmasına neden oldu. 
     Hükümetin tasarıyı dondurduğunu açıklamasına rağmen yapılan ve ülkede yaşamın felç olmasına neden olan greve, bankalardan öğretim görevlilerine, kamu çalışanlarından toplu taşıma araçlarına, hastane çalışanlarından postanelere kadar tüm kamu sektörü ve özel sektör çalışanlarının katıldığı açıklandı. Başkent Atina'nın merkezinde toplanan binlerce gösterici dolayısıyla kent merkezi trafiğe kapatılırken, basın kuruluşlarının da eyleme katılması nedeniyle ülkede haber ajanslarının çalışmaları durdu, televizyon ve radyolarda haber bültenleri yer almadı. 
     Bu arada hükümetin, yoğun tepkiler nedeniyle sosyal güvenlik reformları tasarısını dondurma kararı aldığı açıklandı. Yunanistan Başbakanı Kostas Simitis, bugün başkanlığında yapılan Bakanlar Kurulu toplantısının açılışındaki konuşmasında, hükümetin tasarıyı dondurduğunu ve sendikaların reformu konu alacak diyaloğa sıfırdan başlama talebini kabul ettiğini açıkladı. 
     Simitis, ''Çalışanların endişelerini anlıyorum. Zaten Çalışma Bakanı Tasos Yaniçis'in de dün gece belirttiği gibi, bakanlığın organize edeceği biçimde konunun tartışılması ve uygun bir süre içinde en iyi çözümün bulunması arzusu içindeyiz. Biz herkesin bu konuda katkıda bulunması gerektiğine inanıyoruz. Önyargılarımız ya da doğmalarımız yok. Biz sorunu ertelemeyecek bir çözüm peşindeyiz. Ortada bir sosyal güvenlik sorunu var ve şimdi çözülmek zorunda'' diye konuştu. 
     Yunanistan İşçi Sendikaları Konfederasyonu GSEE ise yaptığı açıklamada, hükümetin önerilerine 10 Mayıs itibarıyla yanıt vereceklerini açıkladı. Öte yandan 42'si PASOK Merkez Komitesi üyesi, 21'i milletvekili 63 PASOK üyesinin Simitis'e bir mektup yollayarak, son bir yıl içinde parti ile halk arasında mesafe yaratıldığı ve bu nedenle kamuoyunda güvensizlik ve endişenin hakim olduğu eleştirisinde bulunduğu öne sürüldü. 
     Yunan basını, PASOK üyelerinin, Parti Merkez Komitesi ve parlamento grubunun olağanüstü toplanarak, sosyal güvenlik reformları tasarısını sıfırdan görüşme talebinde bulunduklarını yazdı. Hükümetin geri çekilmek zorunda kaldığını da vurgulayan gazeteler bu geri adımın Simitis'in ''en büyük siyasi yenilgisi'' olarak kayda geçtiğini de öne sürdüler. 
     







</TEXT>
</DOC>
