<DOC>
<DOCNO> 18561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sontur09.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar Türkiye'ye gelirken yolda "onurlu adam" filmini izledi 
</HEADLINE>
<TEXT>

     ABD'den sınırdışı edilen eski bakan ve işadamı Cavit Çağlar'ın, yolculuk boyunca hiç yemek yemediği ve uyumadığı öğrenildi. 
     Çağlar'la aynı uçakta bulunanlardan alınan bilgiye göre, uçağın en arka bölümünde oturan Çağlar'ın etrafında kendisini getiren görevlilerin dışında kalp hastası bir çocuk ve ailesi yer aldı. 
     Yolculuk esnasında Çağlar, hasta çocuğun annesine ''Bacım geçmiş olsun çocuk nasıl '' diye sordu ve kadın da Çağlar'a ''Sağol, iyi... Allah kurtarsın'' dedi. 
     Uçağın tuvaletine dahi görevliler nezaretinde giden Çağlar'ın bir ara hakkındaki iddialarla ilgili soru soran bir gazeteciye, ''Bu siyasi bir komplo'' dediği duyuldu. Çağlar'ın, ayrıca kendileriyle ilgilenen kabin görevlisiyle arasında geçen bir diyalogda ''Hanımefendi, Apo'nun Türkiye'ye getirilmesi için ben devlete uçağımı vermiştim. Şimdi devlet uçakla beni Türkiye'ye götürüyor'' şeklinde konuştuğu, yolculuk boyunca sadece buzlu su içtiği, hiç uyumadığı ve yemek yemediği öğrenildi. 
     Ayrıca, uçakta sürekli televizyon seyreden Çağlar'ın ''Onurlu Bir Adam'', ''Kaplan ve Ejderha'' isimli filmleri dikkatle izlediği kaydedildi. 
     
     
     







</TEXT>
</DOC>
