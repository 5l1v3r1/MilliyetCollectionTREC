<DOC>
<DOCNO> 47564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo14.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sevindirici tek olay, golcü Oktay... 
</HEADLINE>
<TEXT>

     Avrupa Şampiyonlar Ligi'nde ilk 4 maç sonunda henüz puanla tanışamayan Fenerbahçe'de sevindirici tek olay, golcü Oktay'ın dönüşü... 
     Fransa'nın Olympique Lyon takımı karşısında attığı tek golle sarı-lacivertli formayla Avrupa'daki ilk golünü atan Oktay Derelioğlu, AC Milanlı Ümit Davala ile birlikte Avrupa Şampiyonlar Ligi'nde Türk takımları adına en fazla gol atan 3. oyuncu oldu. 
     Beşiktaş forması altında attığı 15 golle siyah-beyazlıların hala Avrupa'da en fazla gol atan futbolcusu olan Oktay, Beşiktaş ile 1997-98 sezonunda Avrupa Şampiyonlar Ligi'nde 4 gol kaydetmişti. Lyon 
     maçında attığı golle bu ligde gol sayısını 5'e çıkaran Oktay, Galatasaraylı Hagi'yi geçerek, Ümit Davala'yı yakaladı. 
     
     Sezona da iyi başlamadı... 
     Bu sezon başında kulüp başkanı Aziz Yıldırım'ın çabalarıyla bonservis sorunu çözülerek transfer edilen Oktay Derelioğlu, Fenerbahçe'de ilk haftalarda istenileni veremedi. 
     Ligde ilk 8 hafta sonunda toplam 233 dakika forma giyme şansı bulan Oktay, Avrupa kupalarında ise Olympique Lyon maçına kadar sadece FC Barcelona karşısında 45 dakika oynadı. 
     Ligin ilk haftasında Samsunspor maçında 69. dakikada oyuna giren golcü futbolcu, ikinci haftada ilk 11'de sahaya çıktığı İstanbulspor maçında ikinci yarının başında oyundan alındı. Üçüncü haftada Ankaragücü maçı kadrosuna alınmayan Oktay, 4. haftada Kocaelispor ve beşinci haftada da Yimpaş Yozgatspor maçlarında kadroda olmasına rağmen oynamadı. 6. haftada Galatasaray derbisinde ilk 11'de çıkan ancak 64. dakikada yerini Andersson'a bırakan Oktay, yedinci haftada Denizlispor maçında 77. dakikada oyuna girdi. 
     Avrupa'da ise Glasgow Rangers, Olympique Lyon ilk maç ve Bayern Leverkusen maçlarında kadroya alınmayan golcü futbolcu, FC Barcelona maçının ikinci 45 dakikasında forma giydi. 
     
     Yükselişe geçti... 
     Fenerbahçe formasıyla ligde ve Avrupa kupalarında son iki maçta ilk kez 90'ar dakika forma giyen Oktay, gollerini de atmaya başladı. 
     Ligin 8. haftasında zorlu Çaykur Rizespor deplasmanında dudağına darbe almasına rağmen oyunda kalan Oktay, 65. dakikada takımının beraberlik golünü attı. Sarı-lacivertli forma altında ilk resmi golünü atan Oktay, takımının uzun bir aradan sonra aldığı deplasman galibiyetinden de büyük pay sahibi oldu. 
     Fransa'da Olympique Lyon karşısında da 90 dakika sahada kalan Oktay, 35. dakikada takımını öne geçirmesine rağmen, yenilgiye engel olamadı. İkinci yarıda bir pozisyonda Oktay, ceza alanı içinde bomboş durumdayken Ogün'ün pas vermemesi nedeniyle sarı-lacivertliler, 2. 
     golü bulamadı. Hırslı ve istekli gözüken Oktay'ın bir pozisyonda da topa iyi yükselmesine rağmen kafa şutunda top üstten az farkla auta çıktı. 
     
     Hakan Şükür ilk sırada... 
     Avrupa Şampiyonlar Ligi'nde Türk takımlarının 8 yıllık tarihinde en fazla gol atan futbolcu Galatasaray formasıyla Hakan Şükür oldu. 
     Hakan, sarı-kırmızılı formayla, 1994-95'de FC Barcelona'ya, 1998-99'da Juventus'a, 1999-2000'de Hertha Berlin ve Milan'a birer, 
     1998-99'da Rosenborg ve 1999-2000 sezonunda da deplasmanda Hertha 
     Berlin'e 2'şer gol attı. Hakan, Hertha Berlin'e attığı golle bu ligde Türk takımları içinde deplasmanda 2 gol atan tek futbolcu unvanını elinde bulunduruyor. 
     Hakan Şükür'den sonra Şampiyonlar Ligi'nde bir maçta 2 gol atan futbolcular arasında Oktay Paris Saint Germain , Ahmet Dursun Barcelona ve Tugay Sparta Prag yer alıyor. 
     Şampiyonlar Ligi'nde Türk takımları adına en çok gol atan futbolcular sıralamasında Brezilyalı Mario Jardel ise ikinci sırada bulunuyor. Galatasaray ile sadece 2000-2001 sezonunda Şampiyonlar Ligi'nde forma giyen Jardel, bir sezonda 6 gol atarak, büyük bir başarı gösterdi. 
     
     Sıralama 
     Avrupa Şampiyonlar Ligi'nde Türk takımları adına birden fazla gol atan futbolcuların sıralaması şöyle 
     
8 Gol Hakan Şükür FC İnter 
     
6 Gol Mario Jardel Sporting Lizbon 
     
5 Gol Oktay Derelioğlu Fenerbahçe , Ümit Davala AC Milan 
     
4 Gol Hagi Jübile yaptı 
     
3 Gol Tugay Blackburn Rovers 
     
2 Gol Okan FC İnter , Arif, Suat, Capone, Hakan Ünsal, Ergün, Hasan Şaş, Ümit Karan Galatasaray , Boliç Rayo Vallecano , Ahmet Dursun Beşiktaş 
     






</TEXT>
</DOC>
