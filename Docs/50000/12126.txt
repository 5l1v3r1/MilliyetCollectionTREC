<DOC>
<DOCNO> 12126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur09.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtbank eski sahibine, DGM girişinde "mudi protestosu" 
</HEADLINE>
<TEXT>

     Teşekkül oluşturarak, Tasarruf Mevduatı Sigorta Fonu'na devredilen Yurtbank'ın içinin boşaltılması ve mudilerin dolandırılmasına ilişkin haklarında açılan dava kapsamında tutuklu olan bankanın eski sahibi Ali Avni Balkaner ve diğer sanıkların ilk duruşma için getirildiği İstanbul DGM, mudilerin protesto gösterilerine sahne oldu. 
     Beşiktaş'ta bulunan İstanbul DGM önünde, sabahın erken saatlerinden itibaren toplanmaya başlayan ve aralarında Kayseri, Kocaeli ve Bursa'dan gelen mudilerin de bulunduğu yaklaşık 50 kişilik grup, Balkaner ve diğer sanıklara tepki gösterdi. 
     Balkaner ve diğer sanıklar tarafından 3 bin 680 kişinin 70 milyon dolarının ödenmediğini öne süren bu gruptan bir ''off-shorezede'', bankadan parasını alamadığı için evini satmak zorunda kaldığını ve çadırda yaşadığını öne sürdü. 
     İstanbul 5 No'lu DGM'deki ilk duruşmada sanık, müşteki ve avukat sayısının fazla olması nedeniyle duruşma salonunda zaman zaman izdiham çıktığı görüldü. 
     İlk duruşmaya, tutuklu sanıklar Ali Avni Balkaner, Engin Aras, Bayram Eser, Süleyman Ekiz, Mustafa Nihat Yurdakök, Özcan Kaşlıoğlu ve Murat Yanık ile tutuksuz yargılanan sanıklardan Ahmet Uğur Balkaner, Haluk Onaran, Birgül Özmen, Tülin Türkgöngör, Cantürk Dedeoğlu, Ömer Yüksel, Nejat Köknar, Ahmet Erdal Eke, Kamuran Altıner, Melek Akgül, Tacettin Yılmaztürk, Serdar Suphi Özen, Ayşe Erol, Bülent Ün, Recep Saymaz, Turan Ün, Bahtiyar Özen, Muzaffer Hakan Balkaner ve Nurettin Dede katıldı. 
     



</TEXT>
</DOC>
