<DOC>
<DOCNO> 34335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sontur14.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Kimseyi siyasetten silmek istemiyoruz" 
</HEADLINE>
<TEXT>

     Adalet Bakanı Hikmet Sami Türk, ''Bir milletvekili arkadaşımızı siyasetten silmek hiçbir zaman bizim amacımız olamaz'' dedi. 
     Bakan Türk, Trabzon Havaalanı'nda gazetecilerin sorularını yanıtladı. Bakan Türk, TBMM İnsan Haklarını İnceleme Komisyonu'nun eski başkanı, Aydın Milletvekili Sema Pişkinsüt ile ilgili bir soruya, ''Bir milletvekili arkadaşımızı siyasetten silmek, kendisinin kullandığı terimle 'siyaseten linç etmek' hiçbir zaman bizim amacımız olamaz. Bu istem tamamen Cumhuriyet Savcısı'nın takdiri ile yapılmıştır'' diye konuştu. 
     Olayın henüz bir iddia olduğuna işaret eden Türk, şöyle devam etti 
     ''Hukuk kuralları işleyecektir. Hukuk kurallarının işlediği yerde siyaset olmaz, linçten söz edilemez. Komisyon başkanının ifade ettiği mahkumlara ve tutuklulara kimliklerinin açıklanmayacağı sözünün verilmesi taahhüdünün hiçbir geçerliliği yoktur. Öyle bir taahhütte bulunmaya yetkileri de yoktur. TBMM'nin damgasını taşıyan 9 rapor yayınlanmıştır. O rapordaki iddiaların hepsi yargı incelemesinden geçmiş, kesinleşmiş karar gibi Türkiye'de polisin, jandarmanın, ceza infaz ve koruma memurlarının işkence yaptıkları, işkencenin yaygın olduğu içeride ve dışarıda değerlendirilmiştir. Bunlar sadece iddiaydı. Bu konu ancak yargı önünde değerlendirildikten sonra işkence yapılıp yapılmadığı değerlendirilebilir. Bunun için, mağdurların kimliğinin Cumhuriyet Savcılarına bildirilmesi gerekir.'' 
     
     'İşkence edebiyatı' 
     Raporlarda Türkiye'nin karakollarında, cezaevlerinde yaygın işkence olduğunun iddia edildiğini anımsatan Türk, şunları söyledi 
     ''Kimlerin işkenceye maruz kaldığının adlarını bileceksiniz, bunların adları elinizde olacak Cumhuriyet Savcıları olayın üstüne gittiği zaman bu mağdurların adlarını bildirmeyeceksiniz. Bu durumda işkencelerin ortaya çıkarılması belirlenmesi nasıl ortaya çıkacak Türkiye'de bir taraftan işkence edebiyatı çok kolaylıkla yapılabilmektedir ama öbür taraftan işkence ile etkili bir mücadele edebilmek için kimlikleri yetkili makamlara bildirilmemektedir. Bu bir çelişkidir. Bu nedenle Ankara Cumhuriyet Savcılığı delillerin bildirilmesinin, mağdurun kimliğinin bildirilmemesinin TCK'nin 296'ncı maddesi kapsamında bir suç olarak görmektedir. Şimdi bu konuda TBMM'nin dokunulmazlığının kaldırılması kararını vermesi gerekir. Meclisin takdirinin ne şekilde gerçekleşeceğini bilemeyiz. Dokunulmazlık kaldırılırsa bağımsız mahkeme bu suçun gerçekten işlenip işlenmediğini karara bağlayacaktır. Şimdiye kadar benzeri bir iddia mahkeme önüne gelmemiştir. Bu ilki oluşturacaktır.'' 
     Hiç kimsenin bu olaydan dolayı telaşa kapılmaması gerektiğini bildiren Türk, ''Bu olaylardan dolayı hiç kimsenin kendisinin siyasi linç hedefi haline getirildiğini söylemesine gerek yoktur. Hiç kimsenin de savcıları tehdit etmesine yetkisi ve hakkı yoktur. Cumhuriyet Savcılarımız görevlerini yapmaktadırlar'' dedi. Bakan Türk, F Tipi cezaevleri ve ölüm oruçları ile ilgili bir başka soruya ise Türkiye'de F Tipi cezaevlerinin gerektiği ölçüde yapılacağını anlatarak, ''Biz şimdi genel cezaevi olarak yani adli suçlular için yeni bir model geliştiriyoruz. Buna da L modeli diyoruz. Bu cezaevlerinde hükümlü ve tutuklular geceleri tek kişilik odalarda kalacaklar, gündüzleri de en az 7 kişilik odalarda durabilecekler. Bu tip cezaevleri dünya standartlarına tam anlamıyla uygun cezaevleri olacak'' diye konuştu. 
     







</TEXT>
</DOC>
