<DOC>
<DOCNO> 17389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/soneko05.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spıegel'e göre G-7 ülkeleri Türkiye'ye yardım eli uzatacak 
</HEADLINE>
<TEXT>

     Alman Der Spiegel dergisi, sanayileşmiş ülkelerden oluşan G-7 Grubu'nun Türkiye'ye yardım etmek istediğini yazdı. 
     Alman Maliye Bakanlığı çevrelerinden alınan bilgiye göre, Türkiye'ye 6 ila 9 milyar marklık bir yardım yapılmasının öngörüldüğünü haber veren dergi, G-7 ülkeleri maliye bakanlarının, Washington'da yapılacak IMF ve Dünya Bankası toplantıları çerçevesinde biraraya gelerek, her bir ülkenin ne kadar yardım yapması gerektiğini belirleyeceklerini bildirdi. 
     Almanya'nın üçüncü büyük ekonomik güç olarak yardımın büyük bir bölümünü üstlenmesinin söz konusu olabileceğine dikkat çekilen haberde, yine de bu konuda G-7 ülkeleri arasında anlaşmaya varılmasının zor olduğu görüşü savunuldu. Haberde, özellikle ABD'nin, aralarında bankaların özelleştirilmesi teklifinin de bulunduğu Türkiye'nin reform önerilerini yetersiz gördüğü öne sürüldü. 




</TEXT>
</DOC>
