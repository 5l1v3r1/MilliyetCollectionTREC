<DOC>
<DOCNO> 29336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur07.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan Başbakanlık'ta Derviş ve Öksüz ile ayrı ayrı görüştü 
</HEADLINE>
<TEXT>

     Türk Telekomda yeni yiönetimin belirlenmesi sırasında Devlet Bakanı Kemal Derviş ile Ulaştırma Bakanı Enis Öksüz arasında başgösteren görüş ayrılığının yarattığı kriz sürüyor. 
     Krizde dün akşam Derviş istifanın eşiğine gelmiş, IMF de bu koşullarda 3 Temmuz'daki Türkiye toplantısını erteleyeceğini açıklamıştı. IMF 3 Temmuz'da Türkiye'ye 2. kredi diliminin serbest bırakılıp bırakılmayacağını karara bağlayacaktı. 
     Sabah bütün gözler Ankara'ya çevrildi ancak şu ana kadar krizin çözüleceğine dair bir işaret gelmedi. Bu sabahtan itibaren yaşanan gelişmeler şöyle oldu. 
     Devlet Bakanı ve Başbakan Yardımcısı Hüsamettin Özkan, Türk Telekom Yönetim Kurulu üyeliklerine getirilecek isimlerin belirlenmesiyle ilgili olarak, Devlet Bakanı Kemal Derviş ve Ulaştırma Bakanı Enis Öksüz ile ayrı ayrı görüştü. 
     Özkan, Başbakanlık Merkez Binası'na saat 07.30'da geldi. Özkan'ın ardından Ulaştırma Bakanı Öksüz saat 07.50'de, Devlet Bakanı Derviş de saat 08.20'de Başbakanlığa geldiler. Özkan, ilk önce Ulaştırma Bakanı Öksüz ile daha sonra Devlet Bakanı Derviş ile biraraya geldi. Ankara'da herkes görüşmenin uzun sürmesini bekliyordu ancak beklenen olmadı. Derviş, yaklaşık 45 dakika süren görüşmenin ardından Hazine Müsteşarlığı'na geçti. Özkan ile Öksüz ise tekrar görüşmeye başladı. Özkan ile Öksüz'ün görüşmesi şu sıralarda devam ediyor. 
     

</TEXT>
</DOC>
