<DOC>
<DOCNO> 20411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/dunya/dun02.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’in en rahat seçimi 
</HEADLINE>
<TEXT>

     NEVSAL ELEVLİ Londra 

     İngiltere Başbakanı Tony Blair, aylar süren tartışmaların ve ertelemelerin ardından genel seçimlerin 7 Haziran’da yapılacağını açıkladı. Yapılan tüm anketlerde Blair’in genel başkanı olduğu İşçi Partisi 20 puan önde görünüyor. 
     Bu açıklamanın ardından, İngiltere’de seçim kampanyası resmen başlamış oldu. Başbakan Blair, kamuoyu yoklamalarının kendisine ikinci kez Başbakanlık şansını yüzde 50’lerin üzerinde bir oy desteğiyle vermesine rağmen partili milletvekillerini, "Yoklamalara aldanmayın, Bu bizim en zor kampanyamız olacak. Çok çalışın" diye uyardı. 
     
Her çocuğa 800 Sterlin      1997 yılında, 18 yıllık Muhafazakar Parti iktidarına son vermeyi başaran İşçi Partisi lideri Blair’in, kampanya boyunca, her doğan çocuğa hükümetçe verilecek 800’er sterlinlik yardım, eğitim ve sağlık hizmetlerinde reform gibi çarpıcı bazı unsurları ön plana çıkarması bekleniyor. 
     Araştırma şirketi NOP’un hafta sonunda 1000 kişiyle yaptığı yoklamanın sonuçlarına göre, İşçi Partisi oyların yüzde 51’ini, William Hague’ın Muhafazakar Parti’si yüzde 31’ini, Liberal Demokratlar ise yüzde 13’ünü alıyor. 
     



 DÜNYA 











</TEXT>
</DOC>
