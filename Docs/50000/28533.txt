<DOC>
<DOCNO> 28533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/spor/ybay.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Okçuluktan sevgilerle 
</HEADLINE>
<TEXT>

     TOGAY BAYATLI 

     TÜRKİYE’de ilginç çalkantılar var. Her şeye rağmen dolar yükseliyor, ekonominin gelecekte kara bulutlara gireceğinden sözediliyor. Bankasını batıran genel müdür hala ortalarda dolanıyor. Futbolda transfer dedikodularından geçilmiyor, lig bitmiş olmasına rağmen futbol medyada maalesef krallığını koruyor. Ve bu arada Antalya’da da turist kaynıyor. 
     Herkes mutlu. Tabii bir de 14. Avrupa Altınok Grand Prix yarışmaları var. Bu organizasyonun dünya okçuluğunda yeri çok önemli. Grand Prix yarışmalarına Avrupa ülkelerinin yanı sıra Malezya, Kore, Lübnan ve Mısır gibi dünyanın her bölgesinden takımlar da katılıyor. Avrupa’nın tümü ise burada. Okçuluk Federasyonu Başkanı Uğur Erdener ve arkadaşları ülkemizde ender görülen bir organizasyon yapıyorlar. Erdener ayrıca hem Avrupa Okçuluk Konfederasyonu Başkanı, hem de Uluslararası Okçuluk Birliği’nin asbaşkanı. 
     Evet, herşey güzel de neden ferdi yarışmalarda takımımız iyi sonuçlar alamadı diyeceksiniz Olimpiyat sonrası Türk sporcularda yaşanan stres nedeniyle bir yıla yakın bir gevşeme olur. Çalışma tempoları azalır, rahatlarlar. Yani kısacası biraz boşverirler. Özellikle amatör sporlarda bu hep vardır. Ancak hocaları Mario Codispoti başta olmak üzere, yöneticilerin iki gündür giriştikleri moral dopingi ile takım müsabakalarında daha iyi dereceler elde ettiler. Ancak asıl hedef eylül ayında Çin’de yapılacak Dünya şampiyonası. Burada önemli bir ikinci olay da var. Uğur Erdener okçuluğun dünya başkanlığına aday. Kazanırsa bana göre kazanacak, ülkemizde ilk kez uluslararası ve de olimpik bir sporun başkanlığını alacak kişi olacak. Bizim için büyük bir onur bu. AIPS başkanı olarak bu konunun önemini bir kez daha vurgulamak istiyorum. Biraz da bizim medya futbol tellallığını bırakıp diğer olimpik sporlara yönelse çok daha büyük aşamalar kaydederiz. Sadece madalya kazanıldığında birkaç satır yazı ve sözle bu sporlara fedakarca emek veren gençlerimizi motive edemeyiz. İnsan çocuklarını ayıramaz. Tüm branşlar ve sporcular da spor medyasının bir bakıma ekmek teknesi, hatta evlatlarıdır. 
     NOT Türk spor camiası büyük bir yazarını daha kaybetti. Orhan Kaynar’ın vefatı büyük üzüntü yarattı. Ailesine başsağlığı ve sabırlar dileriz. 
     



 SPOR 
























</TEXT>
</DOC>
