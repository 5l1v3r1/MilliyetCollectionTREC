<DOC>
<DOCNO> 24944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun19.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü piyanist Vedat Koşal öldü 
</HEADLINE>
<TEXT>

     Ünlü piyanist Vedat Koşal, Münih Üniversitesi Kliniği'nde dün hayatını kaybetti. 
     Koşal, geçen yıl Ekim ayında beyin tümörü tespit edilmesi üzerine Münih ve ABD'de tedavi görmüştü. 
     Vedat Koşal'ın naaşı, 6 Haziran Çarşamba günü THY uçağıyla İstanbul'a nakledilecek ve 8 Haziran Cuma günü Zincirlikuyu mezarlığındaki aile kabristanında toprağa verilecek. 
     25 Temmuz 1957 İstanbul doğumlu Vedat Koşal, 10 yaşında Cemal Reşit Rey'den piyano ve kompozisyon dersleri aldı. Koşal, Alman Lisesi ve İstanbul Konservatuarı'ndan mezun oldu. Münih Müzik Akademisi'nde Hugo Steurer ve Ludwig Hoffmann gibi tanınmış müzik hocalarından ders alan Koşal, 1982 yılında akademiden ''usta'' sıfatıyla mezun oldu, 1986 yılında Darmstadt kentinde düzenlenen 2. Almanya Chopin Piyano yarışmasında birinciliği elde etti. Romantik-klasik piyano müziğiyle ün yapan ve 1979 yılından bu yana İstanbul ve Avrupa'nın birçok kentinde konserler veren Koşal, Cambridge Üniversitesi tarafından da ''20. Yüzyılın Mümtaz Müzisyenler Madalyası''yla ödüllendirilmişti. 







</TEXT>
</DOC>
