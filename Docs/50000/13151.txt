<DOC>
<DOCNO> 13151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/soneko10.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da kent içi ulaşıma zam 
</HEADLINE>
<TEXT>

     Ankara'da belediye otobüsleri, özel halk otobüsleri ile Ankaray ve Metro taşıma bedellerine zam yapıldı. 
     Ulaşım Koordinasyon Merkezi UKOME toplantısında alınan karar gereği, kentiçi ulaşımını sağlayan araçların yolcu taşıma bedelleri artırıldı. Toplantıda, öğrenci biletinin 350 bin liraya, tam biletin ise 500 bin liraya yükseltilmesi kararlaştırıldı. 
     Metro, Ankaray, EGO, özel halk otobüsleri ve çift katlı otobüsler için geçerli olacak yeni tarife, 1 Nisan Pazartesi gününden itibaren yürürlüğe girecek. Daha önce 12 Aralık 2000 tarihinde, özel toplu taşım araçları ve minibüslerin yolcu taşıma bedellerine zam yapılmış, öğrenci bileti 300 bin liraya, tam bilet 400 bin liraya yükselmişti. EGO Genel Müdürlüğü'ne ait toplu taşım araçlarında ise en son 7 Kasım 1999 günü yapılan zam gereği öğrenci bileti 200 bin lira, tam bilet 300 bin lira olarak işlem görüyordu. Toplantıda, ayrıca toplu taşım araçlarından bilet kullanmayarak veya öğrenci bileti vererek yararlanmaya çalışan kişilerden 50 bilet tutarından para cezası alınması karara bağlandı. Bu arada, Minibüsçüler Odası Başkanı Mehmet Yiğiner, minibüs ücretlerinin de zamlandığını belirterek, ''Minibüslerde şehiriçi hat ücreti 500 bin liraya, Sincan, Eryaman gibi uzak mesafelerde de 600 bin liraya yükseltildi'' dedi. 




</TEXT>
</DOC>
