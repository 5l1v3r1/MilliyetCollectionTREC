<DOC>
<DOCNO> 43001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun25.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA "ABD'deki saldırılar başlangıçtı" 
</HEADLINE>
<TEXT>

     Amerikan Merkezi Haberalma Teşkilatı CIA , Alman İstihbarat Teşkilatı BND'ye gönderdiği raporda, ABD'deki saldırıların henüz bir başlangıç olduğunu bildirdi. 
     Alman B.Z gazetesinin yayınladığı raporda, Avrupa'daki bazı merkezlerin de terörist saldırıların hedefi olabileceği uyarısında bulunuldu ve Usame bin Ladin'in yaklaşık 30 saldırı daha planlamış olabileceği belirtildi. 
     ABD'deki saldırıların, geniş çaplı bir terörist operasyonunun bir kısmını oluşturduğu tahmininin dile getirildiği raporda, Almanya'da da sivil halkın güvenliğinin tehdit altında olabileceği ifade edildi. Suudi asıllı terörist Usame bin Ladin'in faaliyetlerine de yer verilen haberde, bin Ladin'in dünya çapında özellikle Sudan ve Kıbrıs'ta kurduğu şirketlerle ve Suudi Arabistan'daki zengin ailelerden aldığı paralarla eylemlerini finanse ettiği ve yaklaşık 3 bin militana sahip olduğu kaydedildi. 
     B.Z gazetesinin başka bir haberinde de, Berlin eyalet hükümetinin, iç güvenliğin sağlanması amacıyla bir acil program kararlaştırdığı, bu program kapsamında bazı binaların korunması ve istihbarat çalışmaları için 13 milyon mark ayrılmasının öngörüldüğü belirtildi. Berlin eyaleti İçişleri Bakanı Ehrhart Körting'e, sadece polislerin ücretlerinin ve masraflarının ödenmesi için yaklaşık 6 milyon mark gerektiği kaydedilen haberde, polisteki alarm durumunun yıl sonuna kadar geçerli olmasının beklendiği ifade edildi. 







</TEXT>
</DOC>
