<DOC>
<DOCNO> 9597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/ekonomi/eko06.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazinesi devrede 
</HEADLINE>
<TEXT>

Türkiye 25 milyar dolarlık dış kredi talebi için IMF ve Dünya Bankası’nın yanı sıra ABD Hazinesi ile de görüşmeler yapıyor 
     ABD Dışişleri Bakan Yardımcısı Edward Walker, Türkiye’nin Uluslararası Para Fonu IMF ve Dünya Bankası’nın yanı sıra ABD Hazinesi ile de görüşmeler yaptığını söyledi. 
     Dün Ankara’da gazetecilerin sorularını yanıtlayan Walker, Türkiye’nin 25 milyar dolarlık bir kredi paketi talebi doğrultusundaki söylentileri teyit etmedi. Walker, "Ben bir ekonomi uzmanı değilim ve bu bizim Hazine’mizle görüşülecek bir konu" dedi. Walker, Türkiye ile yürütülen görüşmelerin detaylarına ve içeriğine ilişkin bilgi vermedi. 
     
     Dünya Bankası yanınızda’ 
     Dünya Bankası Türkiye Temsilcisi Ajay Chhibber, "Reel sektör, mali sektörü düzeltmeden ilerleyemez" derken, "Bankacılık sektöründeki en önemli zayıf noktalar devlet bankalarında" değerlendirmesini yaptı. 
     Chhibber, Finans Dünyası dergisi tarafından düzenlenen "Türk Bankacılığı ve Sermaye Piyasalarında Yeni Düzenlemeler ve Risk Yönetimi" konulu toplantı kapsamında verilen akşam yemeğine katıldı. Chhibber, problemli bankalar için çözüm bulmak gerektiğini, bunu tespit etmek için de büyük işaretlere gerek olmadığını vurguladı. Chhibber, çözümleri birkaç açıdan düşünmek gerektiğini kaydederek, "Reel sektör, mali sektörü düzeltmeden ilerleyemez" dedi. 
     Reel sektör ve mali sektörü, paranın iki yüzü olarak niteleyen Chhibber, aynı zamanda mali sektörün de tek başına canlandırılamayacağını vurguladı. 
     Chhibber, şunları kaydetti 
     "Ben eminim ki Türkiye’de yetişmiş insanların varlığıyla aslında bu karşılaşılan sorunların çözümleri de biliniyor. Dışarıdan birinin kalkıp Türkiye’ye bir şeyler öğretmesi çok zor. Türkiye’nin büyük bir yetenek derinliği, zenginliği var. Açık seçik beklentim şu Bu krizden mali sektörü güçlü olmuş, daha çağdaş bir ülke doğacaktır. Bizler, Dünya Bankası’nda, kendi yönümüzden Türkiye’yi destekleyeceğiz." 
     
     Beşiktaş’tan vazgeçmem’ 
     Ajay Chhibber, çeşitli esprilerle süslediği konuşmasında, ’Benim takımım Beşiktaş. Nedense hep kaybediyor. Arkadaşlarım bana, Fenerbahçe’yi desteklemen iyi olur diyorlar. Ancak ben Beşiktaşlı olmaya devam edeceğim’’ dedi. 
     
MOODY’S NOT DEĞİŞTİRMEDİ      Kredi derecelendirme kuruluşu Moody’s, Türkiye’nin durağan olan ülke notunun görünümünde bir değişikliğe gitmedi. Moody’s’ten yapılan açıklamada, Türkiye’nin bono ve tahviller için B1 ve banka mevduatları için de B2 olan döviz kredi notu genel görünümünün 21 Şubat’ta "olumludan", "durağana" çevrildiği hatırlatılarak, görünümün ’durağan’’ olarak devam ettiği bildirildi. 
     


 EKONOMİ 
















</TEXT>
</DOC>
