<DOC>
<DOCNO> 16850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sondun08.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaçi kentinde patlama 2 ölü 
</HEADLINE>
<TEXT>

     Pakistan'ın güneyindeki Karaçi kentinde bugün meydana gelen iki patlamada 2 kişi öldü. 
     Etnik iki grup tarafından yapılan grev çağrısının ardından meydana gelen patlamaların ilkinin şehrin zengin Clifton mahallesinde, ikincisinin ise ilk patlamanın olduğu yerin bir kilometre kadar uzağında meydana geldiği, polisin bölgeleri kordon altına aldığı bildiriliyor. Yetkililer, patlamalarda yaralanan olmadığını, bomba uzmanlarının yaptığı araştırmalarda, patlayıcıların bisikletlerde gizlendiğini tespit ettiklerini belirtti. 
     Patlamaların sorumluluğunu şu ana kadar üstlenen olmazken, polis patlamalardan grev çağrısı yapan Muttahida Kami Hareketi ile Jeay Sih gruplarını sorumlu tutuyor. Karaçi'de dün 2 bin kişi, su sıkıntısını protesto amacıyla eyalet yönetim binasına yürüyüş düzenlemişti. Kalabalık, gösteri sırasında en az 40 aracı da ateşe vermişti. 
     Karaçi'deki dükkanların açılmamasını isteyen silahlı etnik gruplar, kalabalıklar arasında sık sık otomatik silahlarla havaya ateş açıyorlar. Polisin dün gece düzenlediği operasyonlarda etnik grup yandaşı 200 kadar insanı tutukladığı bildiriliyor. Pakistan'da eylemlere neden olan su kıtlığının ülke tarımına 1 milyar 200 milyon dolarlık zarar vermesi bekleniyor. Etnik gruplar askeri hükümetin, nüfusu fazla olan Pencap eyaletini daha fazla su vererek kayırdığını, Sihlerin yaşadığı güney eyaletlerine ise yeterince su vermediğini ileri sürüyor. İddiaları reddeden yetkililer ise su sorununun doğal afetler nedeniyle meydana geldiğini, Sih eyaletlerine de artık daha fazla su verilmesine başlandığını belirtiyor. Karaçi'de grev çağrısından sonra güvenlik önlemlerinin artırıldığı, polis ve milislerin makineli tüfeklerle araçların üstünde güvenliği sağlamak için bekledikleri ifade ediliyor. 




</TEXT>
</DOC>
