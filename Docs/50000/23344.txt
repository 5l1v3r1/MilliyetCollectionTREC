<DOC>
<DOCNO> 23344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sondun03.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da 235 milyon yıllık dinozor fosili bulundu 
</HEADLINE>
<TEXT>

     Brezilya'da, şimdiye dek bulunanların en eskisi olduğu tahmin edilen dinozor fosili bulundu. 
     Paleontolog Jorge Ferigolo, Arjantin sınırına yakın Rio Grande do Sul bölgesinde bulunan omurga ve kafatasının, 235 ila 241 milyon yıl önce yaşayan bir dinozora ait olduğunu tahmin ettiklerini bildirdi. 
     Daha önce bulunan dinozor fosilleri, 210 ila 230 milyon yıl öncesine aitti. 
     Dinozor fosilinin, yol yapım çalışmaları sırasında bulunduğu kaydedildi. 
     Kemikler üzerinde yapılan ön çalışmalar, hayvanın diş ve kafatası bakımından etçil Coelophysis türüne benzediğini gösterdi. 
     Uzmanlar, ayakları dinozorların atası tekodontlara benzeyen hayvanın, dinozorlarla onların ataları arasındaki geçiş dönemine ait olduğunu düşünüyor. Ayrıntılı incelemeler, fosili bulunan hayvanın dinozorlar gibi iki ayaklı mı, yoksa tekodontlar gibi dört ayaklı mı olduğu sorusunu aydınlatacak. 







</TEXT>
</DOC>
