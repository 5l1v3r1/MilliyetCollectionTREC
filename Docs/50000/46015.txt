<DOC>
<DOCNO> 46015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur23.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Terörün dini olmadığını bir kez daha söyleyeceğiz" 
</HEADLINE>
<TEXT>

     Dışişleri Bakanı İsmail Cem, İslam Konferansı Örgütü'nün İKÖ olağanüstü dışişleri bakanları Toplantısına katılmak üzere özel uçak ''ATA'' ile Katar'a gitti. 
     İsmail Cem, hareketinden önce Esenboğa Havalimanı'nda yaptığı açıklamada, Türkiye'nin iradesini en doğru bir şekilde yansıtılması inancıyla bu toplantıya katıldıklarını söyledi. 
     Bu olağanüstü toplantının konusunun ABD'ye karşı yapılmış terör girişimi ve bu girişimin ardından oluşan gelişmeler olduğunu belirten Cem, İKÖ'nün bütün toplantılarında, Ortadoğu barış süreci, Filistin İsrail meselesinin de ikinci bir gündem maddesi olarak her zaman olduğu gibi yer aldığını kaydetti. 
     ''Her zaman söylediğimiz gibi Amerika'da 11 Eylül'de meydana gelen terör olayını şiddetle kınamaktayız ve teröre karşı hep birlikte başlattığımız mücadelenin ön safında yer almaktayız'' diyen Cem, sözlerini şöyle sürdürdü 
     ''Bu irademiz, bu inancımız, bu kararlığımız tamdır ve biz bunun paylaşılmasını istiyoruz. Bunu etkin bir şekilde söylediğimiz üzere bir defa terörizmin hiçbir şekilde mazereti olmadığını, olamayacağını vurgulayacağız. İkincisi terörizmin bir dini sıfatla tanımlanamayacağını bir kez daha söyleyeceğiz.'' Toplantıda, terörün bir İslamcı terör gibi gösterilmesine Türkiye'nin ilk günden başlayarak karşı çıktığını anlatacağını ifade eden Cem, terörün coğrafyası olmadığının üstünde de bir kez daha duracağını kaydetti. 
     İster Amerika'daki insanlara yönelik olsun, ister 15 gün kadar önce İstanbul'da şehit olan iki polise yönelik olsun, terörizmin özü itibarıyla bir olduğunu söyleyen Cem, sözlerini sürdürdü 
     ''İKÖ ülkelerinin terörizme karşı tam işbirliği yapacakları yolunda kendi iradelerini bir kez daha ortaya koymalarını isteyeceğiz'' diyen Cem, terörizmle mücadelede Afgan halkına zarar verilmemesi gerektiğini ve Afgan halkına bütün uluslararası kuruluşlarla birlikte İKÖ'nün de insanı yardım ulaştırma yükümlülüğünü toplantıda anlatacağını belirtti. 
     Filistin-İsrail meselesinin konferansın çok önemli bir konusu olduğuna işaret eden Cem, ilan edilmiş ateşkesin devamlılığının güçlendirilmesini talep edeceklerini bildirdi. 
     Cem, İKÖ toplantısında, bu çetin meselenin çözümü için şiddete karşı ortak tavır alınması, nereden gelirse gelsin, nasıl oluşursa oluşsun şiddetle mücadele edilmesininin gereğini dile getireceğini söyledi. 
     Mitchel raporunun hayata geçirilmesinin de toplantıda ele alınacağını anlatan Cem, bu raporun şarta bağlanmadan, bir an önce hayata geçirilmesi gerektiğini muhataplarına anlatacağını ifade etti. 
     






</TEXT>
</DOC>
