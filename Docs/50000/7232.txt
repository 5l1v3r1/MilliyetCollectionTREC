<DOC>
<DOCNO> 7232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sonspo01.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom İspanyol basınını büyüledi 
</HEADLINE>
<TEXT>

     Galatasaray'ın, Avrupa Şampiyonlar Ligi'nde dün gece İspanya'nın Deportivo La Coruna takımını İstanbul'da 1-0 yenmesinin ardından İspanyol ekibinin teknik direktörü Javier Irureta, İspanyol basınına bir demeç verdi. 
     Javier Irureta, demecinde, takımının maçta Galatasaray'dan daha iyi oynadığını, ancak şanssız bir golün etkisinden kurtulamadıklarını söyledi. Irureta, gelecek haftaki rövanşta Galatasaray'ı farklı bir skorla yenmelerinin şart olduğuun vurguladı. 
     Bugün İspanya'da yayınlanan gazetelerden El Mundo, Galatasaray'ın Deportivo La Coruna'nın oyununu bozarak oynatmadığını ve genelde sıkıcı geçen maçın kontraataklara bağlı kaldığını yazdı. Gazete, 2 takımın da en iyi oyuncularının savunmada görev yapanlar olduğunu vurgularken, İspanyol takımıyla ilgili en iyi haberin, dünkü maçta sahanın en iyilerinden olan Galatasaraylı Emre ve Hasan Şaş'ın rövanşta sarı kart cezaları nedeniyle forma giyemeyecek olması olduğunu bildirdi. 
     El Pais Gazetesi, dünkü maçta daha iyi oynayan Deportivo La Coruna'nın, şanssızlığa kurban gittiğini ifade ederken, Galatasaray'ın tek gollük skoru iyi koruduğunu ve Deportivo La Coruna'nın tüm çabalarını sonuçsuz kıldığını yazdı. İspanyol ekibinin, gol atmak dışında herşeyi doğru yaptığını savunan gazete, seyircinin çok iyi olduğunu, ancak Deportivo La Coruna'yı sindiremediğini bildirdi. 
     Razon Gazetesi, maçta iyi oynayan tarafın Deportivo La Coruna olduğunu, ancak İspanyol takımın gol fırsatlarını iyi değerlendiremediğini yazdı. Gazete, Galatasaray savunmasına da övgüler yağdırdı. Spor gazetesi As, Deportivo La Coruna'nın hakettiği galibiyeti alamadığını, Galatasaray'ın savunmaya yönelik oynadığını kaydederken, bunun tek istisnasının Hasan Şaş olduğunu, Jardel ve Hagi'nin ise etkili olamadıklarını yazdı. 



</TEXT>
</DOC>
