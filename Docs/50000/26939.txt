<DOC>
<DOCNO> 26939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/guncel/gun03.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEK TARTIŞMASI’ mahkemelik oldu 
</HEADLINE>
<TEXT>

Müjde Ar’ın sevgilisi Ercan Karakaş ile Film Yönetmenleri Derneği Başkanı Sabahattin Çetin’in arasındaki çek kavgası, aile meselesine dönüştü 
     BİRSEN ALTUNTAŞ 

     Müjde Ar, Ercan Karakaş ve Film Yönetmenleri Derneği Başkanı Sabahattin Çetin arasında 10 milyarlık çek yüzünden başlayan tartışma, hem iki tarafı mahkemelik etti, hem de aile meselesine dönüştü. Her şey Ar’ın Çetin’den alacağına karşılık aldığı 10 milyarlık çeki bozdurmak için sevgilisi Ercan Karakaş’a vermesiyle başladı. Çetin çeki son gününde ödemeyince, Karakaş içraya verdi. Bunun üzerine Çetin, eski arkadaşı Karakaş için "Müjde’nin tahsildarı" lafını kullandı. Ardından Karakaş, Çetin’in bu açıklamayı, eski eşini 3 yaşındaki çocuğunun gözü önünde iki kez dövdükten sonra olayın resmi mercilere bildirmesine yardımcı oldukları için yaptığını iddia etti. 
     
     "Ercan yalancı" 
     Müjde Ar’ın başrolünü oynadığı "Ağır Roman" filminin yapımcısı olan Sabahattin Çetin, Karakaş’ın bu sözlerini duyunca küplere bindi. Ticari bir meseleye ailevi bir konunun karıştırıldığını söyleyen Çetin, şöyle konuştu 
     "Her ailede olan sorunları çıkıp bir ticari meseleye alet etmek, Ercan’ın nasıl çapta bir insan olduğunu gösteriyor. Onun 3 yaşındaki çocuğumun gözü önünde eşimi dövdüğümü anlattığı olayı hiç yaşamadık, yalan söylüyor. Mesele, insanın düşmanı bile beklerken, yıllarca çok iyi arkadaşım olan Ercan’ın çeki ödemem için bana iki gün müsaade etmemesi. Bu olay ortaya çıkınca Ercan, politik olarak yıprandığını düşünüp benim eski eşimin Müjde Ar’la dertleşirken anlattıklarını abartıp böyle anlamsız bir açıklama yaptı. Biz de onlara karşı yasal hakkımızı kullanacağız." 
     
     Eşi de reddetti 
     Çetin’in boşandığı İran asıllı eşi Dr. Roya Sharghi Çetin ise şunları söyledi 
     "Eşimin ev basıp beni çocuğumun gözü önünde dövdüğü iddiaları tümüyle gerçek dışıdır. Her ailede yaşanan tartışmaları kendimi kötü hissettiğim anlarda Müjde’yle paylaşmıştım. Ancak dost sandığım insanları bir kez daha gözden geçirmem gerektiğini anladım. Eşim kesinlikle bunları yapacak bir insan değil. Ailecek görüştüğümüz Müjde ile Ercan Bey’in eşimin çekini iki gün geç ödediği için yaptıkları ve söylediklerini yadırgıyorum. İkisine de dava açacağım." 
     



 GÜNCEL 















</TEXT>
</DOC>
