<DOC>
<DOCNO> 14234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/soneko02.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'a göre ekonomik kriz en ağır darbeyi basına vurdu 
</HEADLINE>
<TEXT>

     ABD'nin en etkin gazetelerinden New York Times, Türkiye'de yaşanan ekonmik krizin en ağır darbeyi basına vurduğunu yazdı. 
     Gazetede, Douglas Frantz imzasıyla çıkan yazıda, ''krizin ülke istikrarı açısından yarattığı tehdidi izleyen basın mensuplarının dörtte birinin işsiz kaldığı'' belirtildi. Yazıda, işsiz kalan gazeteci sayısının 3 bin ile 12 bin arasında değiştiği öne sürüldü. 
     Yazıda, gazete sahiplerinin, işçi çıkarmayı, düşen reklam gelirleri ve genel ekonomik krize bağlamalarına rağmen, aslında işten çıkarmaların geçmişte yaşanan programsız aşırı büyümeden kaynaklandığı görüşü savunuldu. 
     Türkiye'de son 10 yıl içinde gazete ve özel televizyon sayısının hızla arttığı ifade edilen yazıda, bu durumun arkasında, ''özgür gazeteciliğin gelişmesinden ziyade, gazete patronlarının diğer yatırımlarını destekleme kaygısının'' yattığı belirtildi. Gazeteye açıklamada bulunan Radikal gazetesi yazarlarından Haluk Şahin, ''bu durumun gazete, dergi ve TV istasyonu sayısında suni bir artışa yol açtığını'' kaydetti. 
     New York Times, gazete patronlarının diğer ticari işletmeleriyle fazla iç içe olması sonucu, ekonomi yavaşlayınca, basın kuruluşlarının bundan ağır darbe yediklerini yazdı ve örnek olarak İhlas grubu ile Sabah grubunda yaşanan gelişmeleri aktardı. 
     




</TEXT>
</DOC>
