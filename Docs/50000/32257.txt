<DOC>
<DOCNO> 32257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/spor/spo03.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
JARDEL’E Valencia talip 
</HEADLINE>
<TEXT>

     GALATASARAY’DA, Jardel’in transferi adeta bitmeyen senfoniye döndü. Marsilya ile bir türlü sözleşme imzalamayan Brezilyalı golcü için şimdi de İspanyol kulüpleri devreye girdi. Valencia’nın başı çektiği teklifler konusunda, Marsilya ile gelişmeleri bekleyeceklerini söyleyen Başkan Mehmet Cansun, "Daha sonra bu önerileri gündemimize alacağız" dedi. 
     VALENCİA ile diğer İspanyol kulübünün, Jardel için Marsilya’dan daha fazla para verdikleri de ortaya çıktı. Mehmet Cansun, Brezilyalı futbolcudan kaynaklanan sorunları bir an önce çözmek istediklerini ifade ederken, "Bu oyuncu hala bizim malımız. Ama bir daha Florya’ya dönmesi çok zor. Ya Fransa’ya gidecek ya da İspanya’ya" diye konuştu. 
     
Erzen’in stresi      GALATASARAY’DA kongre sonrası önemli bir tatsızlık yaşandı. Seçimi kazanan Mehmet Cansun ve yönetimi, Levent’teki Galatasaraylılar Derneği’nde bir araya gelirken, aynı yere Ateş Ünal Erzen de geldi. Ancak Semahattin Özdeniz isimli üye "Sizin için üzüldük Ateş ağabey" deyince ortalık karıştı. Erzen bu üyeyi iterek yere düşürdü ve "Artık sizin Ateş ağabeyiniz yok. Ben sadece Celal Gürcan’ın ağabeyiyim" dedi. Olay Cansun ve yönetimini adeta şoke etti. 
     
Almanya’da ilk sınav      GALATASARAY dün gittiği Almanya’daki ilk hazırlık maçını bugün Brezilya’nın Sao Paolo takımı ile oynayacak. Zürih üzerinden dün sabah Stuttgart’a geçen ve ikinci etap kampa başlayan Sarı - Kırmızılı ekibin sınavı 20.30’da başlayacak ve Star’dan naklen yayınlanacak. Almanya’da bir hafta kalacak Cim - Bom’a, Portekiz’in Sporting Lizbon takımı da maç teklifinde bulundu. Yönetim bu teklifi kabul ederse, Galatasaray kamp sonunda özel bir uçakla Portekiz’e gidecek ve bu maçı oynadıktan sonra İstanbul’a dönecek. Bu arada, dün akşam yapılan çalışmada sağ bileğinden sakatlanan Berkant ile yine sağ dizine darbe alan Sabri’nin durumları bugün yapılacak kontrollerden sonra belli olacak. 
     
Sergen’den garanti      GALATASARAY’LA ilk kampına giden Sergen, "Kendime çok güveniyorum" dedi. Yıldız futbolcu, "İlk kampa katılamadım. İkinci kampta iyi bir hazırlık dönemi geçirmek istiyorum. Kendimi göstermek için elimden geleni yapacağım. Takıma kesinlikle yararlı bir oyuncu olacağım. Bundan kimsenin şüphesi olmasın" ifadesini kullandı. 
     
Bizimkiler başladı      İTALYA Ligi’nin güçlü ekibi Inter, 2001-2002 sezonu için çalışmalarına start verdi. Appiano Gentile bölgesinde önceki gün binlerce taraftar tarafından karşılanan Inter, ilk çalışmasını dün yaptı. Inter’in üç Türk yıldızı Hakan Şükür, Emre ve Okan’ın da yer aldığı idmanda futbolcular sıcak havaya rağmen istekli göründüler. Özellikle Emre ve Okan, gerek taraftarlardan, gerekse takım arkadaşlarından büyük yakınlık gördüler. 
     



 SPOR 
























</TEXT>
</DOC>
