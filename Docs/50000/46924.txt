<DOC>
<DOCNO> 46924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/spor/ymese.html </URL>
<DATE> 2001/10/15/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Üç gol üç adam 
</HEADLINE>
<TEXT>

     Daum bu, ne yapacağı hiç belli olmaz... Her maç öncesinde biz onu eleştirdik, o takımın "taşlarıyla" oynamaktan asla vazgeçmedi. Yozgatspor maçına da ilginç bir kadro çıkardı Daum... Khlestov’u yedeğe çekti, yerine Tunç Kip’i sahaya sürdü. Tunç forvet oyuncusu olmasına karşın savunmada görev yapmasına hem biz, hem de o şaşırdı. Bu şaşkınlık, Tunç Kip’in maç içinde sırıtmasına neden oldu. 
     Daum ilk yarıda İbrahim’i Preko, Erman’ı da Mustafa’nın başına "nöbetçi" dikti. Ne var ki, İbrahim, Preko’yla başa çıkamadı. Yozgat’ın golünden sonra kenara adeta isyan eden Erman, Preko’yu tutmaya başladı, ancak o da zorlandı. 
     İkinci yarıda doğru yolu seçen Daum, Tümer’i orta sahaya, ileriye de Bayram’ı sürdü... Kartal öne geçti, bu kez Daum, Nihat’ı Bayram’la değiştirdi, rakibin kafasını allak - bullak etti. 
     Hem Beşiktaş, hem de Daum şimdilik ipten döndü... Bakmayın Beşiktaş’ın üç gol attığına... Kartal yatsın kalksın, kaleci Fevzi’ye dua etsin... Maç süresince bir o köşede, bir bu köşedeydi... Direkten dönen iki topun yanı sıra yüzde yüz kurtardığı dört gol pozisyonu vardı Fevzi’nin. Siz hala kaleci arayın 
     Orta sahada Tayfur, gemisini kurtaran adamdı. Tümer takımı mükemmel yönetti, topun rakip sahaya yıkılmasında tekniğini konuşturdu. 
     Yozgatspor golleri yedikçe açıldı, Preko ve sonradan oyuna giren Cengizhan’la Kartal’ın savunmasını perişan ettiler. Ama Fevzi’nin oluşturduğu duvarı geçemediler. Son yirmi dakika içinde de paniğe girdiler. 
     Kısacası Fevzi, Tümer ve Tayfur oynadı, diğerleri yan gelip yattı. Bayram’ı, İlhan Mansız’ı, kötülerin arasında başa çekiyoruz. 
     Maçın bize göre tek tartışılır pozisyonu, İlhan Mansız’ın ikinci yarıda altı pas içinde yere indirilişiydi. Ilgaz yakındı, biz uzaktık. Ancak tribünden gördüğümüz penaltıydı. 
     



 SPOR 


























</TEXT>
</DOC>
