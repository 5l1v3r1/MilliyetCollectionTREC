<DOC>
<DOCNO> 38678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/ekonomi/eko04.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar da numara’ verecek 
</HEADLINE>
<TEXT>

Vergi numarası olmayan kişiler bankalardan geri çevrilmeyecek. Bankalar gerekli belgeleri alıp vergi dairelerinden numara alacak 
     HARUN GÜREK Ankara 

     Kayıt dışı ekonomiyi azaltmak, verginin tabana yaygınlaştırılmasını sağlamak, kayıp ve kaçağı önlemek amacıyla getirilen vergi kimlik numarası uygulaması 1 Eylül’den itibaren finans sektöründe başlıyor. 1 Eylül’den itibaren bankalar da vergi kimlik numarası vermeye başlayacak. 
     Maliye Bakanlığı Gelirler Genel Müdürlüğü ile Bankalar Birliği arasında yapılan görüşmeler sonunda, vergi kimlik numarası olmayan vatandaşların bankalarda işlem yapamaz duruma düşmesini önleyecek çözüm bulundu. 
     
     Akşamları nöbet var 
     İki kurum arasında varılan ve bankalara da bildirilen çözüme göre, vergi kimlik numarası olmayan kişi, bankadan geri çevrilmeyecek. Bankalar, numarası olmayan vatandaş geldiğinde, nüfus hüviyet cüzdanlarının fotokopisini alarak, işlemi yapacak. Banka şubeleri akşam hüviyet fotokopilerini, vergi dairelerine götürerek, söz konusu vatandaşlar için numara alacak. Bankalar alınan numaraları yapılan işlemler için düzenlenen belgelere ve bilgisayarlara işleyecek. Vergi kimlik numarası olmayan vatandaş ertesi gün bankadan kendisi için alınan numarayı öğrenecek. Vergi kimlik numarası olduğu halde anımsamayanlar için de bankalar yardımcı olacak. Banka görevlisi, numarasını anımsamayan vatandaş için Gelirler Genel Müdürlüğü’nün internet sitesine girerek, numarasını öğrenebilecek. 
     Maliye Bakanlığı yetkilileri, uygulamanın yeni başlaması nedeniyle vergi dairelerinde akşamları vergi kimlik numarası vermek için görevliler olacağını belirtti. 
     
     17 milyon kişi numara aldı 
     Maliye yetkilileri, "Vergi kimlik numarası 17 milyona ulaştı. Bankalarda işlem yapan vatandaşların büyük bölümünün vergi kimlik numarası zaten var. Olmayanların işlemi de zaten bankalar tarafından yapılacak ve numara da alınacak" dedi. 
     Vergi kimlik numarası sorulması, her türlü hesap açma, havale, çek, senet, kredi, devlet tahvili, hazine bonosu, kredi kart, ödünç para işlemleri ve 3 bin dolara kadar döviz alım satımında zorunlu olacak. Uygulama 1 Eylül tarihinden itibaren hisse senedi alım satım ve sigortacılık işlemlerinde de devreye girecek. 
     



 EKONOMİ 























</TEXT>
</DOC>
