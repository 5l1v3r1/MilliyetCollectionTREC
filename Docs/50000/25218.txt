<DOC>
<DOCNO> 25218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur02.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkanı Çiller "Türkiye koalisyonlarla bir yere varamaz" 
</HEADLINE>
<TEXT>

     DYP Genel Başkanı Tansu Çiller, ''Türkiye üçlü, dörtlü koalisyonlarla bir yere varamaz. Artık kuvvetli iktidarlara her zamankinden daha fazla ihtiyaç var'' dedi. 
     Çiller, Ege Genç İşadamları Derneği'nin EGİAD Türkiye gündemindeki ekonomik ve siyasal konuların tartışıldığı Hilton Oteli'ndeki toplantısına katıldı. 
     Türkiye'nin bugün karşı karşıya bulunduğu sorunların kaynağında siyasi nedenlerin yer aldığını belirten Çiller, Türkiye'nin iyi idare edilemediğini öne sürdü. Arka arkaya ekonomik krizlerin yaşandığını ve bunların geçmiş iktidarlara fatura edilmek istendiğini öne süren Çiller, bu şekilde konunun özünden saptırılmaya çalışıldığını söyledi. 
     Çiller, 1999'da uygulamaya konulan IMF programıyla birlikte, Türkiye'nin içine kapanmaya ve fakirleşmeye mahkum edildiğini iddia ederek, programın doğuracağı olumsuz sonuçlarla ilgili uyarıları zamanında yaptıklarını kaydetti. 
     Uygulanan programın da bir büyük devrim olarak gündeme getirildiğini, ancak bunun bir yanılgıdan ibaret olduğunu savunan Çiller, dış ve iç borç yükünün artacağını öne sürdü. Türkiye'nin mutlaka ve öncelikli olarak ihracat artışını gündeme getirmesi gerektiğini söyleyen Çiller, en az bir ya da iki milyar dolar tutarında Eximbank'a kaynak aktarılması gerektiğini belirtti. 
     Çiller, Halk Bankası ile ilgili olarak ortaya konulan, ''görev zararlarının kobi ve esnaflara verilen kredilerden kaynaklandığı'' yönünde gerçeği yansıtmayan görüşlerin dile getirildiğini anlatarak, ''Görev zararları esnaf ve kobilere mal edilemez'' dedi. 
     DYP Lideri Çiller, sorunların radikal çözümlerle ortadan kalkabileceğini belirterek, siyasi partiler ve seçim yasasının değiştirilmesi gerektiğini söyledi. Çiller, ''Türkiye üçlü, dörtlü koalisyonlarla bir yere varamaz. Artık kuvvetli iktidarlara her zamankinden daha fazla ihtiyaç var'' dedi. 







</TEXT>
</DOC>
