<DOC>
<DOCNO> 23865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun16.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahudi yerleşimciler Filistinlilere taş ve şişelerle saldırdı 
</HEADLINE>
<TEXT>

     Batı Şeria'daki El Halil kentinde bugün Yahudi yerleşimciler Filistinlilere taş ve sopalarla saldırdı. 
     Görgü tanıkları, El Halil'in Filistin kesimine girmeye çalışan yerleşimcilerin Filistinlilere taş ve şise attığını, Filistinlilere ait dükkan ve araçlara hasar verdiklerini söylediler. 
     Olaylarda yaralanan olmazken, İsrail polisi, iki İsrailli ve bir Filistinlinin gözaltına alındığını belirtti. Filistinlilere saldıranlar arasında kadın ve çoçukların bulunduğunu da kaydedildi. El Halil'deki olaylar sırasında bir Yahudi yerleşimci kadının, bebek arabasından aldığı taşları Filistinlilere attığı, yerleşimcilerin gazetecilere de saldırdığı belirtildi. Öte yandan İsrail askeri kaynakları, Beytüllahim ve El Halil arasında silahlı kişilerin bir araçtan açtığı ateşte 5 İsraillinin yaralandığını söyledi. Bu arada, Batı Şeria'daki Eriha kentinde İsrail askerlerinin açıtğı ateşte bir Filistinli öldü, iki Filistinli yaralandı. 
     Bugün Moskova'da Filistin lideri Yaser Arafat ile görüşen Rusya Dışişleri Bakanı İgor İvanov, ''İsrail'in Yahudi yerleşim birimlerini genişletme siyasetinin durdurmasının önemine'' işaret etti. 
     İvanov, Arafat ile görüşmesinden sonra yaptığı açıklamada, ''Diğer sorunların çözümüne katkıda bulunacak Yahudi yerleşimciliğinin durdurulmasının önemi çok büyük'' dedi. 
     Arafat da, Ortadoğu güvenlik görüşmelerine başkanlık edecek ABD temsilcisinin ''etkili'' bir rol oynaması gerektiğini söyledi. İsrail'in siyasi temaslardan önce güvenlik görüşmelerinin yapılmasını istediğini söyleyen Arafat, ''Bu tür bir güvenlik toplantısına karşı değiliz. Ancak, Amerikalı temsilcinin, yalnızca bir gözlemci olmasını değil aktif rol oynaması gerektiğini inanıyoruz'' dedi. İsrail ile Filistinliler arasındaki şiddet olaylarıyla ilgili yayınlanan Ortadoğu Araştırma Komisyonu'nun raporunun uygulanmasına yönelik çabalar da sürüyor. Bu amaçla, ABD'nin Ortadoğu özel temsilcisi William Burns'ün bugün Filistinli yetkililerle biraraya gelmesi bekleniyor. 







</TEXT>
</DOC>
