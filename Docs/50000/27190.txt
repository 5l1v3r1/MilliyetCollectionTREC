<DOC>
<DOCNO> 27190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/yazar/guclu.html </URL>
<DATE> 2001/06/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kaç soru yapan kazanır 
</HEADLINE>
<TEXT>

     Türkiye yarın sınava kilitlenecek. 1.5 milyon aday, milyonlarca veli, yüz binlerce öğretmen, sabahın erken saatlerinden itibaren sınav kabusu yaşayacak. Ya geç kalırsam, ya başarılı olamazsam kaygısı yüzünden adaylar kadar yakınları da zor bir gün geçirecek... 
     Ama sınavı kazanmak, hatta üniversiteye girmek pek o kadar zor değil. Yeter ki paniğe kapılmayın. ÖSS sorularının çoğu, ilköğretim bilgisiyle bile çözülebiliyor. Bunu defalarca test ettik. Sınavdan hemen sonra ÖSS sorularını ilköğretim öğrencilerine çözdürdük ve barajı rahatlıkla aştılar. Hatta içlerinden çok iyi üniversiteleri kazanabilecek kadar puan alanlar bile oldu... 
     Zaten sınava ilişkin verilere baktığınızda da 105 ve 120 barajına takılmanın, sınavı kazanmaktan çok daha zor olduğunu görürsünüz. İşte bu aşamada önemli olan sınavı kazanmak değil olabildiğince yüksek puan alıp, olabildiğince iyi bir fakülteye girmektir. 
     Eğer biraz hazırlandıysanız, eğer biraz dikkatliyseniz, eğer biraz olsun rahatsanız ÖSS'ye güle oynaya girip, güle oynaya çıkmamanız için hiçbir neden yok. 
     Bunları sizleri rahatlatmak için yazmıyorum. Son beş yılın verileri önümde. Siz de gördüğünüzde hak vereceksiniz. Onun için gelin kafayı ÖSS'ye takmayın ve üniversite hayali kurmaya şimdiden başlayın... 
     ÖSS'de yaklaşık 180 soru soruluyor. Her dört sorudan biri Türkçe, diğeri matematik, diğer ikisi de fen ve sosyal bilimlere yönelik sorular. 
     Her test grubunda, her adayın rahatlıkla çözebileceği pek çok soru var. Tüm soruları mutlaka okuyun. Ben Matematik'ten anlamam, ben Coğrafya'yı sevmiyorum gibi bir yanılgı içine düşmeyin. 
     Birinci önerim her soruyu mutlaka ama mutlaka okuyun .. 
     İkinci önerim mümkün olduğunca fazla soru çözün. 
     Üçüncü önerim dört yanlışın bir doğru götürdüğünü sakın unutmayın. 
     Dördüncü önerim Anlamadığınız, içinden çıkamadığınız soruları en sona bırakın. 
     Ve son önerim Cevap anahtarında kaydırma yapmamak için her soruda kontrol yapın, sonraya bırakmayın .. 
     
105 puan için 30 sözel, 120 için 30 sayısal      Evet şimdi gelelim sınav barajını aşmak için kaç soru yapılması gerektiğine. Bilindiği gibi ÖSS'de iki baraj var. Birincisi 105. Bu barajı aşanlar sadece iki yıllık meslek yüksekokulları ile açık öğretim fakültesini tercih edebiliyor. 120 puan barajını aşanlar ise her türlü yükseköğretim kurumuna başvuru hakkı kazanabiliyor... 
     Elimizde çeşitli veriler var. İşte bazıları 
     Sözel öğrencilere 105 barajı için 30, 120 barajı için de 48 sözel net yeterli. Sayısal öğrencilere 105 için 13, 120 için 30 sayısal net gerekiyor. Eşit ağırlık öğrencilere ise 120 barajı için 25'er sözel ve sayısal yeterli... 
     180 sorudan bu kadarını yapmak işten bile değil. Ama başta da belirttiğimiz gibi önemli olan sınavı kazanmak değil üniversiteye girmek. Bu konudaki ayrıntılar, puan hesaplama yöntemi, hangi puanlarda ne kadar yığılma olduğu da yarına... 
     
     







Kürt meselesi 


Açıklamalar... 


Meclis zırhı duruyor 


Danışıklı dövüş 


İnsan gibi muamele... 


Dokun ma mak 


40 


Kaç soru yapan kazanır 


Postmodern manda 


Destek, ama ne şartla 


Takas sınavı 


Vazgeçin "Onuncu Yıl Marşı"ndan .. 


CHP'de Günay aday 


Sevineyim derken hüzünlendim 


Kooperatif yönetici değildir 


Ankara’da first class’ yaşam 


</TEXT>
</DOC>
