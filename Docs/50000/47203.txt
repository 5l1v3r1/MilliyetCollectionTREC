<DOC>
<DOCNO> 47203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sonspo14.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 0 - FC Nantes 0 
</HEADLINE>
<TEXT>

     Galatasaray ile Fransa'nın FC Nantes takımları arasında oynanan Avrupa Şampiyonlar Ligi maçı 0-0 sona erdi. 
     Şampiyonlar Ligi'nde 6 puanlı iki takımın maçında, Galatasaray ve FC Nantes takımları birbirlerine futbol olarak ilk yarıda üstünlük sağlayamadı. Orta sahada rakibine üstünlük kurmaya çalışan Galatasaray, Fransız ekibinin katı savunması ve markaja dayalı futbolu karşısında pozisyona giremedi. Sarı-kırmızılılarda, ilk maçın kahramanı Sergen varlık gösteremezken, oldukça fazla pas hatası yapılması ve forvette oynayan Serkan'ın topla buluşturulamaması, ev sahibi ekibin gol pozisyonuna girmesini engelledi. Orta sahada Ergün, Bülent Akın ve Hasan çok koşmalarına ve mücadele etmelerine rağmen, topu oyuna sokmada etkisiz kalınca, Galatasaray ilk yarı boyunca arzuladığı gole ulaşamadı. 
     Konuk ekip ise tamamiyle savunmayı düşünüp, Galatasaray'ı durdurmayı amaçladı. Zaman zaman kontrataklarla gol bulmayı da düşünen FC Nantes, Galatasaray yarı sahasında çoğalamayınca etkili de olamadı. 
     27. dakikada Quint'in ceza alanı dışından sert vuruşunda, top yandan auta gitti. 
     29. dakikada Emre'nin ceza alanına gönderdiği uzun mesafeli topa Hakan kafayı vurdu. Ancak meşin yuvarlak yandan auta gitti. 
     31. dakikada Bülent Akın kalecinin ileri çıkmasından yararlanarak, topu yaklaşık 35 metreden kaleye gönderdi. Ancak top üstten auta çıktı. 43. dakikada Ergün'ün derinlemesine pasında, Serkan ceza alanında kaleciyi de geçip, müsait pozisyonda topu kötü bir vuruşla auta attı. 
     Kalan sürede skor değişmeyince ilk yarı 0-0 sona erdi. 
     Galatasaray, karşılaşmanın ikinci yarısında da çok istemesine rağmen gol pozisyonuna giremedi. Bu devrede de oldukça sık pas hatası yapan ve ceza alanına gönderilen uzun paslarla rakibini zorlamaya çalışan sarı-kırmızılılar, hedeflerine ulaşamadı. Teknik direktör Lucescu'nun oyuna aldığı Ümit, Suat ve Fleurquin de takımı hareketlendirmek için yeterli olmadı. Ümit sık sık ofsayta düşerken, taraftarları da hayal kırıklığına uğrattı. Galatasaray'da bu yarıda Ergün yine çok top kazanıp takımını ayakta tutan isim oldu. Sağ kanatta Perez, sol kanatta Hakan ise yeterince ataklara katılmayıp, takımın hücum gücünü azaltan oyuncular oldu. Galatasaray, kötü bir futbolun oynandığı maçtan 1 puanla ayrılarak, ikinci tur ümitlerini sürdürdü. 
     Konuk ekip FC Nantes ise ikinci yarıda ilk yarıya oranla biraz daha atağa çıkarken, yine de tehlike yaratacak bir pozisyona giremedi. 
     Vasat bir futbol oynayan Fransa temsilcisi, ikili mücadelelerde de Galatasaray'a üstünlük kuramazken, kalabalık savunması sayesinde, kendi evinde yenildiği Galatasaray'dan 1 puan almasını bildi. 
     47. dakikada FC Nantes'de, Djemba sarı kart gördü. 
     50. dakikada Quint'in sağdan kullandığı korner atışında, Delhommeau'nun kaleye gönderdiği topu Hakan, altıpasta yerinde bir müdahaleyle uzaklaştırdı. 
     59. dakikada Galatasaray'da, Serkan yerini Ümit'e bıraktı. 
     64. dakikada Arif'in yaklaşık 30 metreden sert şutunda, kaleci Landreau topa iki hamlede güçlükle sahip oldu. 
     65. dakikada Galatasaray'da, Bülent Akın'ın yerine Suat, FC Nantes'da da Ahamada'nın yerine Da Rocha oyuna girdi. 
     69. dakikada Armand'ın soldan sert ortasında, kaleci Mondragon rakip forvetten önce topu uzaklaştırdı. 
     70. dakikada konuk ekipte, Andre'nin yerine Vahirua oyuna 
     girdi. 
     72. dakikada Arif'in ceza alanı dışından kullandığı serbest atışta, kaleci Landreau topa köşede hakim oldu. 
     74. dakikada Galatasaray'da, Arif'in yerine Fleurquin oyuna girerken, bu dakikada Deroff'un sol çaprazdan kullandığı serbest atışta, top yan ağlarda kaldı. 
     82. dakikada gelişen Galatasaray atağında, Ümit Karan'ın ceza alanı içinde sert vuruşunda, top yandan auta çıktı. 
     89. dakikada Hakan'ın soldan ortasında altıpasta Sergen, topa çok kötü vurarak, takımını mutlak bir golden etti. 
     90. dakikada FC Nantes'da Deroff sarı kart gördü. 
     Karşılaşma golsüz berabere sonuçlandı. 
     






</TEXT>
</DOC>
