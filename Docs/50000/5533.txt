<DOC>
<DOCNO> 5533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/magazin/yazdud.html </URL>
<DATE> 2001/02/05/ </DATE>
<TIME>  </TIME>
<AUTHOR> Şenay Düdek  </AUTHOR>
<HEADLINE>
Seda'nın öfkesi Pınar Eliçe'e yaradı 
</HEADLINE>
<TEXT>

Yeni buluşma noktanız The Plaza Hotel, VJ Bülent Çarkacı müthiş, Turistik Beyzade Fasıl'a buyrun, Vira Vira, Park Cafe -Bar, 7 th. House, İsmail Acar sergisi ve ... 
     Efendim, hafta içi biraz değişik yerlere takıldım. Uzun süredir, sevgili Mustafa Çağlar ve Can Tanrıyar'dan methini işittiğim The Plaza Hotel'in roof'unda çok romantik bir akşam geçirdim. Özel buluşmanız, tatlı kaçamaklarınız için ideal bir yer burası. Aslında Barbaros Bulvarı'nda uzun süredir hizmet veren Plaza Hotel'i uzun süredir merak ediyordum. O gece güzelce gezdim. Sağolsunlar, şef Akif Eralp ve Mustafa Karakuş da bana bu konuda yardımcı oldular. Otelin dekorasyonu müthiş sıcak ve şık. Kapalı ve açık yüzme havuzları, klasik ve yarı buharlı sauna, solaryum, masaj... Havuz ve jakuzi günlük 20 dolar, yani 13 milyon lira. Aylık daha uygun tabii. Kısmi masaj 23, günlük fitness 10, fitness -sauna 23 milyon lira. Bu arada şık pastanesinde, lezzetli croisantlar, enfes pastalar, kurabiyeler, tuzlular bulabilirsiniz. Ben o gece roof'ta çok mutlu oldum. Eğlence sektöründeki krize rağmen kaliteli bir kalabalık vardı. Cuma hariç her gece Kübalı grup 'Virus Latino' çıkıyor. Cuma günleri ise Erdoğan Berker'in kızı Ece Berker sahne alıyor. Ece müthiş. Onu ilk kez Susam'da, ardından da Berdush'da, Villa Keyif'de ve daha pek çok eğlence yerinde izledim. Alaturka dahil, her dilden şarkı söylüyor. Bir cuma mutlaka gideceğim. Plaza Roof çıkışı bir süredir sahnesini çok merak ettiğim, Kral TV VJ'lerinden Bülent Çarkacı'yı izlemek üzere Paella'ya gittim. Burası da hayli şık ve güzel olmuş. Ayrıca Bülent sayesinde çok aklı başında insanlar geliyor. Kravatsız ve ceketsiz adam görmedim diyebilirim. Akrep Nalan, Aldo, Prens Adnan, Paella'da şöhrete ulaşmışlardı. Sahibi Yılmaz Bahar çok beyefendi biri zaten. Müdür Asım Yılmaz rezervasyonsuz olduğumuz için bize zor da olsa bir masa yaptı. Sırdaşım İsmail Akkaya ile o gece nasıl eğlendik anlatamam. Şefler Bahri Baylan, Ali Bektaş, personel İsmail Bither, Ergül Gezol, Bülent Kurnaz, Coşkun, aşçıbaşı Rafet Karacan gibi çoğu eski tanıdıklarımla bir araya geldim. Buranın pazı dolması, tereyağlı mantısı, çiğ börek ve süzme mercimek çorbası gerçekten dillerde. Yerli, yabancı limitsiz içki dahil, kişi başı 15 milyon liraya çıkıyorsunuz. Ben o gece iki duble viski, pazı dolması, bir red bul, 'Absolut Votka'ya 10 milyon lira verdim. Ama Bülent'i bir daha izlemeye gideceğim. Orkestra Bizimkiler, vokal Gülşah ise CD gibi. Renkli isimler de vardı. Azer Bülbül, Ahu Tuğba, Semra Özal, Hakan Altun, Ufuk Yıldırım'ı gördüm. Bülent'in repertuarı da müthiş. E, VJ ya, halkın nelerden hoşlandığını iyi biliyor. 'Sarı Odalar', 'Keskin Bıçak', 'Kabahatin Çoğu Sende', 'Sevdim', 'Şimdi Uzaklardasın', 'Yalanın Batsın', 'Sök Kalbini', 'Firuze', daha neler nelen var. Ben ve İsmail hızımızı alamadık kısacası. 
     
     Akın Uğurlu ile Beyzade, bir 'Nar' hikayesi 
     Yılların ünlü solisti Akın. Maksim gazinolarından tutun da Boğaziçi, Beyaz İnci, Pembeköşk, Astoria gibi pek çok eğlence yerinde çalıştı. Üstelik bugünün pek çok starına da fark attı. Asıl mesleği olan diş doktorluğunu rafa kaldıran Akın, şimdilerde Turistik Beyzade Fasıl'da coşturuyor. Öyle bir okuyor ki, geçmişin ve günümüzün en sevilen şarkıları Akın Uğurlu ile bir başka tad buluyor. Galatasaray'daki Terkos Çıkmazı'nda, Paşabahçe'nin sokağında olan Turistik Beyzade Fasıl'a yine bir Taksim turu sonunda uğradım. Akın daha yeni çıkmıştı. İçerde kimler vardı, kimler... Çarşamba, perşembe, cuma, cumartesi sahne alan Akın'ın çalıştığı bu şık ve sıcak yerde 9 çeşit soğuk meze, 2 çeşit ara sıcak, güveçte balık ya da tavuk ana yemek... Yanında yarım şişe rakı ve meyve karşılığında 10 milyon lira ödüyorsunuz. Saat 20.30'da fasıl ile başlayan program, 03.00'e kadar devam ediyor. Rezervasyon için telefon numarası 0212 243 22 55. Benim sevdiğim ve sanatını beğendiğim ressamlardan biri İsmail Acar. 'Nar' adlı resim sergisi sevgili Zeynep Aslan'ın Eltürk Art Gallery'sinde 8 Şubat'da başlıyor. Bana göre kaçırılmayacak bir sergi, ilgilenenlere duyurulur. 
     
     Park Cafe -Bar, Vira Vira, 7 th. House 
     Ne zaman Akmerkez'e sinemaya gitsem, mutlaka Park Cafe -Bar'a uğrarım. Bir kere servis, kalite gerçekten çok farklı. Sanırım bunda mekan sahipleri Erol -Varol Kaynar kardeşlerin büyük payı var. Bu arada bendeniz. rahatsızlığım nedeniyle alkole bir süre ara vermek zorunda kaldım. Tabii puroya da. O gün doktorum İsmail'in önerisi üzerine yalnızca Margarita içtim. İçinde tekila bulunan bir içkiymiş. 4,5 milyon lira. Arkadaşım ise içinde cin, vermut ve campari olan Negroni aldı kokteyli tercih etti, onun fiyatı da 4 milyon. Kafe ve sinema çıkışı acıkan karnımızı Vira Vira'da doyurduk. Çok kalabalıktı. Buranın sahibi Zafer, sakal bırakmaya başlamış, karısı Serpil isyan etmiş. Bakalım ne olacak O gece servise Nihat Öztürk baktı. Arka masamızda Tolgahan'ın ayrıldığı karısı Fatoş Çingitaş vardı. Fatoş, Arzu adlı bir kızı sahnelere hazırlıyor. Bir başka masada da Cenk Eren, Hakan Aydın ve konukları yemek yiyordu. Doğan Kalkavan, Suzan Hacısüleymanoğlu, Kadir İnanır, Saffet Arıkan da aynı masayı paylaşmışlardı. Nihat ve Zafer yine masaya fazla soğuk ve sıcak meze yığdıkları için balığa yer kalmadı. O gece finali Şeniz Bengüer ile İlhan Kamış'ın ortak açtığı '7.th House'da yaptık. Dekorasyonunu, Şeniz'in kardeşi Murat'ın yaptığı yer gerçekten muhteşem oldu. Müzikler de harika, ama çok karanlık. Paranoyak değilimdir, ne var ki son zamanlarda gereksiz bazı insanlardan gelen b..tan telefonlar yüzünden erken kaçtım, Şeniz'e de burasını aydınlatmadığı takdirde bir daha gelmeyeceğimi söyledim. 
     
     Seren 'Yasemin'in Penceresi'nde, Pınar müzikalde 
     Kısmetse yarın, bence brt'nin temel direği sevgili Yasemin Bozkurt'un programında olacağım. Programın bu haftaki konuğu Seren Serengil. Aslında bu tarz programlara pek katılmıyorum. Nitekim son ana kadar kararsızdım. Ama sevgili Nevin Serengil ve Yasemin yakın arkadaşlarım olduğu için gittim. İyi de oldu. Enis Fosforoğlu, Sırrı Gültekin, Gönül Yazar, Seren'in kocası Ozan ve benim okuyucularım arasında olan stüdyonun işletme müdürü Semih Tevs ile sohbet etme olanağı buldum. Uzun süredir Seren ile de görüşememiştik, hasret giderdik. Sırrı Gültekin tam bir İstanbul beyefendisi. Çekime aynı arabayla gittik, yolda anılarından sözetti. 1970'lerde, yakın bir dostu ona İkitelli'den 500 milyona iki dönüm arsa satmaya kalkmış, "Burada adam kesseler kimse duymaz" diye almamış. "Trilyoner olurdum üstadım. Kısmet değilmiş" dedi. Gönül Yazar, kızı Yasemin ve torununu çok özlemiş. Bu arada nostalji albüm yapacakmış. Ben "Biraz geç kalmadınız mı " dedim, gülüştük. Enis Fosforoğlu, yeni oyunu 'Nikah Kağıdı' ile ortalığı gülmekten kırıp geçiriyormuş. Kısmet olursa gideceğim. Dönüşte sevgili Ali Kocatepe aradı. Türk Pop Müziği'nin duayen isimlerinden olan sevgili Ali, karısı Aysun'la 15 günde bir, perşembeleri Bağdat Caddesi'nde bulunan Pizza Pino'da sahne alacakmış. İlgilenenler için telefon numarası 0216 369 75 10. Pınar Eliçe, Fatih Ürek ve Metin, Ömer, Cengizhan, Serdar'dan kurulu, sahnelerde fırtınalar estiren 'Tıpatıp Show', Bostancı Gösteri Merkezi'ndeler. Pınar Eliçe ile Fatih Ürek Tıpatıp Grubu ile Müzikli Show'da bir araya geliyorlar. Aslında şovun mimarı Seda Sayan'dı. Seda, Aydın ve Fatih Ürek'le birlikte sahneyi paylaşacaktı. Fakat Aydın ve Fatih bir televizyon programında Pınar'a övgü dolu sözler yağdırıp, "Kız seninle bir müzikal yaparsak ne iyi olur" deyince Seda resti çekti. Güzel assolistin öfkesi de Pınar Eliçe'ye yaradı. İki assolist annesinin kavgasını anlatan müzikalin erkek solisti Fatih Ürek, kadın solisti Pınar Eliçe. Müzikal, Tıpatıp Show'un Banu Alkan, Seda Sayan, Bülent Ersoy'un taklitleriyle süslenecek. Efendim, iyi pazarlar dileğiyle, en kötü gününüz benimkinden iyi olsun. 
     
     Haftanın Dedikodusu 
     Olay ünlü bir gece kulübünde geçiyor. Çok başarılı bir siyasetçinin, çapkın, alkolik ve işsiz -güçsüz oğlu, arkadaşlarıyla gittiği bu sosyetik gece kulübünde iyice dağıtır. Bu arada bir de klark içer. Yani kuru ile yaş bir aradadır. Kafayı bulunca da yan masada oturan Türkiye'nin sayılı zenginlerinden bir iş adamının kızına sarmaya başlar. O kadar ileri gider ki, masadaki gençlere aldırmadan kızı kolundan tutup dans pistine sürükler. İşte o an havada sandalyeler uçar. Siyasetçinin bu serseri oğlu gençler tarafından bir güzel benzetilir. Ama olay örtbas edilir ve araya girenler iki tarafı barıştırır. 
     
     


 MAGAZİN 












</TEXT>
</DOC>
