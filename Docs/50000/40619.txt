<DOC>
<DOCNO> 40619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun25.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker Peres'e yasak koydu "Arafat ile fotoğraf çektirme" 
</HEADLINE>
<TEXT>

     İsrail ordusu, gelecek hafta yapılacağı açıklanan Filistin Devlet Başkanı Yaser Arafat ile görüşmesi sırasında Dışişleri Bakanı Şimon Peres'in ''manevra alanını kısıtlamak için'' bir dizi yasak getirdi. 
     Peres-Arafat görüşmesine ''teröre ödül verildiği'' gerekçesiyle kesinlikle karşı olan, ancak görüşmeyi engelleyemeyen ordunun getirdiği yasakların başında, Peres'in Arafat ile fotoğraf çektirmesi ve kameralara poz vermesi geliyor. 
     Haaretz Gazetesi'ne göre, Peres'e iletilmek üzere Başbakan Ariel Şaron'a verilen listede şu talepler yer alıyor ''Görüşme basından uzak ve İsrail'e yakın bir yerde yapılacak, konuşulan her şey yazılacak, görüşme öncesinde Peres'in yetki sınırlarını belirleyen ve Şaron'un imzasını taşıyan bir belge hazırlanacak, Peres Arafat ile pazarlıkta kullanacağı dili orduyla birlikte belirleyecek, görüşmenin başarısı için Arafat'a baştan taviz verilmeyecek, ancak her cephede ateşkes sağlandıktan sonra diğer konulara geçilecek.'' 
     Bu hafta sonunda İtalya'da biraraya gelmeyecekleri açıklanan Peres ve Arafat'ın gelecek hafta Pazartesi gününden itibaren görüşebilecekleri belirtiliyor. Görüşmenin Erez kontrol noktasında ya da Mısır'da olabileceği ifade ediliyor. Bu arada, Peres'in Pazartesi günü Filistinli yetkililer Saib Erekat ve Ahmet Kueyri ile yaptığı toplantıda, İsrail'in Gazze'de iki köprü inşa etmeyi önerdiği belirtildi. İki kritik kavşağa yapılacak köprüler Filistinlilerin İsrail kontrol noktalarında beklemeden hareketlerini sağlayacak. Konu Arafat-Peres görüşmesinde de ele alınacak. 







</TEXT>
</DOC>
