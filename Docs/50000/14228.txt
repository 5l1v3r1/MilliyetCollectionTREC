<DOC>
<DOCNO> 14228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sondun05.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'dan sonra Belçika da eşcinsellere evlenme hakkı veriyor 
</HEADLINE>
<TEXT>

     Hollanda'da eşcinsellere evlenme hakkı tanıyan yasanın dün yürürlüğe girmesinden sonra, Belçika'nın da aynı yolu izleyeceği açıklandı. 
     Koalisyon ortağı Yeşiller partisinin milletvekili Kristen Grauwels ve aynı partinin üyesi Sağlık ve Çevre Bakanı Magda Aelvoet, basına yaptıkları açıklamalarda, eşcinsellere resmi nikah hakkı tanınmasının kesinleştiğini ve bunun 2002 yılı başından itibaren mümkün olacağını duyurdular. 
     Bakan Aelvoet, yasa tasarısının hazır olduğunu ve bu ay Danıştay onayından geçeceğini, Bakanlar Konseyi'nde de uzlaşma sağlandığını bildirdi. Aelvoet, ''Hükümet, evlenmenin herkes için anayasal bir hak olduğu görüşünden hareket ediyor. Eşcinsel çiftlere verilebilecek en somut eşitlik garantisi de resmi nikah hakkıdır'' dedi. 
     Aelvoet'in, bu yazılı açıklamayı, dün, Hollanda'da ilk nikah törenleri gerçekleşirken yapması ve Belçika'daki eşcinsellere mesaj vermesi dikkat çekti. Belçika nüfusunun yüzde 10'undan fazlasının, dolayısıyla bir milyona yakın seçmenin eşcinsel olduğunu dikkate alan politikacılar, daha önce de, eşcinsellerin birlikte yaşamalarını, tüm evli çiftler gibi vergi indirimlerinden ve sosyal haklardan yararlanmalarını ve evlat edinmelerini kolaylaştıran yasalar çıkarmışlardı. 
     



</TEXT>
</DOC>
