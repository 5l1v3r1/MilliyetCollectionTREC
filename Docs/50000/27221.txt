<DOC>
<DOCNO> 27221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sontur08.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan "tokat" gibi tatbikat açıklaması 
</HEADLINE>
<TEXT>

     Genelkurmay Genel Sekreterliği, Konya'da gerçekleştirilecek Üçlü Hava Tatkibatı'nda ''Yeni silahların denenmesi, uranyum ihtiva eden bombaların kullanılması ve alçak uçuş icra edilmesi gibi hususların kesinlikle yer almadığını'' bildirerek, bu tür yayınların ''çağ dışı görüşleri her fırsatta bir propaganda aracı olarak kullanmayı alışkanlık haline getirmiş bazı kimselerin uydurdukları yalanlar'' olduğu belirtildi. 
     Genelkurmay Genel Sekreterliği'nden yapılan yazılı açıklamada, son günlerde bazı basın ve yayın organlarında 18-19 Haziran 2001 tarihlerinde Konya bölgesinde icra edilecek Üçlü Hava Tatbikatına ilişkin yanlış, yalan, kışkırtıcı ve bölge halkını tedirgin edici haber ve yorumlara yer verildiğinin izlendiğini ifade edildi. 
     Açıklamada, Konya'nın yıllardan beri Hava Kuvvetleri'nin muharip pilotlarının yetiştirildiği bir üs ve atış bölgesi olduğu, ayrıca Kara Kuvvetleri envanterindeki uzun menzilli silah sistemlerinin atışlarının denendiği sahanın da bu bölgede bulunduğuna dikkat çekilerek şöyle denildi 
     ''İcra edilecek hava tatbikatı, standart bir müşterek eğitim tatbikatı olup, çok daha büyük çaplı tatbikatlar, NATO tatbikatları kapsamında da yıl boyunca icra edilmektedir. Bugüne kadar yapılan tatbikatlarda, hangi amaçla yapıldığı çok açık olarak bilinen bu yayınlarda yer alan olumsuzlukların hiçbiri vuku bulmamıştır. 
     İcra edilecek tatbikat kapsamında iddia edildiği gibi İsrail ve ABD'nin yeni geliştirdiği silahların denenmesi, indirgenmiş uranyum u 238 ihtiva eden bombaların kullanılması, 90-100 metreden alçak uçuş icra edilmesi gibi hususlar kesinlikle yer almamaktadır. Sahip oldukları çağ dışı görüşleri her fırsatta bir propaganda aracı olarak kullanmayı amaç ve alışkanlık haline getirmiş bazı kimselerin uydurdukları yalanlarla, halkı tedirgin etmeleri üzüntü vericidir. 
     Varlığını, vatan ve ulusuna adamış bulunan Türk Silahlı Kuvvetlerinin halkına ve toprağına zarar verecek uygulamalar içinde bulunduğunu ifade etmek, ancak, bu yüce değerleri benimsemeyen çarpık ve çağdışı düşünce sahiplerinin hezeyanları olarak değerlendirilebilir. 
     Bölgedeki vatandaşlarımızın hiçbir endişeye kapılmadan günlük yaşamlarına devam etmeleri, güdümlü ve karanlık odaklara en güzel cevap olacaktır.'' 
     
     
     
     
     







</TEXT>
</DOC>
