<DOC>
<DOCNO> 34194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/ekonomi/eko02a.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz’da ince’ ayar 
</HEADLINE>
<TEXT>

Programda yapılabilecek ince ayarlar’, IMF Başkan Yardımcısı Stanley Fischer’in işadamları, akademisyenler ve bankacılarla görüşmesinin ardından belirlenecek 
     EKONOMİ SERVİSİ 

     IMF Birinci Başkan Yardımcısı Stanley Fischer, bugün İstanbul’da önce akademisyenler, ardından bankacılar, daha sonra da işadamları ile görüşecek. 
     Çırağan Sarayı’nda gerçekleştirilecek görüşmelerde iş dünyası sanayi üretimi, istihdam ve iç talepte yaşanan gerilemelere dikkat çekecek. TÜSİAD, dalgalı kura geçiş sonrası dolarda yaşanan aşırı değer artışına değinerek, Merkez Bankası’na dövizdeki ani yükselişlere karşı müdahale esnekliği sağlanmasını gündeme getirecek. TÜSİAD’ın ev sahipliğinde yapılacak öğlen yemeğine katılacak olan İstanbul Sanayi Odası Başkanı Hüsamettin Kavi ise özellikle küçük ve orta boy işletmelerin durumunu vurgulayarak, kurulması düşünülen rehabilitasyon fonuna, Dünya Bankası, IFC ve Avrupa Yatırım Bankası, uluslararası mali kuruluşlar ile Türk mali sektörünün katılımının sağlanmasını isteyecek. 
     
     İstanbul’da değerlendirme toplantısı 
     Kavi, özel sektörün 2002 bütçesinde yeni vergi ve prim yüklerini kaldıramayacak durumda olduğunu anlatarak, bütçenin tasarrufu temel alması gerektiğini anlatacak. 
     Fischer, özel sektör temsilcileriyle görüşmesinin ardından Devlet Bakanı Kemal Derviş ve ekonomi bürokratlarıyla bir toplantı yapacak. Bu toplantıda, yapılan görüşmelerden çıkarılan sonuçlarla birlikte ekonomik programda yapılabilecek ince ayarlar’ ele alınacak. 
     Başbakan Bülent Ecevit de dün Fischer ile görüşmesinin ardından, programda revizyon ya da ince ayar olup olmayacağına ilişkin bir soruya, "Fischer yarın bugün iş çevreleriyle görüşmelerden sonra Sayın Derviş ile yeni bir değerlendirme yapacaktır. Ondan önce bir şey söylemek doğru olmaz" dedi. 
     
Fischer’li kur’ dersleri      Dün Ankara’ya giden IMF Birinci Başkan Yardımcısı Stanley Fischer, İstanbul temaslarına, ekonomi yazarlarıyla başlıyor. 
     Bu sabah gerçekleşecek olan kahvaltılı toplantıda kur tartışması yapılacak. Toplantıya, Ercan Kumcu, Ege Cansen, Asaf Savaş Akat, Deniz Gökçe, Taner Berksoy, Hurşit Güneş ve Osman Ulagay katılacak. Mahfi Eğilmez ve Güven Sak ise İstanbul dışında bulundukları için toplantıya katılamayacaklar. 
     
     Nedenler ortadan kaldırılsın 
Hurşit Güneş 
     Dalgalı kurdan vazgeçmek mümkün değil. Dalgalı kur krizlerden kurtulmanın bir yöntemidir. Ancak kurun yüksek dozlu dalgalanması da iyi birşey değildir. Kurun çok aşırı dalgalanmasının reel sektör üzerindeki etkilerini bilerek, aşırı dalgalanmaya neden olan etkenleri ortadan kaldırabilirmiyiz Bunu tartışmalıyız ve bu etmenleri ortadan kaldırmalıyız. 
     
     Para politikasından geri dönmeliyiz 
Ercan Kumcu 
     Fischer’in görüşeceği bir diğer ekonomist olan Ercan Kumcu da dün Hürriyet gazetesinde yayınlanan yazısında şunları kaydetti "Kurda belli bir istikrarın sağlanması ekonomik sorunlarımızı çözemez. Ama, en azından ortam sağlayacaktır. 
     Dalgalı mı yoksa öngörülebilir kur mu tartışması önemini yitirmiştir. Dalgalı kurda ısrar etmekle yabancı mali sermaye çıkışını frenlemiyoruz, yabancı sermaye girişini önlüyoruz." 
     
     Dinlemek için gideceğim 
Asaf Savaş Akat 
     Toplantıya özel bir şey söylemek için gitmeyeceğim. Önemli olan Fischer’in ne söyleyeceği. Kur konusundaki görüşlerim biliniyor. Kendisini dinledikten sonra belki konuşacağımız bir şeyler olur ama bence mesele IMF’nin ikinci adamından, IMF’nin kur ve diğer konulardaki tavrını öğrenmek önemli. Kurlarla ilgili eskiye dönüşün, sıcak paraya dönüş olacağını söyledim. 
     
     Bizi ikna etmeye çalışacaklar 
Taner Berksoy 
     Şu anda IMF’nin üzerinde durduğu kur rejimidir. Sanıyorum akademik muhalefeti ikna etmeye çalışacaklar. Yoksa Fisher’in önünde kur tartışması şık olmaz. Bugünkü kurun savunulması mümkün olsaydı biz şubatta bunu yapardık. Ancak bugün itibarıyla bu tartışma bana manalı gelmiyor. Şubat krizi öncesinde devletle olan kur riski şimdi piyasaya aittir. Ama kur dalgalı da müdahale neye göre yapılıyor bilmiyoruz. 
     
     



 EKONOMİ 


























</TEXT>
</DOC>
