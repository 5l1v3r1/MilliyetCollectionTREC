<DOC>
<DOCNO> 22138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sonspo06.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İki Süper Lig bileti sahiplerini bulacak 
</HEADLINE>
<TEXT>

     İkinci Futbol Ligi Yükselme Grubu'nda ilk 2 sırayı alarak, gelecek sezon ilk kez düzenlecek Süper Lig'e doğrudan yükselecek 2 takım, yarın yapılacak son hafta maçlarının ardından belli olacak. 
     Geçen hafta yapılan 17. maçlar sonunda ilk 2 sırada bulunan Göztepe ve Diyarbakırspor, matematiksel olarak iddiası bulunan Altay ve Kombassan Konyaspor'a oranla son haftaya daha avantajlı giriyor. 
     Göztepe, 35 puanla lider durumda bulunurken, Süper Lig iddiasını sürdüren takımlardan Diyarbakırspor 33, Kombassan Konyaspor ile Altay da 32'şer puana sahip. 
     
     Göztepe'ye 1 puan yetiyor 
     Grupta son hafta, Elazığspor deplasmanında Göztepe'ye 1 puan bile yetiyor. 
     Diyarbakırspor ise İstanbul Büyükşehir Belediyesi ile deplasmanda karşılaşacak. Yeşil-kırmızı ekip, galip gelmesi durumunda Süper Lig'e çıkacak. Değer sonuçlarda ise, Altay-Kombassan Konyaspor maçının sonucunu bekleyecek. 
     Altay ile Kombassan Konyaspor ise, öncelikle ilk 2 sıradaki takımın puan yitirmelerini bekleyecek. Her iki ekip de daha sonra kendi aralarındaki maçın sonucuna göre Süper Lig'e doğrudan çıkma olanağına sahip bulunuyor. 






</TEXT>
</DOC>
