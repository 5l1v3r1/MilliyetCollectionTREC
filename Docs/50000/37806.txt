<DOC>
<DOCNO> 37806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur02.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de klima ve tabela operasyonu... 
</HEADLINE>
<TEXT>

     Şişli'de, görüntü kirliliğine neden oldukları gerekçesiyle, çok sayıda klima ile tabela söküldü. 
     Şişli Belediye Başkanı Mustafa Sarıgül yönetimindeki belediye ekipleri, saat 23.30'dan itibaren, Teşvikiye ve Nişantaşı semtlerinde,görüntü kirliliğine neden oldukları daha önceden belirlenen tabela ve klimaların bulunduğu binalara gitti. 
     Uygulamada, çok sayıda tabela ve klima, belediye ekiplerince söküldü. Belediye yetkilileri, Şişli'de, sahiplerine yapılan tebligatlara rağmen kaldırılmayan ve görüntü kirliliğine yol açan 217 klima ile 144 tabelanın kendilerince söküleceğini ifade ettiler. Yetkililer, görüntü kirliliğine yol açan işyerlerine ayrıca toplam 74 milyar lira para cezası kesildiğini de kaydettiler. Belediye Başkanı Sarıgül, Nişantaşı, Teşvikiye ve çevresindeki bu çalışmaların, ''Kentsel Tasarım Projesi'' kapsamında gerçekleştirildiğini belirterek, ''Uygulamalarla, Şişli'deki görüntü kirliliğini ortadan kaldırmayı planlıyoruz'' dedi. 






</TEXT>
</DOC>
