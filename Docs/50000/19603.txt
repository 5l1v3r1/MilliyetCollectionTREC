<DOC>
<DOCNO> 19603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur24.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar'a 72 trilyonluk ihtiyati haciz 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İnterbank, bankanın eski sahibi Cavit Çağlar'ın da aralarında bulunduğu 19 eski yönetici aleyhine, bankayı 1 katrilyon 383 trilyon 495 milyar 879 milyon 336 bin lira ve 52 milyon 296 bin 756 dolar zarara uğrattıkları gerekçesiyle alacak davası açtı. 
     İstanbul 8. Asliye Ticaret Mahkemesi'ne başvuran İnterbank avukatlarının hazırladığı dava dilekçesinde, bankanın eski Yönetim Kurulu Başkanı Cavit Çağlar ile yönetim kurulu üyeleri Erman Yerdelen, Şerif Ercan, Şükrü Esat Erkuş, Çetin Ersarı, Ali Sedat Ünal, Osman Kayışoğlu, Memduh Yaşa, İzzet Reha Poroy, Teoman Koman, Yeşim Hattat, Nedim Ölçer, Naci Ayhan, Osman Oy, Etnem Naci Başerdem, denetçiler Murat Eroğlu, Tezer Öcal, Abdullah Soydaş ve Metin Tosun'un, bankayı 1 katrilyon 383 trilyon 495 milyar 879 milyon 336 bin lira ile 52 milyon 296 bin 756 dolar zarara uğrattıkları belirtildi. 
     Bankanın hakim hissedarı olan Nergis Grubu'na kanun ve usule aykırı olarak doğrudan ya da dolaylı kullandırılan kredilerden yönetim kurulunun sorumlu olduğu belirtilen dilekçede, Hazine Müsteşarlığı'nın 10 Aralık 1997 tarihinde banka yönetimine bir yazı göndererek, çeşitli tedbirlerin alınmasını, grup kredilerinin dondurulmasını istediği ve yönetiminde grup kredilerinin dondurulacağı yönünde taahhüt verdiği kaydedildi. 
     Buna rağmen uyarıdan sonra da Nergis Grubu ve bazı firmalara kredi verilmesinin devam ettiği belirtilen dilekçede, yönetim kurulu kararı ile 12 Kasım 1998 de Yeşim Tekstil A.Ş ile Nergis Tekstil A.Ş'nin yüzde 20'şer hissesini defter değerinin 10 katı olan 92 trilyon lira karşılığında İnterbank'ın satın aldığı, bu paranın şirketlerin kredi borçlarının kapatılması için kullanıldığı ifade edildi. Bankanın kaynaklarının olması gereken biçimde kullanılmadığı, kaynakların bankaya hiçbir gelir getirmeyen, ayrıca 1998 yılındaki zararda önemli payı olan iştiraklere dönüştürüldüğü kaydedilen dilekçede, Yeşim Tekstil ve Nergis Tekstil şirketlerinin hisselerinin alınarak bankaya iştirak edinilmesinin Bankalar Kanunu'nun 42. maddesine aykırılık oluşturduğu bildirildi. 
     Aynı tarihlerde banka tarafından kredi borcu kapatılan şirketlere aynı miktarda tekrar kredi kullandırıldığı kaydedilen dilekçede, bu firmaların kullandırılan kredi tutarı kadar bankaya ait olan Amerikan Hazinesi tahvillerini satın aldıkları belirtildi. 
     Nergis Grubu'nda olan 79 firmaya toplam 210 trilyon 594 milyar 270 milyon 657 bin 908 lira kredi verildiği ve bu kredi borçlarının 1999 yılında takibe geçilmesine rağmen tahsil edilemediği belirtilen dilekçede, ayrıca Balkaner, Ceylan, Yiğit, Garipoğlu ve Zeytinoğlu gruplarındaki şirketlerle karşılıklı kredi kullanılarak, Nergis Grubu'na dolaylı kredi sağlandığı anlatıldı. 
     Banka kaynaklarının yönetim kurulu üyeleri tarafından mudiler aleyhine, hakim hissedar lehine kullandırıldığı iddia edilen dava dilekçesinde, alacağın tahsili ile davalılar hakkında sorumlu oldukları borç miktarında ihtiyati haciz ve ihtiyati tedbir kararı alınması istendi. Dava dosyasını inceleyen mahkeme, sadece Cavit Çağlar yönünden 72 trilyon 979 milyarlık ihtiyati haciz kararı aldı. Davanın duruşmalı olarak yapılmasına ve taleplerin dosya üzerinden değerlendirilmesine önümüzdeki günlerde devam edilecek. 







</TEXT>
</DOC>
