<DOC>
<DOCNO> 41548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun07.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya tayfunla boğuşuyor... 
</HEADLINE>
<TEXT>

     Japonya'yı etkisi altına alan Danas tayfunu, 5 kişinin ölümüne yol açarken, 2 kişinin kaybolduğu açıklandı. Günlük yaşamı felç eden tayfunda, ülke genelinde ulaşım büyük ölçüde aksadı. 
     Yetkililer, mevsimin 15. tayfunu olan ve Filipin dilinde "tecrübe" anlamına gelen Danas'ın atmosferik basıncının 960 hektopaskal, merkezdeki hızının ise saatte 126 kilometre olduğunu bildirdi. Radyo ve televizyon kanalları, yayınlarında tayfunun etkisi altına aldığı bölgeler, ilerleyiş yönü ve hızı hakkında izleyicilerini sürekli bilgilendiriyor. Tayfunun yol açtığı yoğun yağış nedeniyle köprülerin yıkıldığı, yağmur suyuyla dolan bazı alt geçitlerde araçların mahsur kaldığı ve çok sayıda trafik kazası meydana geldiği, ülke genelinde kara, hava, deniz ve demiryolu ulaşımında önemli aksamalar olduğu yolunda haberler veriliyor. 
     Tayfunun en fazla etkisini gösterdiği ülkenin doğusunda onlarca tren seferi iptal edildi, 21 bin yolcu olumsuz etkilendi. Aynı bölgeden Pasifik'teki uzak adalara yapılan 8 uçak seferi de yapılamadı. Yamanashi ve Nagano bölgelerindeki ekpres yollar trafiğe kapatıldı. 
     Yoğun yağışın neden olduğu toprak kayması sonucu, Gunma şehrinde ekspres yolda çalışma yapan üç işçi toprak altında kaldı. Kurtarma çalışmaları sonucu toprak altından çıkarılan işçilerden ikisi yaşamını kaybetti. Karuizawa kentinde de, yine toprak kayması sonucu yaşlı bir çift toprak altında kalarak can verdi. İmparator ve imparatoriçenin Nagano'ya gerçekleştireceği ziyaretin de tayfun nedeniyle iptal edildiği bildirildi. 
     Tayfun, başkent Tokyo'da da etkili oldu. İki gündür aralıksız süren yoğun yağış ve fırtına nedeniyle bazı okullar tatil edildi. Tokyo metrosunda ulaşımın büyük ölçüde aksamasına yol açan tayfundan Narita ve Haneda havaalanları da etkilendi. Tayfun nedeniyle bazı uçak seferleri iptal edilirken, bazıları da gecikmeli olarak yapılabildi. 
     THY'nin İstanbul'dan dün kalkan uçağı da, Narita Havaalanı'na gecikmeli olarak inebildi. Tayfunun yol açtığı hortum nedeniyle Tokyo'nun batısındaki Tama, Hachioji ve Machida şehirlerinde 40 kadar bina zarar gördü. Ancak ölen ya da yaralanan olmadı. Öte yandan, mevsimin 16. tayfunu olan ve Kore dilinde "çiçek" anlamına gelen Nari de, Kumejima adasının 100 kilometre doğusundan yavaş yavaş doğu ve güneydoğu yönüne doğru ilerliyor. Nari tayfununun atmosferik basıncının 975 hektopaskal, merkezdeki hızının ise saatte 108 kilometre olduğu bildirildi. 






</TEXT>
</DOC>
