<DOC>
<DOCNO> 44465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/spor/yozer.html </URL>
<DATE> 2001/10/01/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Ders olsun 
</HEADLINE>
<TEXT>

     Sergen ve Hasan Şaş, dün Ankara’da oynadıkları muhteşem futbolla Gençlerbirliği’ni zorlanmadan yenen Galatasaray’ın baş aktörleri oldular. Sadece bu iki oyuncu değil, tüm Galatasaray on biri dün sahada ne yaptığını bilen, dinamik ve inançlı bir kadroydu. 
     Galatasaray, belki de bu sezonun en iyi maçını oynadı. Nantes gibi zorlu bir karşılaşmadan sonra Ankara’ya gelip, böylesine sıkı bir rakibe karşı bu kadar güzel oyun oynamak her takımın harcı değil. Galatasaray’dan ders alınması gereken o kadar çok şey var ki. Her takım, Galatasaray’ın sadece şu maçını bile oturup izlese, inanın çok şey kazanır. Oyunun nasıl kontrol edileceğini, oyuna nasıl tempo kazandırılacağını, nasıl savunma yapılacağını, nasıl gol atılacağını, hepsini tek tek gösterdi Galatasaray. Sergen’in ilk goldeki akıl dolu plasesi, ardından gelen Gençlerbirliği golü bile Galatasaray’ın hiçbir şekilde hevesini kırmadı. Hele ikinci yarıda oyuna öyle bir başladılar ki, Gençlerbirliği taraftarı bile golü ne zaman yiyeceğinin saat hesabını yapıyordu. Hasan Şaş’ın sol kanattaki akıl almaz mücadelesi, bilmem kaç ciğerle oynadığı büyük gücü, bu dakikalarda Galatasaray’ın rakip alana çığ gibi yığılmasına neden oldu. Göbek denemelerinin yanı sıra, sağ kanattan da Capone’nin bindirmeleri, Gençlerbirliği’ni muma çevirdi. Hele bir de Lucescu, Arif’i oyuna alıp son kozunu da oynayınca Galatasaray’ın tetiği çekildi. Arif’in muhteşem golü hiç kimseyi şaşırtmadı. Golün geleceği belliydi. Sadece meçhul olan kimden ve nasıl olacağıydı. 
     Gençlerbirliği’nin kendine kızmaması lazım. Bu takıma karşı yapacağı hiçbir şeyi yok. Onlar Türkiye’nin en iyi takımı. Ayrıca herkes bu skora bakıp, Ankara’da kolayca üç puan alacağını sanmasın. Diğerleri buradan zor çıkar. 
     Galatasaray, oyunu her anlamıyla hak etmişti. Burada puan kaybetmesi futbol adına büyük ayıp olurdu. 
     



 SPOR 





























</TEXT>
</DOC>
