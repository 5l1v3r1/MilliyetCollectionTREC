<DOC>
<DOCNO> 38776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/soneko05.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi borçlusunun "onur mücadelesi" 
</HEADLINE>
<TEXT>

     Manisalı Mehmet Tayfur Gençkan, yıllardır kendi ilinde ''vergi yüzsüzleri'' olarak nitelenen vergi borçluları listesinin başlarında yer alırken, ''vergi yüzsüzü'' olmadığını ispatlamak için mahkemelerde verdiği mücadeleyi kazandı. 
     Vergi yüzsüzü olmadığını kanıtlamak için yıllarca mahkemelerde mücadele ettiğini ve davaları kazandığını anlatan Gençkan, ''Artık huzurluyum. Kaybettiklerim geri gelmez, ancak onurumu kurtardım'' dedi. 
     Edinilen bilgiye göre, Manisa'nın Alaşehir ilçesinde, üzüm, pamuk ve toprak mahsulleri üzerine ticaret yapan 58 yaşında 3 çocuk babası Mehmet Tayfur Gençkan'ın hikayesi 17 yıl öncesinden başladı. 1984 yılında dönemin parasına göre 120 milyon liraya süt mamülleri entegre tesisleri kurarak 7-8 işçi çalıştırmaya başladı. 
     Herşey iyi giderken, 1986 yılında fabrikası yandı ve iflas etti. Asıl sorun fabrikasının yanmasından sonra başladı. Gençkan'ın ifadesine göre, bazı belgeler düzenlenerek, vergi borcu yüksek gösterildi. Tebliğ ve tebellüğ belgeleri ise Tayfun Gençkan ya da yakınlarına imzalatılmadı. 
     Vergi borcunu ödemediği gerekçesiyle, Alaşehir ilçesinde bulunan, bugünkü değeriyle 75-80 milyar lira olan villasının, icra kanalıyla 21 milyon lira gibi çok ucuz bir rakama satıldığını ifade eden Gençkan, hikayenin bundan sonraki bölümünü şöyle anlattı 
     ''Bana tebliğ ve tebellüğ edilmeyen, büyük bir borç çıkarılmış. Ancak yetkililer, vergi borcumun miktarını bir türlü söylemediler. Sadece Senin çok büyük miktarda borcun bulunuyor dediler. Bu vergi borcuna Manisa Vergi Mahkemesi'nde itiraz ettim. Mahkeme, 1995 yılında, benim lehime karar verdi. Bu kararı Danıştay 3. Dairesi'de onadı. Ancak, bir türlü benim lehime olan karar düzeltilmedi. Maliye Bakanlığı'na başvurarak, kararın düzeltilmesini istedim. Ancak, düzeltilmedi. Yapılan tüm işlemlerin yasal olduğu bildirildi.'' 
     ''Vergi yüzsüzü'' olmadığını kanıtlamak için yıllarca uğraştığını anlatan Mehmet Tayfur Gençkan, yeniden Manisa Vergi Mahkemesi kanalıyla Danıştay'da dava açtığını ve kazandığını anlatırken, şöyle devam etti 
     ''Geçtiğimiz Haziran ayında Danıştay'daki davam da sonuçlandı ve kazandım. Bu karara rağmen, terkin işlemleri yapılmıyor. Beni 1995 yılından beri vergi yüzsüzü ilan ediyorlar. Vergi yüzsüzü olmadığımı kanıtladım. Ben onurlu bir insanım. Onurumun geri verilmesini istiyorum.'' 
     Vergi borçlarının müfettişler tarafından yeniden incelenmesini de isteyen Gençkan, ''Benim bu duruma düşmeme neden olanların cezalandırılması ve teşhir edilmesini istiyorum'' dedi. 
     
     Memleketinden kaçtı 
     Bu arada Manisa'da 6 yıl önce vergi yüzsüzü ilan edildikten sonra, dostları ve insanların arasına çıkamadığını, memleketini terk edip 5 yıl önce Antalya'ya yerleştiğini de belirten Gençkan, şunları kaydetti 
     ''İnsan yüzüne çıkamaz oldum. Alaşehir Kız Meslek Lisesi'nde müdür yardımcısı olan eşim Filiz rahatsızlandı. Tedavi sonuç vermeyince de hayatını kaybetti. Fabrikaya, yüzde 25 hisseyle ortak olan kardeşim Mehmet Gençkan öldü. Eşim ve kardeşim, bu haksızlığa dayanamadı.'' 
     Gençkan, Danıştay 3. Dairesi'nin vermiş olduğu karara göre, Maliye Bakanlığı, Manisa Defterdarlığı ile Alaşehir Vergi Dairesi yetkilileri ve görevlileri hakkında tazminat davası açmak için girişimlerde bulunduğunu da kaydetti. 
     
     Defterdarlık yetkilileri ne diyor 
     Manisa Defterdarlığı yetkilileri ise Mehmet Tayfur Gençkan'ın 45 milyar lira civarında vergi borcu olduğunu belirterek, ''Bu mükellefimizi biz vergi yüzsüzü olarak görmüyoruz. Piyasanın durumu ortada. Bu kişide binlerce mükellefimizden biri. Vergi ödemede, dürüst olanda olmayan da var. Bıraksın bu tür işleri, kendi ticari işlerini düzeltmeye baksın'' dediler. 
     Mehmet Tayfur Gençkan, 2001 yılı döneminde, Manisa Defterdarlığı tarafından açıklanan Vergi borçluları listesinde, 45 milyar lira vergi borcu ile 5. sırada yer almıştı. 







</TEXT>
</DOC>
