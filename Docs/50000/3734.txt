<DOC>
<DOCNO> 3734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo06.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala "Gelecekse en iyi oyuncu gelmeli" 
</HEADLINE>
<TEXT>

     Beşiktaş Teknik Direktörü Nevio Scala, transfer çalışmalarının sürdüğünü belirterek, "Önümüzde bir haftamız, gündemimizde de birçok oyuncu var. Ama gelecekse en iyi oyuncu gelmeli" dedi. 
     Nevio Scala, Fulya Tesisleri’nde düzenlediği basın toplantısında, Halilagiç’in uzun süredir oynayamaması, Khlestov’un yaklaşık 1 ay forma giyemeyecek olması ve Münch’ün sakatlığı nedeniyle kadroyu rahatlatmak için transfer yapmayı istediğini bildirdi. Scala, transferi başaramamaları durumunda, mevcut kadroyla yola devam edeceklerini, elinde iyi bir kadro bulunduğunu ve ligin şampiyon adaylarından biri olacaklarını söyledi. 
     Şampiyonluk için takımına güvendiğini de kaydeden Scala, "Başarı için tüm olanaklarımız mevcut. Galatasaray ve Fenerbahçe’nin 2 puan gerisindeyiz. Bizim çok çalışmaya, inanca, biraz da şansa ihtiyacımız var" diye konuştu. 
     Scala, maçların televizyondan naklen yayınındaki belirsizlik nedeniyle lig karşılaşmalarının ertelenmesiyle ilgili görüşlerini belirtirken de, "Çalışma programımızı çok önceden düzenlemiştik. Şimdi çalışma programını yeniden yapacağız" dedi. 
     Böyle bir durumla ilk kez karşılaştığını ifade eden İtalyan teknik adam, maçların ertelenmesinin futbolcular üzerinde belirsizlik ve olumsuz bir etki yaratacığını söyledi. 
     Scala, bir gazetecinin, "Beşiktaş, ilk yarının son maçlarında çok puan kaybetti. Bu sistemdeki aksaklıktan mı kaynaklanıyor " biçimindeki sorusuna ise, "Sistemimiz çok iyi çalıştı. Futbol değişik faktörlerden oluşur. Ama takım iyi oynadığı zaman maç kaybetmez" yanıtını verdi. 
     Scala, önlerinde İstanbulspor ile yapacakları Türkiye Kupası çeyrek final maçı bulunduğunu ve bu maçı düşündüklerini kaydederek, "Herşey öngörüldüğü gibi gidiyor. Nihat ve Nouma’nın küçük sorunları var. Ancak kupa maçına yetişecekler. Şu aşamada herşey iyi gidiyor" dedi. 
     Ekonomik sorunları bulunmadığını, primlerin de ödendiğini ifade eden Scala, uzun süredir sakat bulunan Halilagiç ile de yarın bir görüşme yapacağını kaydetti. 
     Scala, bu futbolcunun oynamayı çok istediğini, o nedenle az bir umut da olsa futbola devam edebilmek için tüm dünyada sakatlığıyla ilgili araştırma yapacağına inandığını sözlerine ekledi. 
     




</TEXT>
</DOC>
