<DOC>
<DOCNO> 16932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur26.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucundakilere Sağmalcılar Devlet Hastanesi'nde tedavi... 
</HEADLINE>
<TEXT>

     İstanbul'da cezaevlerinde ölüm orucu ve açlık grevi yapanlardan durumları kritikleşen tutuklu ve hükümlüler, Sağmalcılar Devlet Hastanesi'nde tedavi görecekler. 
     Halen tutuklu ve hükümlülerin tedavi edildiği bir bölümü de bulunan Sağmalcılar Devlet Hastanesi'nde, ölüm orucu ve açlık grevi yapanların tedavilerinin gerçekleştirilmesi amacıyla genişletme çalışmaları başlatıldı. 
     İstanbul Cumhuriyet Başsavcısı Ferzan Çitici de hastaneye giderek çalışmalar hakkında bilgi aldı. Başsavcı Çitici, hastanede birtakım çalışmalar yapıldığını, ancak bunların henüz tamamlanmadığını belirterek, ''O yüzden söylenecek fazla birşey yok'' dedi. Cezaevinde halen tutuklular için kullanılan bölümdeki düzenlemenin tamamlandığını, ancak bu bölümün genişletilmesi için başlatılan çalışmaların sürdürüldüğünü ifade eden Başsavcı Ferzan Çitici, konuyla Sağlık Bakanlığı'nın ilgilendiğini kaydetti. Bu arada, hastanenin gerekirse personel, ilaç ve diğer tıbbi cihazlar yönünden her türlü alt yapısının İl Sağlık Müdürlüğü'nce karşılanacağı öğrenildi. 




</TEXT>
</DOC>
