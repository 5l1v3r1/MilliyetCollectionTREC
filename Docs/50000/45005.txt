<DOC>
<DOCNO> 45005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/spor/spo09.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SIZMAZ ŞAŞKIN 
</HEADLINE>
<TEXT>

Akdeniz Oyunları’nda zirveye çıkan milli atletimiz, Gazi Üniversitesi Beden Eğitimi Yüksek Okulu’na giremedi 
     MURAT AĞCA 

     AKDENİZ Oyunları’nda maraton şampiyonu olan Mehtap Sızmaz, mali sorunların zora soktuğu atletizm kariyerinde bir tokat daha yedi. Oyunlar öncesi Abant’taki kampı yarıda bırakıp, Gazi Üniversitesi Beden Eğitimi Yüksek Okulu giriş sınavına katılan ve girdiği iki yarışı da kazanan Sızmaz, mutlu haberi beklerken, açıkta kalmanın şokunu yaşadı. Milli atlet, seçimde haksızlık yapıldığını iddia ederken, ilgisizlikten de yakındı. 
     İLK maratonunda Belgrad’da üçüncü olan, ardından kendi imkanlarıyla hazırlandığı Tunus’ta altın madalyaya ulaşan Sızmaz, "Yönetmelik gereği, milli atletler 100 ve 800 metrede yarışmak zorunda. Ben iki yarışı da kazandım" dedi ve ekledi "Diğer yarışlardan muaf olmamı sağlayan millilik belgemi de ibraz ettim. Zaten tek milli atlet de bendim. Ardından Akdeniz’de de zirveye çıktım, ama yine de sokakta kaldım. Bu işte bir iş var." 
     ÜNİVERSİTE Oyunları’nda şansı olduğunu, ancak yarışamayacağını belirten Sızmaz, şöyle konuştu "Başarılarımı küçümsediler. Bu beni çok yaprattı. Yurt dışından teklif alıyorum. Artık vatandaşlık değiştirmeyi bile düşünüyorum. Eskişehir’de belediye sadece Atatürk’ün nutkunu hediye etti. Fenerbahçe’nin de atletiyim, ama maaş bile alamıyorum. Aziz Yıldırım sadece futbolla ilgilenecekse, atletizm şubesini kapatsın." 
     



 SPOR 
























</TEXT>
</DOC>
