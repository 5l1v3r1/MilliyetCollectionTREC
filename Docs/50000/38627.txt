<DOC>
<DOCNO> 38627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/soneko14.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "En önemli sıkıntı finans ve iç piyasa darlığı" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ülkenin en önemli sıkıntılarının başında finans ve iç piyasa darlığının geldiğini belirterek, ''sorunların çözümüne dönük hükümetten bir program oluşturulmasını istedik. Bu programın uygulanması halinde, kendilerine destek vereceğimizi ilettik'' dedi. 
     İç Anadolu gezisi kapsamında, Kırıkkale Ticaret ve Sanayi Odası ile Ticaret Borsası'nı ziyaret eden Hisarcıklıoğlu, gezilerinin amacının, taban ve tavanı aynı noktada birleştirmek ve tabanın sorunlarını yerinde görüp hissetmek olduğunu söyledi. 
     Ziyaretin ilk durağı olan Kırıkkale Ticaret ve Sanayi Odasında reel sektörün sıkıntı içinde olduğuna değinen Hisarcıklıoğlu, ''ziyaretlerimiz esnasında işyerlerinin kapandığını, işsizliğin arttığını gözlemledik. Bu sorunların çözüm yeri olan hükümet ile biraraya gelerek bir program oluşturulmasını istedik ve bu programın uygulanması halinde kendilerine destek vereceğimizi ilettik'' diye konuştu. 
     Hisarcıklıoğlu, hükümetin bu konuda iyi niyetli yaklaşım gösterdiğini belirtti. Ülkenin en önemli sıkıntılarının başında finans ve iç piyasa darlığı geldiğini söyleyen Hisarcıklıoğlu, ''gayri resmi bir araştırmaya göre Türkiye de yastık altında milyarlarca dolar para bulunuyor. Bunun yalnızca 20 milyar dolarını piyasaya sürebilsek sıkıntıları aşar ve işlerimizi yeniden canlandırabiliriz. Ancak bunun için de halka güven aşılamak gerekir. Çünkü halk yaşanan krizler nedeniyle parasını kullanmaya korkuyor'' dedi. 
     Son 10 yıl içinde 195 milyar dolar israf da bulunulduğunu ifade eden Hisarcıklıoğlu, bugün, 15 milyar dolar için IMF'nin isteklerini yerine getirmek zorunda olduklarını kaydetti. Hisarcıklıoğlu yaptıkları istişarelerden, bugün en büyük sıkıntının fona devredilen bankalardan kaynaklandığını öğrendiklerini belirtirken, şunları kaydetti 
     ''Burada Halk Bankası yeni kredi açmayı bırakıp, sadece tahsildarlık yapılmakta. Yaptığımız gezilerde ve aldığımız raporlarda hep bunu görüyoruz. Banka tahsildarlık yaparken aynı zamanda kredi verdiği yeri de taciz etmektedir. 
     Başbakan ve Bakanlar düzeyinde düzenlediğimiz toplantılarda, tüm bunlar anlatılarak aktarıldı. Bu konuda hükümet iyimser tavır sergiliyor. Sorunlarımızın çözüm yeri hükümettir. Bizim meselelerimizi çözümleme eğiliminde olurlarsa. hükümetle her zaman beraber oluruz. Aksi halde muhalefet etmeyi de biliriz, eskiden olduğu gibi.'' 
     Bu arada Başkan Hisarcıklıoğlu'na, Kırıkkale Ticaret ve Sanayi Odası Başkanı Emin Örs tarafından gümüş kaplamalı Kırıkkale marka bir tabanca hediye edildi. Tabancanının verilişi sırasında Başkan Hisarcıklıoğlu, ''bu tabancayı birliğimizin defterine kayıt etme şansımız yok. Ama en iyi şekilde saklayacağım. Ancak Allah kullanmayı nasip etmesin'' dedi. Hisarcıklıoğlu ve yönetim kurulu üyeleri daha sonra Kırıkkale Ticaret Borsası'nı da ziyaret ederek, Borsa Başkanı Süleyman Köstekli'den bilgi aldı. Hisarcıklıoğlu'na burada da, Kırıkkale marka çifte av tüfeği hediye edildi. Hisarcıklıoğlu, basın mensuplarının ısrarı üzerine tüfek ile nişan alarak poz verdi. 







</TEXT>
</DOC>
