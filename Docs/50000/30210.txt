<DOC>
<DOCNO> 30210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/siyaset/siy01.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Arınç Erbakan’a çağrı yaptı 
</HEADLINE>
<TEXT>
Herkes beni istiyor 
Milli Görüş’ün "ortak adayı"ı Bülent Arınç, "Benim birleştirici isim olabileceğim yönünde uzlaşma var, bu sesi duyun, kulak verin" dedi 
     ABDULLAH KARAKUŞ Ankara 

     Bölünme aşamasına gelen Milli Görüş’te yeni parti için ismi, "ortak ve birleştirici aday" olarak yoğun şekilde dile getirilen Bülent Arınç, Necmettin Erbakan’a, "Bölünme olmaması için size tarihi görev düşüyor. Bu sesi duyun, kulak verin" çağrısı yaptı. Kurulacak partinin "Türkiye’nin hassasiyetlerini" dikkate alması gerektiğini söyleyen Arınç, "TSK ile kavgalı olmayacağız" mesajı verdi. 
     Arınç dün TBMM parkında, Milliyet’in sorularını yanıtlarken, şunları söyledi 
     HERKES TEDİRGİN İki parti çıkacak olmasından herkes tedirgin. Bir tarafta eski yönetim, bir tarafta Recep Tayyip Erdoğan var. Bu parçalı yapıda benim birleştirici isim olabileceğim yönünde büyük uzlaşma var. Özellikle belediye başkanları, milletvekilleri ve taban bunu istiyor. FP üzerinde etkisi çok büyük olan Sayın Erbakan’ın bu talepleri dikkate almasını bekliyoruz. Yoksa üzücü olaylar olabilir. 
     DERS ALMALIYIZ FP kapatıldı diye ağlayacak halimiz yok. Artık geleceğe bakmamız lazım. FP’den ve geçmişteki partilerden ders alarak Türkiye’de reel siyasetin nasıl yapıldığını göstermeliyiz. Sorunları konuşmak yetmez, önemli olan çözmektir. Bundan sonraki partide Türkiye’deki hassasiyetleri dikkate alan, değişim ve yenilenme taleplerini dikkate alan bir yapı olmalı. FP’de bunlar yapılamadı. 
     TSK ÖNEMLİ Her kesimle uzlaşma ve işbirliğine önem vermeye mecburuz. Türk Silahlı Kuvvetleri TSK Türkiye’nin çok önemli bir gerçeği. Biz hiç bir kurumla kavgalı olmayacağız. Her kurumun kendi yasal şartları içinde, yasada belirtilen konumda olması gerekir. Biz siyaset yapıyoruz. 
     YENİLENMELİYİZ Kendimizi yenilememiz lazım. Gelinen noktada Türkiye’nin ve dünyanın gerçeklerini gözardı edemeyiz. Gerçekçi projeler yapmamız lazım. Yeni parti siyasette rekabet ve yarışı esas alan bir parti olmalı. Siyaset yeni yüzlerle tanışmalı. Yoksa mevcut partilere yeni bir parti eklemek çözüm değil. 
     
Kutan Tayyip Bey yasaklıdır      Edem ALTAN 

     Kapatılan FP’nin Genel Başkanı Recai Kutan, yeni partinin kuruluş ilkelerini açıklarken "Tayyip Bey yasaklıdır. Yasağının kalktığına dair bir karar çıkmış değil. Bir parti kurması söz konusu değil" dedi. Basın toplantısına yenilikçilerin hiçbiri katılmazken, Kutan bu durumu, "Basın toplantısı kararı, teşkilatlarımızdan gelen istek üzerine dün öğleden sonra alındı. Arkadaşlarımızın birçoğu yurtiçi ve yurtdışında oldukları için de buraya gelemedi" diye açıkladı. Parti kurma çalışmalarını hızlandıran yenilikçi kanat ise , Kutan’ın değerlendirmelerini "inandırıcı" bulmadı. Kanadın güçlü isimlerinden Cemil Çiçek, "Yasaklardan şik yet eden bir zihniyetin yasaklardan medet umması düşündürücü" dedi. 
     
     



 SİYASET 














</TEXT>
</DOC>
