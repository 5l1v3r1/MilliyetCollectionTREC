<DOC>
<DOCNO> 16282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko23.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplantıdan notlar.... Toplam 170 gazeteci izledi 
</HEADLINE>
<TEXT>

     Devlet Bakanı Kemal Derviş'in yeni ekonomik programı açıkladığı basın toplantısı büyük ilgi gördü. 
     Basın toplantısını aralarında yabancı gazetecilerin de bulunduğu yaklaşık 170 medya mensubu izledi. Çok sayıda televizyonun naklen yayınladığı basın toplantısını, bazı yabancı misyon şeflerinin de takip ettiği görüldü. 
     Devlet Bakanı Derviş, daha önce açıklanan saatte geldiği Hazine Müsteşarlığı'ndaki toplantı salonunda önce ekonomi kurmaylarıyla birlikte medyaya görüntü verdi. Derviş'in yanında, Devlet Planlama Teşkilatı DPT Müsteşarı Akın İzmirlioğlu, Maliye Müsteşarı Ertan Dikmen, Merkez Bankası Başkanı Süreyya Serdengeçti, Hazine Müsteşarı Faik Öztrak, Dış Ticaret Müsteşarı Kürsad Tüzmen ve Özelleştirme İdaresi Başkanı Uğur Bayar yer aldı. 
     Bakan Derviş, açıklamalarına ''Değerli basın mensupları ve bu programı seyreden sevgili Türk vatandaşları'' diye başladı. Slayt gösterileriyle desteklenen açıklamalarının ardından basın mensuplarının sorularını yanıtlayan Derviş'in yeni ekonomik programı açıkladığı basın toplantısı böylece 1.5 saat sürdü. 
     Soru-yanıt bölümünde Derviş, soru soracak gazetecilerin seçiminde Hazine Müsteşarı Faik Öztrak'tan yardım isterken, toplantı sonrasında yabancı gazeteciler, kendilerine soru sorma hakkı verilmemesine tepki gösterdi. 
     Bu arada Derviş, ''Siyaseti düşünüyor musunuz '' ve ''Telekom'un satışında yabancılara verilecek pay yüzde 50'in altında kalacaksa, Telekom'u nasıl satacaksınız'' sorularını yanıtsız bıraktı. 
     Toplantı devam ederken basın mensuplarının sık sık dışarı çıkarak, haber merkezlerine bilgi ulaştırmaya çalıştıkları gözlenirken, toplantı sonunda dağıtılan ekonomik program metninin basın mensuplarınca alımı sırasında da büyük izdiham yaşandı. 
     




</TEXT>
</DOC>
