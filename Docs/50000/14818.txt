<DOC>
<DOCNO> 14818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur19.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de öz çocuğunu 10 bin dolara satmak isteyen anne yakalandı 
</HEADLINE>
<TEXT>

     İzmir'de bir kadın, 2.5 aylık bebeğini 10 bin dolar karşılığında satmak isterken suçüstü yakalandı. 
     Alınan bilgiye göre, bir istihbaratı değerlendiren Asayiş Şube Müdürlüğü ekipleri, savcılık talimatıyla, bebeğini satmak için aile aradığı öğrenilen Songül Küçük 27 ile çocuk arayan aile görünümünde irtibata geçti ve kadına Efes Oteli'nde randevu verildi. 
     Gasp Büro Amirliği'nde görevli Tolga Özen ve Komiser Yardımcısı Meliha Yılmaz, müşteri gibi davranarak buluşma yerine gitti. Kadın, bir süre sonra 2.5 aylık İlyada isimli bebeği ile otele geldi. Polis, burada bebeğe karşılık önceden seri numaraları alınmış 10 bin doları verdi. Polis, parayı alan Songül Küçük'ü, suçüstü yakaladı. 
     Gürçeşme Semti 3650 Sokak 3 numaralı apartmanın bodrum katında ilk eşinden olan çocukları Sezgin 4 ve Funda Bıyık 6 ile yaşayan Songül Küçük ve bebek, Gasp Büro Amirliği'ne götürüldü. Burada ifadesi alınan Küçük, hiçbir yerden geliri olmadığını, maddi sıkıntı yaşadığını belirterek, ''Çocuklarıma bakabilmek için yapacağım bir şey yoktu'' dedi. 
     Buradan Atatürk Eğitim ve Araştırma Hastanesi'ne kontrole götürülen kadın ve bebeği, işlemleri yapıldıktan sonra adliyeye sevkedilecekler. 
     Emniyet yetkilileri, satılmak istenen bebeğin gayrimeşru olduğunu, eve zaman zaman travestilerin gelip gittiğini söylediler. Kadının bebeğini satacağını komşusu Tandoğan Köksal'a söylemesi üzerine ortaya çıkan olayda, İzmir'e gelen bir televizyon kuruluşunun muhabirleri, müşteri gibi davranarak kadının evinde gizli çekim yaptıktan sonra polis ile işbirliği yaptılar. 
     
     




</TEXT>
</DOC>
