<DOC>
<DOCNO> 41862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/guncel/gun04a.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Manşet terör 
</HEADLINE>
<TEXT>

Dünya basını saldırıları Uygarlıklar arası savaş başladı’ diye verirken, Irak, İran, Filistinliler ve radikal İslamcı örgütler sevinçlerini gizleyemedi Akit gazetesi de bu büyük olayı "Yakan da yanar" başlığıyla yazdı 
     DIŞ HABERLER SERVİSİ 

     ABD 
     Arizona Republic İki dünya savaşından fazla yara almadan çıkan ABD’nin, ruhen ve bedenen saldırıya karşı savunmasız olduğu ortaya çıktı. Bu seferki düşman, diğerlerinden çok daha akıl almaz ve kurnaz. 
     The Washington Post Düşmanın, ABD savunma noktalarının içine kadar girebildiği kanıtlandı. 
     The Houston Chronicle Teröristlere karşı birlik olunması gerekiyor, ABD’nin bunu tek başına yürütmesi mümkün değil. 
     
     İNGİLTERE 
     The Daily Telegraph Yaşananlar, Amerikan filmlerini andırıyordu. Amerikan kültürünü yok etmek isteyen teröristler bile ilhamı bu kültürden alıyor. 
     The Times Yaşanan terör bütün dünyaya yönelik bir saldırıdır ve modern dünyayı kökten değiştirecektir. 
     
     RUSYA 
     Vremya Novosti ABD insanlık tarihinin en kötü terörist saldırısının kurbanı oldu. 
     İzvestiya Dünyada süper güç kalmadı. Uygarlıklar arası savaş başladı. İsa’ya karşı Allah’ın, zengine karşı yoksulun, uygar dünyaya karşı barbarların savaşı. 
     
     FRANSA 
     Le Figaro Yeni savaş. 
     France Soir Terörizmde en kötüsü oldu. ABD, ülkenin sembolü olan hedeflere saldırılarla sarsıldı. 
     Parisien Dünya korku içinde. 
     
     YUNANİSTAN 
     Kathimerini Süper gücün prestiji ve Amerikan halkının morali güçlü bir şekilde zedelendi. 
     Apoyevmatini Görünmeyen düşman ABD’ye savaş ilan etti. 
     Elefteros Tipos ABD, saldırının ertesi günü yaralarını yalayan ve aynı zamanda diş ve tırnaklarını bileyen yaralı bir canavara benziyor. 
     
     İSRAİL 
     Ma’ariv Saldırı radikal İslam örgütlerinin işi. Arkalarında bir devletin de desteği olabilir. 
     Ha’aretz İsrail’deki savunma kaynakları, saldırının sorumlusu olarak Usame Bin Ladin’i görüyor. 
     
     HİNDİSTAN, ÇİN 
     Hindustan Express Dünyanın en güçlü, dünyayı birkaç kez yıkabilecek silahlara sahip ülkesi, birkaç terörist en kutsal Amerikan kuruluşlarını, binlerce kişiyi vururken dehşetle izledi, bir şey yapamadı. 
     South China Morning Post Bu saldırılar, diğer tehditlerin daha gerçek olduğunu ve füze savunma sistemlerinin konuyla ilgisinin olmadığını kanıtladı. 
     



 GÜNCEL 























</TEXT>
</DOC>
