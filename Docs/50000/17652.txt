<DOC>
<DOCNO> 17652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun21.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Sivillere yönelik saldırılara karşıyım" 
</HEADLINE>
<TEXT>

     Filistin lideri Yaser Arafat, Tel Aviv'de pazaryerindeki bomba yüklü aracın infilak etmesinden sonra, sivillere yönelik saldırılara karşı olduğunu açıkladı. 
     Arafat, Belçika Dışişleri Bakanı Louis Michel ile yaptığı görüşmenin ardından, 4 kişinin yaralanmasına neden olan patlamayla ilgili olarak Ramallah'ta gazetecilerin sorularını yanıtlarken, ''Hiç kuşkusuz, ister Filistinli, ister İsrailli olsun, sivillere yönelik operasyonların tamamına karşıyız'' dedi. 
     Bu arada, İsrailli ve Filistinli güvenlik görevlilerinin bugün Gazze Şeridi'nde kısa bir görüşme yaptıkları ve görüşmenin başarısızlıkla sonuçlandığı belirtildi. Filistinli bir güvenlik yetkilisi, ''Bu görüşmeden sonuç alınamadı, çünkü İsrail, önceki gece Refah'taki askerlerini hedef alan saldırıları bahane ederek her şeyi askıya aldı'' dedi. Aynı kaynak, görüşmenin 15 dakika sürdüğünü ve hiçbir konunun ele alınmadığını belirtti. 




</TEXT>
</DOC>
