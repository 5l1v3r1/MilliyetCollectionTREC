<DOC>
<DOCNO> 1464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/spor/ykol.html </URL>
<DATE> 2001/01/10/ </DATE>
<TIME>  </TIME>
<AUTHOR> Doğan Koloğlu  </AUTHOR>
<HEADLINE>
Fatih ve yenilik 
</HEADLINE>
<TEXT>

Doğan Koloğlu 
     Futbol yeni değişim yolunu çiziyor. Fatih Terim’in, Galatasaray’da oluşturduğu hücum futbolu aynı taktik anlayış ve uygulamalarla İtalya’nın sıradan bir takımı olan Fiorentina’yı düşünemeyeceği noktalara yükseltti. Hele hele Batistuta gibi lig gol kralını bu yıl kaybettikleri halde en çok gol atan takımlar arasında olmaları doğrudan kolektif oyunun zaferidir. Son Juventus maçında deplasmanda öyle bir inanç ve psikolojik zenginlik yaşadılar ki maç 3 -3 berabere biterken galibiyeti kaçıran taraf oldular. 
     Bugün antrenörler arası bir klasman ölçümlemesi var. Bu yoruma göre son maçta Fatih’in taktiği takımı diri olduğu müddetçe rakibine teknik üstünlüğünü kabul ettirdi. Yani öncelikle Fiorentinalılar ikili mücadelelere daha çok koşar halde girerken, pozisyonlarda artı zenginlik üreterek avantajlıydılar. Top bölgesinde daha çok Fiorentinalı vardı. Daha kolay paslaştılar. Forvet oyuncuları örneğin Jardel gibi rakibin arkasına saklanmayıp hep kolay pas alınacak ve rakibin önünü kesen "top alanlarında görünme" avantajıyla oynadılar. 
     Fatih, Piontek’ten öğrendiklerinin ötesine geçti. Danimarkalı hoca Avrupa’da 1980’li yıllarda bir yeniliğe imza atmıştı. Avrupa kupasında takımın on kişisini santranın iki kanadında 20 - 25 metreye toplar, isabetli paslarla top çevirir ve önceden belirlenmeyen bir oyuncu hareketliliğin ürettiği bir boşluktan gol için delici deparı yaparken topu önünde görürdü. Bu Piontek özelliğiydi ve o kupada en büyük yenilik kabul edildi. 
     İtalya bugün bile kulüp ve milli takımda az gol pozisyonlu kalabalık defansı bir nevi "kontrollü futbol" oynar. Başarıyı ileride çoğalarak değil bireysel beceri ağırlıklı pozisyonlarla dünyanın en pahalı oyuncularını transfer ederek sağlar. Nitekim Juventuslu İnzaghi’nin Fiorentina maçında dönerek vurduğu şahane vole buna örnektir. İtalya uzun süredir böyle güzel, bol gollü, 3-3 biten maç seyretmedi. İtalya bu kontrollü futbolla dünya şampiyonu oldu. Almanya kalesi önüne "fizik güç" yığarak aynı kontrollü futbolla, "güç tekniği bozar" benzetmesiyle kupa aldı. Ama artık dünya futbolu seyri hoş ve bol gollü maça yöneliyor. Ufukta bu yenilik var. Bu da TV’nin görsel zaferidir. 
     
     


 SPOR 




















</TEXT>
</DOC>
