<DOC>
<DOCNO> 19056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/ekonomi/eko01.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk artık yeter dedi 
</HEADLINE>
<TEXT>

Kemal Derviş ABD’deki finans çevrelerine yaptığı konuşmada sert mesajlar verdi 
     YASEMİN ÇONGAR New York 

     - Halk, 1990’ların politikalarıyla iyiye gidilmeyeceğini artık biliyor 
     - Türk kamuoyu açıklığı, şeffaflığı özlemiş. Doğrular anlatılmalı 
     - Halk reformlara karşı milliyetçiliği öne çıkaranlara inanmıyor 
     - Modern ve Müslüman bir ülke olarak gücümüzü koruyacağız 
     
     Devlet Bakanı Kemal Derviş, uluslararası yatırım ve banka çevreleri ile buluştuğu New York’tan siyasi’ mesajlar verdi ve ekonomik programın gücünü Türk halkının güven, özlem ve desteğinden aldığını’ söyledi. 
     Derviş, halktan bunca fedak rlık isteyen bir ekonomik programın bile, anketlere göre yüzde 60 - 65 oranında destek bulmasının nedenini uluslararası yatırımcılara "Türkiye kavşak noktasında olduğunu hissediyor. Türkiye daha iyiyi hak ettiğini biliyor. Türkiye 1990’ların poltikalarıyla daha iyinin sağlanamayacağını görüyor" diye açıkladı. 
     Türk toplumunun, kendilerine verdiği destekte "ilk günden beri her şeyi açıklayıp, hiçbir şeyi abartmadan ve zorlukları gizlemeden hareket etmelerinin de payı olduğunu" belirten Derviş, "Türk kamuoyu böyle bir açıklığı, şeffaflığı özlemiştir" dedi. Derviş, Türkiye’nin kısa süre içinde enflasyonsuz büyüyen bir ülkeye dönüşeceğine inandığını vurgularken, "Batı, Ortadoğu ve Orta Asya arasındaki köprü görevimizi yerine getireceğiz. Modern ve müslüman bir ülke olarak gücümüzü koruyacağız. Bu gücü toplumsal çeşitliliğimizden ve dünyaya açıklığımızdan alacağız" dedi. 
     
     Telekom’un 99’u özelleşecek 
     Konuşmasında özelleştirmeye ağırlıklı olarak yer veren ve Telekom’un yüzde 99’unun özelleşeceğini vurgulayan Derviş en çarpıcı siyasi mesajını da "Türk halkı, ekonomik reformun karşısına milliyetçiliği çıkartan eski tip popülist propagandalara artık inanmıyor" sözleriyle verdi. 
     Derviş, bu vurguları, dün New York’un ünlü Plaza Oteli’nde, uluslararası finans, sanayi ve iletişim sektörlerinin liderlerinin katıldığı bir yemekli toplantıda yaptı. Dış Politika Derneği ve Amerikan Türk Derneği’nin düzenlediği toplantıya J.P. Morgan Chase, Merrill Lynch, AOL Time Warner, Pfizer, Philip Morris, Salomon Smith Barney, Lehman Brothers gibi şirketlerin üst düzey yetkilileri katıldı. 
     Derviş, ekonomik programı ayrıntılı olarak anlattı ve sağlanan finansman desteğinden dolayı, IMF Başkanı Horst Köhler’e kişisel olarak teşekkür etti. Derviş, Telekom’un özelleştirilmesi, Sivil Havacılık, tarım, bankacılık alanlarında rekabetçi sisteme geçiş ve yolsuzluklarla mücadele konusu üzerinde özellikle durdu. Yolsuzlukları önlemenin yanı sıra, imtiyaz dağıtmayı da engelleyecek yasa çalışmalarının yapılacağını vurgulayan Derviş, Türkiye’nin 2001’in son çeyreğinden itibaren yeniden büyümeye başlayacağını söyledi. 
     Derviş bu büyümenin asıl kaynaklarını da turizm ve ihracatta bulacağını belirtirken, "Turizmde bu mevsim rekora gidiyoruz. Eğer Türkiye’ye gitmeye niyetiniz varsa, rezervasyonunuzu hemen yaptırın" dedi ve Türkiye’nin yılda 10 milyar dolarlık turizm gelirini önümüzdeki 10 yılda her yıl yüzde 15 - 20 artırabilecek potansiyele sahip olduğunu söyledi. 
     
Böyle damadı her kız babası ister      New York’taki toplantıda, Derviş’ten önce söz alan uluslararası finans devi Merrill Lynch’in Başkanı Jacob Frenkel ve J.P. Morgan Chase’in Başkan Yardımcısı Ernst Stern, Derviş’e övgüler yağdırdı. 
     Frenkel, Derviş’in Dünya Bankası’nda çok başarılı olduğunu ve kendisini iyi tanıdığını ancak yakın dostlarına da özel olarak sorduğunu belirtti. Frenkel, Derviş’i tanımlayan sözcükler diye "güvenilir, akıllı, zeki, saygın, çalışkan, globalleşmeyi anlayan, deneyimli, dürüst" sıfatlarını saydı ve "Böyle bir damadı her kız babası ister. Böyle bir bakan her ülke için nimettir" dedi. Merrill Lynch Başkanı, Derviş’ten "Türkiye’ye umut getiren adam" diye söz etti. 
     Stern de uzun yıllar Türkiye ile ilgili çalışma yürüttüğünü belirtirken, Türkiye’ye ilk gidişinde 2.8 liranın 1 dolara eşit olduğunu söyledi ve "Zaman değişti, işte biz de bugün burada bu değişen zamanla ilgili çok önemli bir kişiyi dinlemeye geldik" dedi. Derviş’ten "son 20 yıldır işbirliği yaptığı yakın dostu ve meslektaşı" olarak söz eden Stern, Derviş’in dünyaca ünlü bir ekonomist olduğunu ve özellikle gelişmekte olan ülkelerin piyasalarında engin deneyime sahip bulunduğunu belirtti. 
     Stern, "Her felaketin iyi tarafı olabilir. Türkiye’deki krizin iyi yanı Derviş kalibresindeki bir adamın, Türkiye’ye yardımcı olmaya hazır bulunması" dedi. Derviş’in çok iyi bir başlangıç yaptığını belirtten Stern, Türkiye’nin gücünün, dinamik özel sektöründen, halkın değişim ve modernleşmeye verdiği derin destekten ve IMF’nin öncülüğünde sağlanan uluslararası yardımdan kaynaklanacağını vurguladı. 
     



 EKONOMİ 























</TEXT>
</DOC>
