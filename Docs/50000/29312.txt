<DOC>
<DOCNO> 29312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo02.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Henüz imza atmayan Ümit Karan da Galatasaray idmanında 
</HEADLINE>
<TEXT>

     Galatasaray Futbol Takımı, 2001-2002 sezonunun hazırlıklarına başladı. 
     Florya Metin Oktay Tesisleri'nde, Teknik Direktör Mircea Lucescu yönetiminde yapılan ilk çalışma, yaklaşık 2 saat sürdü. Isınma hareketlerinin ardından düz koşuyla devam eden antrenman, çift kale maçla sona erdi. Yeni transferler Berkant, Ayhan, Mondragon ile henüz resmi sözleşmeye imza atmamasına karşın Ümit Karan, Galatasaray ile ilk antrenmanlarına çıktılar geçen sezon İstanbulspor'da kiralık oynayan Emrah da çalışmada yer aldı. 
     Milli maçlar nedeniyle tatile geç çıkan Bülent Korkmaz, Ergün, Ümit ve Hasan ile işleri nedeniyle Capone ise antrenmana katılmadı. Milli futbolculardan Hasan'ın 30 Temmuz'da başlayacak İsviçre kampına takımla birlikte gideceği, Bülent Korkmaz, Ergün ve Ümit'in ise kampa 4 Temmuz'da katılacakları bildirildi. 
     
     Mondragon'dan kurtarışlar 
     Galatasaraylı futbolcuların yaptığı antrenman oldukça yorucu, ancak zevkli geçti. Çift kale maçta yeni transferlerden Kolombiyalı kaleci Mondragon kurtarışlarıyla dikkatleri çekti Berkant, Ayhan ve Ümit Karan da çalışkan bir görüntü verdiler. 
     Sarı-kırmızılıların ilk antrenmanını, bazı yöneticilerle yaklaşık 500 taraftar izledi. Tesisin kapıları antrenman saatine kadar açılmayınca, dışarıda bekleyen taraftarlar, bir süre trafiği kesip, Fenerbahçe aleyhine tezahürat yaptılar. Taraftarlar, antrenman sırasında ise özellikle yeni transferleri alkışladılar. 
     Sarı-kırmızılılar, yeni sezon hazırlıklarına, yarın çift antrenmanla devam edecekler. 
     Öte yandan, Galatasaraylı futbolcuların bir bölümü, yarın Bakırköy'deki özel Acıbadem Carousel Hastanesi'nde sağlık kontrolünden geçirilecek. 






</TEXT>
</DOC>
