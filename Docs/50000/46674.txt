<DOC>
<DOCNO> 46674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sondun09.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft'a gönderilen mektupta ikinci tahlilde şarbon bulunamadı 
</HEADLINE>
<TEXT>

     Amerikan yazılım devi Microsoft firmasına Nevada'da gönderilen mektupla ilgili ilk tahliller, şarbon mikrobu bulunduğunu, ikinci tahliller ise bulunmadığını gösterdi. 
     Şirket tarafından yapılan açıklamaya göre, şarbon mikrobu bulunduğundan şüphelenilen mektupla ilgili yeni tahliller negatif sonuç verdi. 
     Açıklamaya göre, federal yetkililer, ilkin mektupta şarbon mikrobu bulunduğunu, sonra ise mikrop bulunmadığını şirkete bildirdiler. 
     Federal yetkililerin, bugün yeni tahliller yapacakları ve sonucun kesinleşeceği kaydedildi. 
     Microsoft'un Reno kentindeki şubesine gönderilen şüpheli mektupta pudra bulunduğu görülünce, bunun şarbon bakterisi içerebileceği bildirilmişti. 
     ABD'nin çeşitli bölgelerinde son günlerde birçok şüpheli mektup gönderilmişti. 
     Florida'da üç şarbon vakası görülürken, bir kişi ölmüştü. 
     






</TEXT>
</DOC>
