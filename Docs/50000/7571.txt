<DOC>
<DOCNO> 7571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/soneko03.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa bu hafta yatırımcılarını güldürdü 
</HEADLINE>
<TEXT>

     Hisse senetleri, geçen hafta yatırımcılarına ortalama yüzde 6.53 kazanç sağladı. 
     İhlas Finans Kurumu'nun faaliyet izninin BDDK tarafından kaldırılmasından sonra haftaya moralsiz başlayan Borsa'da, ilk gün yaşanan büyük düşüşle yılın en düşük seviyesi görüldü. 
     Daha sonra toparlayan Borsa, özellikle haftanın son işlem günü olan bugün yüzde 4.15'lik artışın da etkisiyle, en iyi yatırım araçlarından biri oldu. Alternatif yatırım araçlarından yatırım fonlarına katılma belgeleri ortalama yüzde 0.71 oranında artış kaydetti. 
     Altın haftayı düşüşle tamamladı. Külçe altının satış fiyatı yüzde 1.05 azalarak 5 milyon 630 bin liraya, Cumhuriyet altınının satış fiyatı da yüzde 0.52 gerileyerek 38 milyon liraya düştü. 
     Dövizde ise ABD Doları ve İngiliz Sterlini dışındaki döviz birimleri düşüş kaydetti. Doların Türk Lirası karşısındaki haftalık değer artışı yüzde 0.78, Alman Markı'nın değer kaybı ise yüzde 0.43 oldu. 




</TEXT>
</DOC>
