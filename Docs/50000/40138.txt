<DOC>
<DOCNO> 40138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/soneko04.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki durgunluk Asya ekonomilerini vurdu 
</HEADLINE>
<TEXT>

     Amerikan ekonomisinin yaşadığı durgunluğu Asya'ya ihraç ederek, bu ülkeleri kriz ile yüzyüze getirdiği kaydedildi. 
     Dış Ticaret Müsteşarlığı'nın ''Kriz Ekonomileri'' konulu çalışmasında, Asya ülkelerinin 1997-1998 krizinden, ABD ekonomisindeki canlılık ve bilgi teknolojisi ürünleri talebinde yaşanan patlama sayesinde kurtulduğu belirtildi. 
     Çalışmada, bu gelişmenin bölge ülkelerini ihracata daha bağımlı, dolayısıyla global ekonomideki dalgalanmalara karşı daha hassas bir hale getirdiği ifade edildi. Güneydoğu Asya ülkelerinin ihracatının ortalama olarak Gayrı Safi Yurtiçi Hasılaları'nın GSYİH yarısından fazla olduğu kaydedilen çalışmada, bu oranın Malezya'da yüzde 110'a kadar yükseldiği belirtildi. 2000 yılında ABD'nin bölgeden yaptığı bilgi teknolojisi ürünleri ithalatının 130 milyar dolara ulaştığı hatırlatılan çalışmada, bu tutarın Japonya hariç Güneydoğu Asya ülkeleri GSYİH'leri toplamının yüzde 5'ine tekabül ettiği kaydedildi. 
     
     Doğu Asya ekonomileri küçüldü 
     Avrupa ve Japonya'nın da bu bölgeden ve aynı sektörden gerçekleştirdiği ithalat ve Japonya'nın da bir durgunluk içinde bulunduğu gözönünde bulundurulduğunda bu ülkelerin durumunun ciddiyetinin daha iyi anlaşılabileceğinin vurgulandığı çalışmada, Japonya hariç Doğu Asya ekonomilerinin dörtte birinin küçüldüğü kaydedildi. Çin'in ihracatının daha dengeli dağılım göstermesi ve tek sektöre bağımlı olmamasının krizden daha fazla etkilenmesini önlediğinin belirtildiği çalışmada, diğer Asya ülkelerine göre, Çin'de iç talebin daha güçlü olduğuna da dikkat çekildi. DTM çalışmasında, 2001 yılının ilk çeyreğinde Singapur, Tayvan ve Tayland'da Gayrı Safi Milli Hasıla'nın GSMH düşüş gösterdiği de ifade edildi. 
     
     Büyük bir kriz beklenmiyor 
     Çalışmada, tüm bu gelişmeler olumsuz olsa dahi 1997-1998 yıllarındaki gibi bir krizin beklenmediğine işaret edildi. DTM çalışmasında, büyük bir krizin beklenmemesine neden olarak, bölge ülkelerinin 4 yıl önce büyük miktarlarda cari işlemler açığı verirken, bugün cari işlemlerinde fazlalık olması ve döviz rezervlerinin daha yüksek seviyede bulunması gösterildi. 
     Arjantin'in Temmuz ayında yeni bir kriz ile karşı karşıya geldiğinin hatırlatıldığı çalışmada, Arjantin'in 1991 yılında aldığı bir kararla pezoyu dolara bağladığı kaydedildi. Değer kazanan doların Arjantin'in parite eşitliği politikasını son üç yıldır yavaşlayan bir ekonomi ile sürdürebilmesini zora soktuğu belirtilen çalışmada, gelişmelerin Arjantin'in borçlarını geri ödeyemeyeceği endişesi doğurduğu ve bu durumun gelişmekte olan ülkelerin piyasalarına da yayılan bir panik havasını oluşturduğu ifade edildi. 







</TEXT>
</DOC>
