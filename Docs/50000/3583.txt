<DOC>
<DOCNO> 3583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/dunya/adun.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi tanıdık çocuklar 
</HEADLINE>
<TEXT>

Bush yönetiminde kilit görevlere atanan Wolfowitz, Armitage ve Haass, Türkiye ve bölgesiyle yakından ilgili isimler 
     YASEMİN ÇONGAR Washington 

     Bush yönetiminin dış politikasında etkili olması beklenen üç üst düzey göreve, Türkiye ve bölgesini yakından tanıyan isimler atandı. Bu üçlü, savunma bakan yardımcılığına getirilen Paul Wolfowitz, dışişleri Bakan vekili olan Richard Armitage ve dışişlerinde siyaset planlama dairesinin başına gelen Richard Haass’dan oluşuyor. 
     Daha önce savunma bakanlığı, Merkezi İstihbarat Örgütü CIA başkanlığı ve BM büyükelçiliği gibi görevler için de adı geçen Wolfowitz, baba Bush döneminde de savunma bakan yardımcılığı yapmıştı. Wolfowitz, o dönemden hem şimdiki başkan yardımcısı Dick Cheney ile yakın ilişkilere, hem de Türkiye’de siyasetçilerden diplomatlara, akademisyenlerden gazetecilere kadar geniş bir çevre ile yakın diyaloğa sahip. Johns Hopkins Üniversitesi’ne bağlı Uluslararası İlişkiler Okulu’nun SAIS dekanlığını yürütmekte olan Wolfowitz bundan böyle Pentagon’da uluslararası politikadan sorumlu olarak çalışacak. 
     Clinton yönetimini sık sık eleştirmesi ile tanınan Wolfowitz, 1998’de yaptığı bir açıklamada ise, Demokratlar’ın Türkiye politikasına destek vererek, "Ben bu yönetimin politikalarını pek beğenmem, ama Türkiye’nin önemini kavrayarak hareket ediyorlar" demişti. 
     Dışişleri bakan vekilliği görevine ise deneyimli diplomat, Asya uzmanı Armitage getirildi. Armitage da, Türkiye ve bölgesini ilgilendiren makale ve konuşmalarıyla dikkat çekmişti. 
     Brookings Enstitüsü adlı fikir kuruluşunda dış politika bölümünün direktörlüğünü yapan ve daha önce baba Bush döneminde Beyaz Saray’da görev almış olan Haass da, dışişleri bakanlığının "en yaratıcı ve yeni politikalar üretmeye en yatkın" dairelerinden sayılan Siyaset Planlama’nın başına geçiyor. 
     Haass, Beyaz Saray’daki yıllarından itibaren Türkiye ve Ortadoğu konusu ile yakından ilgilenmiş birisi. 
     


 DÜNYA 














</TEXT>
</DOC>
