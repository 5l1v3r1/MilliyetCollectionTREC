<DOC>
<DOCNO> 10726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/yazar/pulur.html </URL>
<DATE> 2001/03/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Demirel köpürmüş 
</HEADLINE>
<TEXT>

     VAY, vay, vay Sayın Demirel köpürmüş, "Bak şu konuşana " başlıklı yazımız o'nu fena halde kızdırmış... 
     1965'ten 2001'e, 36 yıl eder, "Süleyman Bey"le yazılı, sözlü "çok muhabbetimiz" olmuştur, bu üslubuna hiç rastlamamıştık... 
     Demek, iktidarda olmak, ya da iktidarda olmak umudu taşımakla, iktidardan inip iktidar umudunun artık bittiğini anlamak, insanı değiştiriyor. 
     
     BAKIN Demirel neler söylüyor 
     Önce o yazımızın "Bir Hasan Pulur klasiği" olduğunu söylüyor. 
     Buna teşekkür edilir. 
     "Demirel ne zaman ne söylerse Hasan Pulur rahatsız olur " diyor. 
     Peki, rahatsız olup da ne yaparmışız 
     Hemen, 40 senelik dosyamızı açarmışız... 
     Dosyadan "Yollar yürümekle aşınmaz " lafını bulup çıkarırmışız... Oysa Sayın Demirel'in o sözü, "Halkın gösteri ve yürüyüş hakkının savunulmasının bir veciz ifadesi" imiş, herkes öyle anlamış ama, biz hiç anlamamışız... 
     Anlamadığımız, anlamakta güçlük çektiğimiz o kadar şey var ki 
     Mesela, kendi lafını çok beğenip "veciz" diye cilalamayı da hiç anlayamıyoruz. 
     "70 sent hikayesi" de öyleymiş, kaç defa izah edilmiş, ama biz yine bildiğimizi okumuşuz. 
     
     ENFLASYON, devalüasyon ve kalkınmaya gelince... 
     Gerçek şuymuş 
     "1965 - 71 bizim tek parti idare dönemimizdir. 7 kalkınma 5 enflasyonla sağlanmıştır. Bunun başa kakılacak tarafı yoktur. Böyle bir şeyi tekrar başarmak da hiç mümkün olmadı. 
     1975 - 76 - 77 yılları, bizim koalisyonla işbaşında olduğumuz yıllardır. Burada enflasyon sırası ile 10, 15 ve 24'tür. Büyüme de yine 4 civarındadır. Ondan sonraki zaman içerisinde biz, sadece yangın söndürdük." 
     Bir gün insafa gelirsek, biz de bu gerçekleri görürmüşüz ama, "Süleyman Bey"e göre biz, umutsuz vak'ayız, "İnsafa gelmesi beklenmez ya " deyip, kestirip atmış. 
     
     "TÜRKİYE'de hırsızlık vardır ama, her ülkede de vardır " 
     Sayın Demirel kendisine ait bu cümleye de itiraz ediyor. "Söz bundan ibaret değildir " deyip, altını dolduruyor 
     "Hukukun genel prensipleri işkenceye yargısız infaza kapalıdır. 
     Hırsızlık varsa kim, neyi çalmıştır, ispatlanmalıdır. Bu yapılırken de ispatlanıncaya kadar kişi, sanıktır. Kişi, savunma hakkına sahip olacaktır ve tabii hakim tarafından muhakeme edilecektir. Böyle yapılmayıp, mahkemeye lüzum kalmaksızın, yargısız infaz tesis edilirse bu, adalet değildir. Anlatılmak istenen de budur." 
     
     KELEPÇE meselesine gelince... 
     İşte, Sayın Demirel burada haklı... 
     1996'da Başbakan Tansu Çiller'e, 1998'de de Başbakan Mesut Yılmaz'a yazmış, yönetmelikten "kelepçenin vurulacağı haller" arasında yer alan "tevkifi gerektiren suç işlenmişse" ibaresinin çıkarılmasını isteyerek şöyle demiş 
     "Sosyal mevki, yaşlılık, hastalık, gebelik ve benzeri kişisel hal ve özellikleri itibariyle hiçbir tehlike arz etmeyen hükümlü ve tutuklulara kelepçe vurulmasını önleyici yeni düzenlemeler yapılarak, sonucundan bilgi verilmesini rica ederim." 
     Ve dediğiyle kalmış 
     
     DEMİREL, mektubunu "meydan okuyarak" bitirmiş 
     "Ben 12 sene Başbakanlığım esnasında bu ülkenin katrilyonlarını sarf ettim. Seçim meydanlarına çıktım, hesap verdim, kazandım. Askeri müdahalelere muhatap oldum. Kimse bana bir kör kuruşun hesabını sormadı. 
     50 sene devlet hizmetinden sonra veremeyeceğim hiçbir hesabım olmadı. 
     Biline..." 
     Ona ne şüphe Sayın Demirel 
     Sizden değil, sizin akrabalarınızdan hesap soruluyor. 
     Malum, "Akrabanın, akrabaya ettiği" diye bir laf vardır da... 
     
     





Melezleşme ve din 


Kamu bankaları 


CHP’den Paşa da istifa etmişti 


Başörtüsü yasağından hoşlanmam ama... 


Yüzmek ve yürümek 


Hocaların maaşı 


Düşünebilmek 


Bizim gibi... 


Demirel köpürmüş 


Finike, SOS veriyor 


Betil'e yakışır 


Kurtuluş reçetesi "yalap şalap" yazılamaz 


</TEXT>
</DOC>
