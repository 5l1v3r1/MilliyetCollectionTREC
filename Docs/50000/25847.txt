<DOC>
<DOCNO> 25847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/ekonomi/eko06.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura en fazla 19 zam 
</HEADLINE>
<TEXT>

Meclis’e sevkedilen ek bütçe tasarısı uyarınca ikinci yarıdaki memur zammı en fazla yüzde 19 olacak 
     HARUN GÜREK SALİHA ÇOLAK Ankara 

     Ekonomik kriz yüzünden artan faiz yükü ve ödeneklerin yetersiz kalması nedeniyle hazırlanan ek bütçe tasarısı, Meclis’e sevkedildi. Memur maaşlarına ikinci yarıda yapılacak zam toplamı yüzde 19’u aşamayacak. 
     
     Bütçe 78 katrilyon 
     Tasarıyla 2001 bütçesinin 30 katrilyon 80 trilyon lira ödenek ekleniyor. Böylece 2001bütçesinin büyüklüğü 78 katrilyon 140 trilyon liraya ulaşıyor. Bütçenin 42 katrilyon 827 trilyon lira olan gelir bölümü ise 48 katrilyon 200 trilyon liraya yükseltiliyor. Böylece 2001 yılı bütçesi gelir kaleminde 5 katrilyon 373 trilyon liralık bir artış öngörülürken bütçe açığı 29 katrilyon 940 trilyon liraya çıkıyor. 
     
     Faize 24,5 katrilyon 
     Gider bütçesine eklenen 30.8 katrilyon liralık ödeneğin 24 katrilyon 591 trilyon lirası kriz sonrasında artan faiz ödemeleri ile kamu bankalarının görev zararlarının tasfiyesine harcanacak. Ödeneğin 250 trilyon lirası Milli Savunma Bakanlığı’na, 550 trilyonu diğer cari giderlere, 280 trilyonu yatırımlara, 777 trilyon lirası sosyal güvenlik kuruluşlarına, 356 trilyon lirası KİT’lere, 400 trilyon lirası Ziraat ve Halk bankalarına verilecek görevlere, 750 trilyon lirası vergi iadelerine gidecek. Ek ödeneğin 2,3 katrilyon lirası ise personel giderlerine ayrılıyor. Böylece memur maaşlarına yılsonuna kadar yapılacak zamların toplamı en fazla yüzde 19 olacak. 
     



 EKONOMİ 























</TEXT>
</DOC>
