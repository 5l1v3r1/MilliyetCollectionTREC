<DOC>
<DOCNO> 14835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/ekonomi/eko02.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolara fren, borsaya gaz 
</HEADLINE>
<TEXT>

Ekonomiden sorumlu Devlet Bakanı Kemal Derviş’in doların nisan sonu fiyatını 1 milyon 100 bin lira olarak açıklaması, piyasalarda olumlu karşılandı 
     EKONOMİ SERVİSİ 

     Ekonomiden sorumlu Devlet Bakanı Kemal Derviş’in doların nisan ayı sonunda 1 milyon 100 bin liraya oturur açıklaması döviz piyasasındaki yükselişi durdurdu. 
     Salı günü 1 milyon 300 bin liraya kadar tırmanan dolar, Derviş’in açıklamalarının ardından dün 1 milyon 200 bin lira sınırına geriledi. 
     Dolar bankalararası piyasada 1 milyon 190 - 1 mlilyon 230 bin lira aralığında hareket ederken serbest piyasada 1 milyon 205 bin liradan kapandı. Derviş’in açıklamalarını olumlu olarak algılayan bankacılar, somut gelişmeler yaşanmaması durumunda doların 1 milyon 200 bin liranın altına düşürmenin mümkün olmayacağını iddia ettiler. 
     Bankalararası piyasada doların 1 milyon 200 bin liranın altına düştüğü anda bankalardan yoğun talep geldiğini dile getiren bankacılar, doların bugün de 1 milyon 200 bin lira düzeyinde dengeleneceğini iddia etti. 
     
     Borsa 4.18 yükseldi 
     Devlet Bakanı Kemal Derviş’in nisan sonu ideal dolar kurunun 1 milyon 100 bin lira olması gerektiğini söylemesiyle dolarda düşüş borsada yükseliş dün de devam etti. Hisse senetleri yüzde 4.18 değer kazanırken, İMKB - 100 Endeksi de 339 puanlık artışla 8.457’ye yükseldi. İşlem hacmi de yüzde 27 artarak 341.8 trilyon lira olarak gerçekleşti. 
     Hisse senetlerinin son bir haftalık yükselişi yüzde 19.38 oldu. 
     


 EKONOMİ 




















</TEXT>
</DOC>
