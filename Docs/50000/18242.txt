<DOC>
<DOCNO> 18242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur26.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Verdiği çekler karşılıksız çıkınca Faruk Süren için dava açıldı 
</HEADLINE>
<TEXT>

     Galatasaray Kulübü Başkanı ve işadamı Faruk Süren hakkında, Toprak Yatırım Bankası'na verdiği 275 milyar liralık 2 çeki karşılıksız çıktığı gerekçesiyle dava açıldı. 
     İstanbul Cumhuriyet Başsavcılığı'nca hazırlanan iddianamede, Plastaş Plastik Sanayi ve Ticaret A.Ş'nin yetkilileri olan Faruk Süren ile Burak Altunterim'in, Toprak Yatırım Bankası A.Ş'ye, biri 150 milyar lira, diğeri de 125 milyar lira olan 2 çeki 15 Aralık 2000 tarihinde keşide ederek verdikleri belirtildi. 
     İnterbank'ın Gebze Şubesi'ne ait çek koçanından keşide edilen çeklerin, müşteki banka tarafından tahsil edilmek istenmesi üzerine karşılıksız çıktığı kaydedilen iddianamede, şirket yetkilileri Süren ve Altunterim'in, ''3167 sayılı Çek Ödemelerinin Düzenlenmesi ve Çek Hamillerinin Korunmasına İlişkin Kanun''a muhalefet ettikleri öne sürüldü. 
     İddianamede, Faruk Süren ile Burak Altunterim'in, ilgili kanunun 16 1. maddesi uyarınca 6 ay ile 1'er yıl arasında hapis cezasına çarptırılmaları istendi. 
     







</TEXT>
</DOC>
