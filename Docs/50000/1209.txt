<DOC>
<DOCNO> 1209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/soneko01.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji devir sözleşmelerindeki KDV sorunu çözülüyor 
</HEADLINE>
<TEXT>

     Maliye Bakanlığı ile Enerji ve Tabii Kaynaklar Bakanlığı arasında sorun yaratan enerji devir bedellerindeki katma değer vergisi sorunu, ''Enerjiye KDV istisnası'' yoluyla çözülüyor. 
     Maliye Bakanlığı, Enerji ve Tabii Kaynaklar Bakanlığı'na bir yazı göndererek ''Enerji devir sözleşme bedellerinin de yüzde 17 KDV'ye tabi olduğunu hatırlattı. Maliye bakanlığı'nın ''Sözleşmenin imzalandığı gün, KDV'nin yatırılması gerekir'' demesinden sonra başlayan KDV anlaşmazlığı bir dizi toplantıya neden oldu. 
     Maliye Bakanı Sümer Oral ile Enerji ve Tabii Kaynaklar Bakanı Cumhur Ersümer'in ikili görüşmesinde de çözülemeyen KDV sorunu için ilgili kuruluşların bürokratları da ardarda toplantılar yaptı. Bu toplantılarda Enerji Bakanlığı tarafı, enerji devirlerinin satış olmadığını, kiralama niteliği taşıdığını bu nedenle KDV'ye tabi tutulmaması gerektiğini savundu. 
     Enerji yetkilileri, 1997'de Gelirler Genel Müdürlüğü'nün de bu yönde sözlü görüş beyan ettiğini, 1998'de kendilerinin istediği yazılı görüşe 2 yıl yanıt verilmediğini vurgulayarak, ''Biz de sözleşmeleri KDV'siz devire göre hazırladık. KDV'de ısrar edilirse, bazı devirlerin yapılamaması durumu da ortaya çıkabilir'' açıklamasında bulundular. 
     Maliyeciler ise KDV Kanunu gereğince GSM lisans devirleri gibi enerji devir bedellerinin de yüzde 17'lik genel KDV'ye tabi olduğunu, bu çerçevede işletme hakkını alan firmaların bedelin yanı sıra ayrıca KDV ödemesi gerektiğinde ısrar etti. 
     Bu konudaki anlaşmazlık sürerken enerji devir sözleşmelerinde son tarih olan 31 Aralık 2000'e gelindi ve mevcut sorun nedeniyle devirler için 3 aylık ek süre verildi ve devirlerin 31 Mart 2001'e kadar tamamlanması kararlaştırıldı. 
     Maliye Bakanlığı'nın ''Mevcut kanunla KDV alınmak zorunda'' diyerek son sözü söylemesinin ardından bu defa kanunda değişiklik konusu gündeme getirildi. Enerji ve Tabii Kaynaklar Bakanı Cumhur Ersümer, kanun değişikliğinin zorunlu olduğunu her ortamda dile getirdi ve sonuçta enerji devir sözleşme bedellerinden KDV alınmaması için yasal düzenlemeye gidilmesi görüşü benimsendi. 
     Edinilen bilgiye göre, bireysel emekliliğin vergisel boyutunu düzenleyen vergi tasarısının TBMM'de görüşülmesi sırasında verilecek bir önerge ile enerji devir sözleşme bedellerine de özelleştirmede olduğu gibi KDV istisnası getirilecek. Böylece 3 milyar dolar gelir beklenen devir bedellerindeki 510 milyon dolarlık KDV gelirinden feragat edilmiş olacak. 




</TEXT>
</DOC>
