<DOC>
<DOCNO> 40743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/spor/spo05.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYAMIZ KARARDI 
</HEADLINE>
<TEXT>

Son iki dakikasına önde girdiğimiz maçta İsveç’e yenildik. Dünya Kupası finallerine katılma şansımızı baraj karşılaşmalarına bıraktık 
Hakan’la umutlandık, hedefe çok yaklaştık. Ancak Larsson’un golüyle donduk, kaldık. Ardından Andreas Andersson’la yıkıldık 
     BİLAL MEŞE 

     Ne güzel başlamıştık maça. Kulaklarımız, Abdi İpekçi’de, gözlerimiz, Ali Sami Yen Stadı’nda. Maçın ilk onbeş dakikasında oyuna konsantre olamadık... Abdi İpekçi’den gelecek zafer haberini bekledik. İpekçi’den gelen galibiyet, tribünleri ve bizleri ayağa kaldırdı. Basketbol Milli Takımımız, yarı finale kalıp, Dünya Kupası’na gitmeyi garantilemişti. Haberi aldık, maça döndük. İsveç, savunma ağırlıklı oynadı, ilk yarıda bizi adeta uyuttu. Bu yarıda pozisyon bulamadık, İsveç’in savunma duvarını aşamadık. Umutlarımızı ikinci yarıya taşıdık. Kronometre 52’yi gösterdiği sırada Hakan Şükür, herkesi mutlu eden ve Ay - Yıldızlı ekibi ayağa kaldıran golünü attı... Tamam dedik. Grup elemelerinde liderliği ele geçirdik. Aslında iyi de oynadık. Ancak bu mutluluğumuz 36 dakika sürdü. Maçın bitimine iki dakika kalmış. Öyle bir gol yedik ki, inanın kanımız çekildi. Bu kadar emeğin karşılığı böyle basit bir gol olmamalıydı. Rüştü daha ne yapsın O kadar çok kritik pozisyon önledi ki, haklı alkış aldı. Yediği golde yapacağı hiçbir şey yoktu. Ve hemen ardından dağıldık, ikinci golü de yedik. Rakibimizi sevindirdik, biz ise başımız önde soyunma odalarının yolunu tuttuk. 
     Yazık... Hem de çok yazık. Direkt gitmek varken, şimdi baraja kaldık... Bu ekip, bu barajı geçip, Dünya Kupası finallerindeki yerini alacaktır. 
     Üzülmeyin. Futbol bu... Bazen basiretiniz bağlanıyor. İki dakika dişimizi sıkamadık, panikledik, iki gol yedik, grup liderliğini elin oğlu İsveç’e kaptırdık. 
     Ne yapalım... 
     12. dakikada kalemizde ilk tehlike belirdi. Patrick Andersson’un 30 metreden kullandığı serbest atışta Rüştü, topu güçlükle çeldi. 
     49. dakikada Abdullah soldan süratle indi. Arka direğe kesti. Ümit Davala gelişine sert vurdu. Top kalecide kaldı. 
     50. dakikada Mellberg ara pasıyla Allback’ı kaçırdı, golcü futbolcu Rüştü ile karşı karşıya kaldı. Ama Rüştü, bu tehlikeyi de önledi. 
     52. dakikada Ay - Yıldızlı ekibin golcüsü Hakan Şükür, yine klasını konuşturdu. Bu dakikada Abdullah, Arif’i kaçırdı. Arif altı pasın içine kesti, Hakan Şükür, gelişine uçarak topu kalecinin uzanamayacağı köşeye kafayla gönderdi 1 - 0 
     88. dakika Dünya Kupası finallerine direkt katılmak için umutlarımızın bittiği andı. Allback, ceza alanı içinde topu havalandırdı, defansımız seyretti, Larsson kafayla eşitliği sağladı 1 - 1 
     90. dakikada beraberlik golüyle dağılan Ay - Yıldızlılar, İsveç’in galibiyet golüne de engel olamadılar. Bu dakikada Jonson, kendi yarı alanından uzun bir top attı. Andreas Andersson, savunma oyuncularının yokluğunda kafayı vurdu, topu filelere gönderdi 1 - 2 
     
Tarafsız kaldı      İTALYAN hakem zaman zaman sert oyuna izin verdi ama tarafsız kalmayı başardı. Pozisyonlara yakın olmaya çalıştı. Bir yanda Hakem Komitesi Başkanı Şenes Erzik, öte yandan UEFA Başkanı Johansson varken, yanlış yapamazdı. Düdüklerini gereken yerlerde ve doğru olarak çaldı. 
     
Güneş özür dilediMilli Takım Teknik Direktörü, "Türk halkına lider olarak Dünya Kupası finallerine gitme sözü vermiştik. Bunu erteledik" dedi 
     HALİL ÖZER 

     A Milli Takım Teknik Direktörü Şenol Güneş, "Türk halkına bir söz vermiştik. Bu maçı kazanıp, lider olarak finallere gidecektik. Sözümüzü tutamadık. Bu nedenle, Türk halkından özür diliyoruz" dedi. Güneş, "Sözümüzü yine yerine getireceğiz. Sadece biraz erteledik. Baraj maçlarını kazanıp, finallerdeki yerimizi alacağız. Bundan da kimsenin kuşkusu olmasın" diye konuştu. 
     FUTBOLUN hatalar oyunu olduğunu bir kez daha gördüklerini belirten Güneş, "Bitime çok kısa bir süre kala yenildik. Şimdi bu maçı unuttuk. Önümüze bakıyoruz" ifadelerini kullandı. Soyunma odasına giderek oyunculara moral vermeye çalışan Federasyon Başkanı Haluk Ulusoy ise, "Kaybedilmiş hiçbir şey yok. Sadece işi biraz uzattık" açıklamasını yaptı. 
     
Rakip ya Avusturya, ya İsrail      2002 Dünya Kupası’na katılmak için baraj maçı oynayacak Milli Takımımız’ın muhtemel rakiplerinden Avusturya, evinde Bosna Hersek’i 2 - 0 yenerek, 7. Grup’ta ikincilik şansını artırdı. İspanya’nın ardından puanını 14’e çıkarıp, takipçisi İsrail’e üç puanlık fark yaptı. Avusturya, İsrail ile deplasmanda berabere kalsa bile millilerimize rakip olacak. Baraj maçlarının ilki 10 - 11 Kasım, rövanşlar ise 13 - 14 Kasım’da oynanacak. Türkiye, ilk maçını rakip sahada yapacak. 
     
Tılsım bozuldu      MİLLİ Takım’da Hakan Şükür’ün gol attığı maçlarda kaybetmeme geleneği bozuldu. Interli futbolcunun şimdiye dek gol attığı 23 maçtan da Ay - Yıldızlı ekibimiz mağlubiyet almamıştı. 
     
Güneş’le ilk kez      TÜRKİYE, İsveç yenilgisi ile birlikte Şenol Güneş yönetimindeki ilk resmi maçını da kaybetti. Mili takımın başında 14. sınavına çıkan Şenol Güneş, dokuz resmi maç sonrası ilk kez sahadan boynu bükük ayrıldı. Güneş yönetimindeki milliler, 8 resmi maçta, 5 galibiyet, 3 beraberlik almıştı. 
     
50 yıl sonra      İSVEÇ, 50 yıl sonra Türkiye’yi mağlup etti. Ekibimizle bugüne kadar yaptığı 6 maçta, 2 yenilgi, 3 beraberlik alan İsveç, tek galibiyetini 10 Haziran 1951’de Stockholm’deki özel karşılaşmada 3-1’lik skorla almıştı. Ayrıca milliler, son üç yıllık dönemde yine iki maç üst üste kazanamadılar. 
     
Üzücü olay      TÜRKİYE - İsveç maçı öncesinde bir taraftarın kalp krizi geçirmesi üzüntü yarattı. Adının Yusuf Öztürk olduğu öğrenilen taraftar tribünde fenalaştı ve ardından ambulansla hastaneye kaldırıldı. Öte yandan maçın gözlemcisi Deidar Bjornestad’ın, Şeref Tribünü’nden çantası çalındı. 
     
Hakan’a takip      İNGİLTERE’NİN ünlü takımlarından Southamptonlu iki yönetici de karşılaşmayı takip etti. Yöneticilerin, Inter’in satmaya hazırlandığı Hakan Şükür’ü izlemeye geldiği öğrenildi. 
     
Japonlar geldi      DÜNYA Kupası’nın organizasyonunu üstlenen Japonyalı organizatörler maça yakın ilgi gösterdi. Organizasyonun güvenlik birimini oluşturun üç kişilik Japon polis ekibi, güvenlik güçlerinin aldığı önlemleri ve taraftarın davranışlarını yakından takip etti. 
     
Puan Durumu TAKIMLAR O G B M A Y P İsveç 9 7 2 0 17 3 23 TÜRKİYE 9 5 3 1 15 8 18 Slovakya 9 4 2 3 11 9 14 Makedonya 9 1 4 4 11 13 7 Moldova 9 1 3 5 6 17 6 Azerbaycan 9 1 2 6 4 14 5      
     PROGRAM 7 Ekim Moldova - TÜRKİYE, Makedonya - Slovakya, İsveç - Azerbaycan 
     
     



 SPOR 
























</TEXT>
</DOC>
