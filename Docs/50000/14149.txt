<DOC>
<DOCNO> 14149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/ekonomi/eko02.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsacılar çıkışa rağmen temkinli 
</HEADLINE>
<TEXT>

Piyasanın siyasetçilerin iki dudağı arasına sıkıştığını belirten uzmanlar, borsanın cuma günü yüzde 12 artmasına karşın temkinli olunması gerektiğini söylediler 
     EBRU SUNGUR 

     Bütün antenlerini Ankara’ya çevirmiş olan borsadaki cuma günkü yüzde 12’lik çıkışa karşın, borsacılar iyimser olmak için çok erken olduğu görüşünde birleşiyor. Uzmanlara göre, Derviş’in "Bütün yasalar çıkmasa da olur", FP’nin "Yasaların çıkması için çalışacağız" açıklamaları borsadaki çıkışı başlattı. Ancak borsaya gelen tepki alımları da en az olumlu beklentiden kaynaklananlar kadar güçlüydü. 
     
     Yükseliş yasalara bağlı 
     Uzmanlar, bu haftanın ilk günlerinde de olumlu havanın devam edebileceğini, endekste cuma günkü kadar sert olmasa da yükseliş görülebileceğini belirttiler. Ancak, bu yükselişin borsanın hükümete olan güveninin güçlendiği anlamına gelmeyeceğinin altını çizen uzmanlar, piyasanın h l çok hassas dengeler üzerinde durduğunu, bu dengelerin de siyasetle doğrudan ilişkili olduğunu vurguladılar. 
     Finans Yatırım Genel Müdür Yardımcısı Emre Yiğit, "Cuma günkü hareketin bu hafta da devam etmesi için yasalardan bir ya da birkaçının Meclis’e teslim edilmesi gerekiyor" dedi. 
     
     Enflasyon belirleyici olacak 
     Ata Portföy Yönetim Genel Müdürü Tayfun Oral, borsanın yükselişinde mart ayı enflasyon rakamının da etkili olacağını söyledi. Oral, "Borsa yüzde 10’luk enflasyon rakamına kendini hazırladı. Ancak yüzde 10 - 15 arasında çıkacak enflasyon, moralleri bozar" diye konuştu. 
     Deniz Yatırım Genel Müdür Yardımcısı Fatih Arabacıoğlu ise bu ortamda para kazanmak değil, pozisyon korumak önceliğiyle hareket edilmesi gerektiğini belirtti. Arabacıoğlu, özellikle son yükselişte borsanın spekülasyona çok açık hale geldiğinin görüldüğünü kaydetti. 
     Cuma günkü yüzde 12’lik çıkışta spekülatörlerinin etkisinin büyük olduğuna katılan Eczacıbaşı Menkul Değerler Portföy Yönetim Müdürü Nurgül Yılmazkaya da yatırımcılara portföylerinin yüzde 30’unu hisse senedine, yüzde 70’ini de repo ya da kısa vadeli mevduata yönlendirmeleri önerisinde bulundu. 
     
     Uzmanlardan 10 öneri 
     1- Paranızı farklı yatırım araçlarına bölerek riski dağıtın. 
     2- Önümüzdeki dönemde reel faizler yüksek seyredecek. Portföyünüzde faize de yer verin. 
     3- Kısa vadeli yatırımlarınızı olabildiğince likit tutun. 
     4- Yüksek fiyatlardan alıp şimdiye kadar tuttuğunuz hisselerinizi bu fiyatlardan satmayın. 
     5- Uzun vadeli olarak ise artık hisse almanın zamanı geldi. Borsa endeksi geçen hafta dolar bazında 0.66 sentleri gördü. 
     6- Ancak hisse almak için aceleci olmayın. Önce sıkı bir incelemeye tabi tutun. 
     7- Ucuzluk hisse alırken ilk kriteriniz olmasın. Ancak şu an çok ucuz olan İMKB - 30 Endeksi hisselerini gözden geçirmeyi de ihmal etmeyin. 
     8- Krizin reel sektöre de yansıdığını unutmayın. Mali yapısı güçlü, borçluluğu az, likit şirketlerin hisselerini seçin. 
     9- İthalatı sınırlı olup, ihracat ağırlıklı şirketlerin hisselerine, cam, çimento, enerji sektörü hisselerine incelemenizde yer verin. 
     10- Yatırım kararlarınızı verirken aracı kurumların araştırma ve portföy yönetim bölümlerinden danışmanlık hizmeti alın. 
     


 EKONOMİ 
















</TEXT>
</DOC>
