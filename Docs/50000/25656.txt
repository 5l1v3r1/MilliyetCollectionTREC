<DOC>
<DOCNO> 25656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/ekonomi/eko02.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökalp bu kez karıştıramadı 
</HEADLINE>
<TEXT>

Hububat fiyatlarındaki ısrarıyla sıkıntı yaratan Tarım Bakanı Gökalp’in Mera Fonu konusundaki direnci sonuç vermedi 
     ELÇİN ERGÜN Ankara 

     Yüksek Planlama Kurulu YPK , Başbakan Bülent Ecevit’in başkanlığında dün toplandı. Mera Fonu kapatılacak fonlar arasından çıkartılmazken, aralarında tartışmalı tütün yasa tasarısının da bulunduğu beş tasarı Bakanlar Kurulu’nda onaylandı. 
     Başta üç lider ve Devlet Bakanı Kemal Derviş olmak üzere birçok bakanla 60 bürokratın katılımıyla yapılan toplantının başında, DPT Müsteşarı Akın İzmirlioğlu, ekonomideki gelişmelere ilişkin bir sunum yaptı. Edinilen bilgilere göre, niyet mektubunda yerine getirilen ve getirilmeyen taahhütleri sıralayan İzmirlioğlu, enflasyonun yaz aylarında düşmesini beklediklerini söyledi. 
     
     Bakanlar çözüm aradı 
     Daha sonra söz alan Devlet Bakanı Tunca Toskay, Eximbank kaynaklarının yetersiz olduğunu belirterek, "İhracatın önünü açmak istiyorsak, mutlaka kaynak aktarmak zorundayız" derken Bayındırlık ve İskan Bakanı Koray Aydın, dış kredi ile yürütülen otoyol gibi altyapı projelerinde KDV ve kur farklarının sıkıntı yarattığını söyledi. Aydın, kur farkları nedeniyle 40 - 50 trilyonluk ödeneğe ihtiyaç olduğunu kaydetti. 
     Başbakan Bülent Ecevit ise yeniden yapılandırılan kamu bankalarının şubelerinin kapatılmasında hassas olunması gerektiği uyarısında bulundu. 
     
     İhracata önem 
     Ecevit, yaptığı açıklamada, reel sektörün, özellikle de ihracatın gereksinmelerine öncelik verilmesinin kararlaştırıldığını belirtti. Ecevit, tütün, uluslararası tahkim, banka birleşmelerinde vergi kolaylığı, bazı fonların kapatılması ve ek bütçe tasarılarının bakanlar tarafından imzalandığını açıkladı. 
     Fonların tasfiyesine ilişkin tasarıda Tarım Bakanı Hüsnü Yusuf Gökalp’in Mera, Devlet Bakanı Tunca Toskay’ın Serbest Bölgeler fonlarının kapatılmamasına ilişkin itirazları kabul görmedi. 
     
     YPK’da alınan kararlar 

</TEXT>
</DOC>
