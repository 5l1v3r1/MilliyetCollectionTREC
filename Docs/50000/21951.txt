<DOC>
<DOCNO> 21951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sondun16.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'deki saldırı da saldırganı fark eden çocuk "Bak baba terörist" 
</HEADLINE>
<TEXT>

     İsrail'de bugün meydana gelen bombalı intihar eyleminden önce, saldırganı görerek şüphelenen genç bir kadın, yanındaki babasına fısıltıyla ''Bak baba, bir terörist'' dedi. 
     İsrail radyosuna açıklama yapan, görgü tanığı Şibolet Abudi, patlamadan hemen önce babası Dudi'yle birlikte saldırganı görerek şüphelendiklerini ve polis çağırdıklarını söyledi. 
     Şibolet, sokakta Araplara benzeyen bıyıklı, iyi giyimli, üzerinde büyük bir ceket olan bir adam gördüğünü anlattı. Şibolet, babasına dönerek fısıltıyla ''Bak baba, bir terörist'' dediğini, saldırganın kendisine soğuk bir bakış attığını kaydetti. 
     Şüphelinin patlayıcılarla dolu kemeri olduğunu farkettiklerini ve daha sonra alış veriş merkezine girdiğini anlatan Şibolet, o anda korktuklarını söyledi. 
     Baba Dudi Abudi de, ince yapısı olmasına karşın garip büyük ceket giyen şahıstan şüphelendiğini, bu kişinin terörist olabileceğinden emin olduğunu ve hemen cep telefonuyla polisi aradığını, ancak polisin hemen gelmediğini belirtti. 
     Donmuş bir halde olayı izlediğini anlatan Abudi, eğer bir silahı olsaydı, saldırganı vuracağını belirterek, ''Böylece çok sayıda insanı kurtarabilirdim'' dedi. 
     Abudi, saldırganın alışveriş merkezinin önüne geldiğini, soğukkanlı olduğunu, güvenlik nedeniyle önce içeri girmediğini, birkaç defa gidip geldikten sonra girişe geldiğini ve büyük bir patlama duyduklarını söyledi. 
     Polis yetkilisi Aharon Franco da, şüpheli bir kişiden ihbar telefonu aldıklarını, patlama olduğu zaman da devriye arabasının yolda olduğunu açıkladı. 
     Hamas militanı olduğu belirtilen intihar komandosunun bugünkü saldırısında, militanla 4 İsrailli ölmüş, 50'den fazla kişi yaralanmıştı. 







</TEXT>
</DOC>
