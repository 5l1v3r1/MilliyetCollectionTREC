<DOC>
<DOCNO> 42277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/yasam/yas03.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura Müslümanlara kesildi 
</HEADLINE>
<TEXT>

ABD’deki saldırıların ardından dünyanın çeşitli kesimlerinde Müslümanlara yönelik sözlü ve fiili saldırılar tırmandı. Tepkiler yakıcı’ boyutlara ulaştı... 
     DIŞ HABERLER SERVİSİ 

     ABD’ye yapılan korkunç terör eyleminin ardından suçlu’ arayan, suçluları bulamadıkça öfkelenenler dünyanın dört bir yanında Müslümanlara yönelik sözlü ve fiili saldırılara başladı. Bu gelişmeler karşısında bir açıklama yapan eski Dünya Ağır Sıklet Boks Şampiyonu Muhammed Ali, yapılanların tüm Müslümanlara mal edilmesinin çok yanlış olduğunu söyledi. Sokaktaki Amerikalıya seslenerek, önyargılı hareketlerden kaçınılması çağrısında bulunan Muhammed Ali "Ben hem Müslüman hem de Amerikalıyım" dedi. 
     
     Taşlı saldırı ve tacizler 
     Başta ABD olmak üzere Kanada, Avustralya ve Avrupa’da Müslüman halka karşı düşmanca tavırların arttığı bildiriliyor. ABD’de Detroit, Miami, Boston, Chicago, San Francisco, Los Angeles ve New York’ta camilere taşlı saldırılar düzenlendi, yolda yürüyen uzun etekli, başı örtülü kadınlar ve çocukları tacize uğradı. 
     
     Tehdit mesajları... 
     New York’ta 75 yaşındaki sarhoş bir Amerikalı arabasını Pakistanlı bir kadının üzerine sürdü ve "Ülkemi mahvettiniz, seni öldüreceğim" diye bağırdı. Chicago’da 300 kişi Amerikan bayrakları taşıyarak bir camiye yürüdü. Virginia’da Müslümanların telesekreterlerine "İnşallah hepiniz ölürsünüz" diye tehdit ve hakaret mesajları bırakıldı. 
     Kanada’nın Ontario kentinde Kuveytli 5 küçük öğrenciye hakaretler yağdırılarak tacizde bulunuldu. Avustralya’da bir okul otobüsü durdurularak tehdit edildi. 
     ABD’de yaşayan 7 milyon Müslüman’ın Amerikan vatandaşı olduklarını ve ülkeye bağlılıklarını kanıtlamak için kan bağışı kampanyası başlattıkları bildiriliyor. 
     
Kurbanlar için dua ediyorlar      Onlar Bulgaristan’da yaşayan Müslümanlar, New York’a yapılan hava saldırısının ardından hayatlarını kaybeden Amerikalılar için dua ediyor, namaz kılıyorlar. İlk gün ekranlara yansıyan saldırılara sevinen Filistinliler’ görüntüsünün aksine Türkiye dahil dünyanın pek çok yerinde Müslümanlar terör kurbanları için ağlıyor.... 
     
Türklerin camisi koruma altında      Dünya Ticaret Merkezi’nin saldırıya uğramasından sonra ABD genelinde camilere yapılan saldırılar, New York ve New Jersey’de yaşayan Müslümanların korkulu rüyası haline geldi. New Jersey’in Paterson bölgesinde de, genellikle Türklerin gittiği Ulu Cami üstte , polis kontrolüne alındı. 24 saat polis gözetiminde kalacak caminin imamı Fevzi Kılıç, şu ana kadar bir tehdit ya da saldırıyla karşılaşmadıklarını kaydetti. Korumayı New Jersey Belediye Başkanı’nın tahsis ettiğini söyleyen Kılıç, "Paterson’da Araplar’ın gittiği camilere küçük çapta saldırı olmuş. Sokakta da birkaç kişiye saldırmışlar" diye konuştu. 
     



 YAŞAM 















</TEXT>
</DOC>
