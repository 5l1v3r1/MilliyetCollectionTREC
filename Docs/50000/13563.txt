<DOC>
<DOCNO> 13563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/siyaset/asiy.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
PICASSO’CU MİLLETVEKİLİ MUSTAFA BAYRAM SUSURLUK ÇETESİNE DE AŞİNA ÇIKTI 
</HEADLINE>
<TEXT>
Bir Susurluk’la ilişkisi eksikti 
Polis kayıtlarında sık sık adı geçen Van Milletvekili Mustafa Bayram 1997'deki bir röportajında Çatlı'nın nezaketini, Topal'ın neden öldürüldüğünü anlatıyor 
     BELMA AKÇURA İstanbul 

     TBMM'de dokunulmazlığı kaldırılan Bağımsız Van Milletvekili Mustafa Bayram'ın Susurluk'la da bağlantılı olduğu ortaya çıktı. Aktüel Dergisi'nin 1997'de yaptığı bir söyleşi de Bayram, Yeşil'in kendisinden 500 bin mark fidye istediğini, Abdullah Çatlı'nın ise çok "efendi" olduğunu dile getiriyor. Bayram, söyleşide uyuşturucu kaçakçısı Behçet Cantürk'ün Susurluk kazasında ölen polis Hüseyin Kocadağ tarafından öldürüldüğünü öne sürüyor. İşte Bayram'ın açıklamalarından satırbaşları 
     Vanlı işadamı Senar Er'den fidye isteyen Özel Harpçı Nafiz Karacan'ı, Er'le birlikte geldiği Ankara Stad Oteli'nde tanıdım. 
     Çatlı'yı Şanlıurfa vekili Sedat Edip Bucak'ın odasına girip çıkarken birkaç kez gördüm. Allah var, son derece saygılı davranıyordu. 
     
10 trilyonu vermedi...      Avukatım Medet Serhat’tan da fidye istediler. Vermedi ve 15 gün geçmeden öldürüldü. 
     Savaş Buldan kumar tutkunuydu. Sabah erken saatlerde zorla kumarhaneden çıkarıyorlardı. Bu nedenle kolu bile kırıldı. 
     Ömer Lütfü Topal, kumarhanelerinden çok para kazandı. Bunlar da onun peşine düştü. İsim veremem ama üst düzeydeki bazı kişiler, Topal'dan önce üç trilyon, sonra altı trilyon alıyor. 10 trilyon daha istiyorlar. Bu parayı vermedi ve öldürüldü. 
     
Polis kayıtlarının vazgeçilmez ismi      1979 Van - Başkale'de uyuşturucu kaçakçılığı. 
     1980 Kilis'te ele geçirilen eroinin satıcısı olduğu iddiası. 
     1983 Van'da uyuşturucu işinden ailesinden 14 kişi gözaltına alındı. 
     1986 İstanbul'da ele geçirilen eroin soruşturmasında Halil Havar'la birlikte gözaltına alındı, serbest bırakıldı. 
     1987 İstanbul'da eroinden tutuklandı, serbest bırakıldı. 
     1988 Başkale'de eroin satışına aracılık gerekçesiyle aranınca firar etti. 
     1994 Başkale'de ele geçirilen başka bir eroin olayında hakkında gıyabi tutuklama kararı çıkartıldı. 
     1997 Van'da cinayet. Aftan yararlandı. 
     1999 İstanbul'da tarihi eser kaçakçılığı suçundan dokunulmaz- lığının kaldırılmasını talep edildi. 
     
Kayıplara karıştı      Yasama dokunulmazlığı kaldırılan Mustafa Bayram sırra kadem bastı. Önceki akşam Meclis garajından kendisine ait olmayan bir otomobille çıkan Bayram, lojmanlardaki evine gitmedi. Öte yandan dokunulmazlığın kaldırılmasıyla ilgili karar, dün Resmi Gazete'de yayınlanmak üzere Başbakanlık'a gönderildi. Bayram isterse 7 gün içinde kararların iptali için Anayasa Mahkemesi'ne gidebilecek. 
     


 SİYASET 











</TEXT>
</DOC>
