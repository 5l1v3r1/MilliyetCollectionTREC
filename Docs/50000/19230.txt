<DOC>
<DOCNO> 19230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur12.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerindeki uygulamaları kurullar izleyecek 
</HEADLINE>
<TEXT>

     Cezaevlerindeki sorunların çözümüne toplumun katkısının ve yönetimde şeffaflığın saflanmasını öngören "Ceza İnfaz Kurumları ve Tutukevleri İzleme Kurulları Yasa Tasarısı", TBMM Adalet Komisyonu’nda kabul edildi. 
     Tasarı, bulunduğu yargı çevresinde infaz kurumu veya tutukevi olan her adli yargı adalet komisyonunca bir izleme kurulu oluşturulmasını öngörüyor. 5 üyeden oluşacak kurulun üyeleri, 4 yıl görev yapacak. 
     İzleme kurullarına seçilecek kişilerde Devlet Memurları Kanunu’nda öngörülen koşulların yanı sıra 35 yaşını doldurmuş olmak, herhangi bir siyasi partide görevi bulunmamak, kişisel nitelikleri ile dürüst, güvenilir ve ahlaklı tanınmış olmak koşulları aranacak. 
     Kurul üyelerinin tıp, eczacılık, hukuk, kamu yönetimi, sosyoloji, psikoloji, sosyal hizmetler ve benzeri alanlarda en az dört yıllık yükseköğretim kurumlarından birini bitirmesi mesleğiyle ilgili kamu kurum ve kuruluşlarında ya da özel sektörde en az on yıl çalışmış olması koşulu da aranacak. 
     Ceza infaz kurumları ve tutukevleriyle ilgili hukuki ilişkilere taraf olanlar, tutuklu yakınları kurul üyeliğine seçilemeyecekler. Kurul üyeleri andiçerek görev başlayacaklar. İzleme kurulu en az 2 ayda bir olağan toplanacak, başkanın istemi üzerine olağanüstü toplantı yapılabilecek. 
     Tasarıya göre, izleme kurulları, kanunla verilen diğer görevlerin yanı sıra şu işlemleri yapmakla yetkili olacak 
     -Ceza infaz kurumları ve tutukevlerindeki infaz işlem ve faaliyetlerini yerinde görmek, incelemek, yöneticilerden bilgi almak, hükümlü ve tutukluları dinlemek. 
     -Hükümlü ve tutukluların sağlık ve yaşama koşulları, iç güvenlik, sevk ve nakil işlemleriyle ilgili aksaklık ve eksiklikleri yetkili mercilere bildirmek. 
     -Aldıkları bilgileri değerlendirerek üç ayda bir rapor düzenlemek, raporun birer örneğini Adalet Bakanlığı ile izleme kurulunun bulunduğu infaz hakimliği ve Cumhuriyet Başsavcılığı’na, gerektiğinde ayrıca TBMM İnsan Haklarını İnceleme Komisyonu Başkanlığı’na göndermek. 
     İzleme kurulu üyeleri, görevleri sırasında edindikleri bilgileri ve raporları izin almadan açıklayamayacaklar. Seçilme koşulunun yitirilmesi, bir yıl içinde iki toplantıya katılınmaması, üyelikle bağdaşmayan işlerle uğraşılması durumunda kurul üyeliği düşecek. 
     İzleme kurulu üyelerine toplantı başına 2 bin rakamının memur maaş katsayısıyla çarpımı sonucu bulunacak miktar kadar huzur hakkı verilecek, ancak ayda en çok 2 toplantı için ödeme yapılacak. Bakanlar Kurulu, katsayı rakamını 2 katına kadar arttırabilecek. Kurul üyelerinin görevleri nedeniyle işledikleri suçlar hakkında devlet memurlarına ilişkin hükümler uygulanacak. 
     İzleme kurulları, yeni düzenlemenin yürürlüğe girdiği tarihten itibaren altı ay içinde oluşturulacak ve çalışma esasları yönetmelikle belirlenecek. 
     
     







</TEXT>
</DOC>
