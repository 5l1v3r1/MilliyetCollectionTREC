<DOC>
<DOCNO> 13817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko27.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Hızlı ve kararlı davranırsak krizden çıkarız" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, New York temaslarının, Türkiye’nin hızlı ve kararlı davrandığı takdirde, krizden süratli çıkış şansını henüz yitirmediği izlenimini verdiğini bildirdi. 
     Merkezi New York’ta bulunan uluslararası finans kuruluşlarıyla temaslarda bulunan TÜSİAD heyetinin başkanlığını yapan Özilhan, yazılı bir açıklama yaptı. 
     Özilhan, TÜSİAD’ın uluslararası finans kuruluşlarıyla New York’ta yapmış olduğu temaslarda, Arjantin örneği verilerek, mali kriz açısından Türkiye’den daha kötü durumda olan ülkeler bulunduğuna dikkat çekildiğini ve mali piyasaları bir an önce işleterek güven ortamını tesis ettiği takdirde, rating ölçüleri ciddi anlamda gerilememiş olan Türkiye’nin ekonomik krizden çıkış sağlayabileceğinin ifade edildiğini belirtti. 
     Tuncay Özilhan, "Heyetimizin New York temasları, Türkiye’nin hızlı ve kararlı davrandığı takdirde, krizden süratli çıkış şansını henüz yitirmediği izlenimini vermiştir" dedi. Fazilet Partisi’nin FP TBMM’den acilen çıkması gereken yasalarla ilgili olarak hükümete tam destek vereceğini açıklamasının, konunun partilerüstü bir yaklaşım gerektiren bu dönemde, TBMM’nin üstüne düşenleri yerine getirmesi için gerekli ortamı sağlamak açısından bir fırsat olarak değerlendirilmesi gerektiğini vurgulayan Özilhan, "TÜSİAD, siyasilerimizin Türkiye’deki durumun aciliyetini, ciddiyetini ve vehametini kavradıklarını görme arzusundadır" dedi. 
     
     




</TEXT>
</DOC>
