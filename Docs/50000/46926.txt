<DOC>
<DOCNO> 46926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/spor/yurundul.html </URL>
<DATE> 2001/10/15/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Kumar kazandı 
</HEADLINE>
<TEXT>

     Rize’de futbol adına ortaya olumlu şeyler koyamayan Fenerbahçe, skor dezavantajına da düşmesine rağmen ikinci devrede attığı gollerle hayati önem taşıyan üç puanın sahibi oldu. Eldeki kadronun her zaman vurguladığımız gibi hassas yapısı var. Mustafa Denizli de sürekli değişik takım tertibi sahaya sürünce kolektif bütünlük sağlamak mümkün olmuyor. Rize karşısında orta sahanın ortasında ilk devrede Johnson ile Hakan görev yaptı. İleride de Serhat - Oktay çift santrfor rolündeydiler. Herkes birbirine yabancı idi. Bunlara ilaveten sürekli sol çizgide görev yapan Rapajiç, ilk defa iki forvetin arkasından serbest oynayınca iş iyice çorbaya döndü. Hakan ve Oktay’ın belirgin kondisyon eksikliği de ayrıca handikap teşkil ediyordu. Erken yenen golden sonra ne hücum etkinliği sağlanabildi, ne de savunma güvencesi. Ofansif girişimlerde plan - program yoktu. Alışılmış pres yetersizliğinden rakip defansın yerleşme düzeni arızaya uğratılamıyordu. 
     İkinci yarıda Mustafa Denizli adeta kumar oynadı, ama kazandı. Üç oyuncu değişikliği birden yaptı. Görev yerleriyle oynadı. Johnson üçlü defans blokuna, Rapajiç de gerçek yerine geçti. Abdullah da orta saha kimliğine soyundu. Bir teknik direktör taşlarla bu kadar oynuyorsa, demek ki kafasında düşündüğü şeyler çok bilinmeyenli bir denklem. Skor avantajına sahip Rizespor, elverişli ortamı ikinci bir golle değerlendiremeyince Fenerbahçe, arka arkaya bulduğu gollerle kimse bir şey anlamadan maçı kazanıverdi. Andersson da rakip savunmanın yerleşme düzenini bozarak galibiyette pay sahibi oldu. 
     Bu galibiyet önemliydi. Ancak takımda çok büyük saha içi arızaları var. Denizli’nin şunu iyi bilmesi lazım ki, her maç bu kadar oyuncu ve görev yeri değişiklikleri ile sağlıklı bir saha içi düzeni oturtmak kesinlikle mümkün değil. Bunlara tedbir gelmezse işler yine çıkmaza girer. 
     Rizespor, hırslı ve kazanma azmi içindeydi. Ama bir türlü üzerlerindeki baskı dolayısıyla sahaya kolektif olgunluk yansıtamadılar. Bilhassa uzun süre galip oynamalarına ve Fenerbahçe’nin risk almasına rağmen üretkenlik sağlayamadılar. Orta sahada Ümit ile Devran gayesiz koşularla icraat değil, telaş sergilediler. İkinci devre yorgunluktan geriye de dönmeyince savunma güvencesini yokettiler. Teknik Direktör Pecze’nin en büyük yanlışı Fenerbahçe’nin ikinci yarıda Abdullah’ın orta sahaya geçmesiyle bıraktığı sol kanadından kanat kombinezonları yapmayı düşünmemesiydi. 
     Erol Ersoy genelde çok başarılı bir yönetim gösterdi. Ancak Fenerbahçe’nin ilk golünde ofsayt tereddüdümüz var. Sevabı - günahı yardımcı hakeme ait. 
     



 SPOR 


























</TEXT>
</DOC>
