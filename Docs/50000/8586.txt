<DOC>
<DOCNO> 8586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sonspo07.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan takımlarının tümü UEFA Kupası'ndan elendi 
</HEADLINE>
<TEXT>

     İtalyan takımların tümünün UEFA Kupası'ndan elenmesi ve SS Lazio'nun da Avrupa Şampiyonlar Ligi'nde grupta umudunun tükenmesi sonrasında İtalyan basını, ''İtalyan futbolunun gururunu koruyacak bir tek Milan kaldı'' dediler. 
     UEFA Kupası'nda dün yapılan 4. tur rövanş maçları sonrasında İtalya'nın AS Roma, AC Parma ve FC Inter takımları elendi. İspanyol CD Alaves karşısında kendi sahasında 2-0 yenik duruma düşen FC Inter'de, maçta çıkan olaylar sonrasında hakem maçı yarıda keserken, FC Inter'e UEFA'dan büyük ceza gelmesinin de söz konusu olduğu bildirildi. 
     FC Inter'deki Türk temsilcisi Hakan Şükür, CD Alaves karşısında kadro yer almasına karşın oyuna girmezken, 3 oyuncu değişikliği hakkını kullanan teknik direktör Marco Tardelli, Hakan yerine Uruguaylu Pacheco'yu oyuna almayı tercih etti. 
     İtalyan basını da bugün FC Inter'in elenmesini ve taraftarların çıkardığı olayları manşetlerinden verdi. La Gazzetta dello Sport Gazetesi, ''Inter felaket'' başlığını atarken, ''Inter, tüm alanlarda yitiriyor. Mavi-siyahlılar, düş kırıklığına uğratıyor ve Alaves'in 2. golü sonrasında taraftarların öfkesi patlıyor'' denildi. 
     Corriere dello Sport Gazetesi de ''Inter'de çifte utanç'' başlığını kullanırken, Milano ekibinin yalnızca elenmekle kalmayıp, çıkan olaylarla İtalya'nın adını da kötü biçimde duyurduğu belirtildi. Gazete, tüm İtalyan takımlarının elenmesi sonrası dün geceyi adeta ''kabus'' olarak gösterip, Tardelli'nin istifa edebileceğini ileri sürdü. 
     Tutto Sport Gazetesi de, ''Inter ne utanç '' derken, iç sayfasında FC Inter'de utancın artık sonunun bulunmadığı, CD Alaves karşısında çöküntüye uğrayarak taraftarları da çileden çıkardığını yazdı. 
     




</TEXT>
</DOC>
