<DOC>
<DOCNO> 4804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sondun07.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus diplomat ABD'ye sığındı 
</HEADLINE>
<TEXT>

     Rusya'nın BM Daimi Temsilciliğinde görevli birinci katip düzeyindeki bir diplomatın ABD'ye sığındığı bildirildi. 
     Amerikan kaynakları, diplomatın kimliğini Sergey Tretyakov olarak açıkladılar. Tretyakov'un geçen Ekim ayında New York'taki BM merkezindeki görevini terkederek Washington'a gittiği ve Amerikan makamlarıyla temas kurarak bu ülkede kalmak istediğini bildirdiği kaydedildi. 
     Amerikan diplomatik kaynakları, Washington'un durumdan Moskova hükümetini haberdar ettiğini bildirdiler. Diplomatla birlikte eşi Elena ve aile üyelerinin de ABD'de kaldıkları ifade edildi. 
     Tretyakov'un Amerika'dan siyasal sığınma hakkı isteyip istemediği ise henüz açıklığa kavuşmadı. Soğuk savaşın sona ermesinden sonra Rusya'dan başka ülkelere kaçışların azaldığı bildiriliyor. Tretyakov'un, Rusya'nın BM Daimi Temsilcisi Sergey Lavrov'un yakın çalışma arkadaşlarından biri olduğu da ifade edildi. BM nezdindeki Rus Daimi Temsilciliği Sözcüsü Kyril Speransky ise, AFP ajansına yaptığı açıklamada, ''Tretyakov'un misyon görevlileri arasında bulunduğunu, ancak geçen Ekim ayından bu yana misyonda çalışmadığını'' söyledi. Sözcü, başka açıklama yapamayacağını da ifade etti. 




</TEXT>
</DOC>
