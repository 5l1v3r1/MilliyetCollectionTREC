<DOC>
<DOCNO> 10451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/spor/spo03.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte aslan 
</HEADLINE>
<TEXT>

Avrupa’da yine coştu, yeni bir zafere daha koştu. Milan’ı iki golle yıkan Cim-Bom, Şampiyonlar Ligi’nde çeyrek finale damgasını vurdu 
     Halil Özer 

     Bunun adı zafer. Başka adı yok. Bu çocuklar tarihimize damga vurmaktan hiç bıkmadılar, yılmadılar. Onlar zafere doymadılar. Onlar bu gecenin gururu, onuru, şerefi ve her şeyi oldular. Yine bitirdiler işi. Çeyrek finale isimlerini yazdılar. Hem de anlı şanlı. Hem de Milan gibi bir devi eze eze yenerek... 
     Hagi - Jardel’i yerden yere vurduk. Ellerimiz kırılsın Dün onlar ustalıklarını, kafalarını ve ayaklarını öylesine konuşturdular ki, sahadan zaferle ayrılan Galatasaray on birinin baş aktörleri oldular. Ya diğerleri... Böylesine koşan bir takım var mı Avrupa’da Böylesine enerjisini harcayan, formasının hakkını veren, krize aldırmayan, parayı takmayan, sadece formaları için oynayan bir on bir var mı Koca Milan’ın tek bir atağı yok. Akılda kalan tek bir pozisyonu yok. Galatasaray duvarı öyle bir örülüydü ki, ünlü Shevchenko bile iki top yapamadı. Ukraynalı sahaya çıktığına pişman oldu. Adamın kariyerine gölge düştü. Bizimkilerinin kariyerine ise kariyer yazıldı. 
     19. dakikada Galatasaray, hiç kimsenin anlamadığı bir anda gole kavuştu. Capone’nin topunda Hagi öyle bir sıyrıldı ki, bütün Milan savunması baktı. Kaleci Dida, topa çıktı, Hagi sol ayağıyla topu aşırtıverdi. Top havadan süzüle süzüle kaleye girdi. Dida çok dövündü ama gol haneye yazıldı 1 - 0. 
     Sonra Galatasaray istediği gibi götürdü oyunu. Kontrollü, akıllı, agresif. Milan’ın hırçın ayaklarını ustaca sindirdiler. Her topun başında dört Galatasaraylı vardı. İtalyanlar nefes alamadılar. Nefesi bırakın, burunlarını çekecek halleri yoktu. 
     32. dakikada Capone’nin bir füzesi vardı. Öyle bir füze ki, top içeri girse kaleyi de götürecekti. 
     
     İkinci yarıda biraz korku vardı. Sonuçta karşındaki İtalyan’dı. Ama Galatasaray artık aşmış bunları. Rakip makip tanımıyor. Çıkıyor sahaya, işini bitiriyor. Öyle güzel idare ettiler ki, Milanlılar gariban durumuna düştüler. Fizik güçleri hiç yetmedi. 
     Galatasaray, zaman geçtikçe fiziği düşecek dendiği anlarda bile dirilerek oynadı. Hiç oyunu bırakmadı ve kopmadı. Neler geleceğini biliyordu. Milan, son dakikalarda çok yüklendi. Ama 86. dakikada Hagi’nin şahsi gayretiyle gelen topta Jardel bir anda tek başına daldı. Kimse ona gidemez diyordu, ama o gitti. Tüm Çizme’yi peşine takarak. Sonra da bildiği en iyi işi yaptı. Şık plasesi çeyrek finali ilan etti 2 - 0. 
     Ve bir ilk daha gerçekleşti. Galatasaray artık çeyrek finalde. Milan’ın işi kendine kaldı. Onlar ne yaparsa yapsın, bizim işimiz bitti. Biz artık çeyrek finaldeki rakibimizi düşünüyoruz. Gerisi Galatasaray’ı hiç ırgalamaz. 
     

</TEXT>
</DOC>
