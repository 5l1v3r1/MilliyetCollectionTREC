<DOC>
<DOCNO> 49469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur14.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag boğazdan geçiş için prova yapıyor... 
</HEADLINE>
<TEXT>

     Çin Halk Cumhuriyeti'nin Ukrayna'dan satın aldığı donanımsız yüzer kütle ''Varyag''a, İstanbul Boğazı'ndan geçişinden önceki son provalar yaptırılıyor. 
     Boğaz'ın Karadeniz girişi açıklarında römorkörlere bağlı halde bekleyen Varyag'da, geçiş için son hazırlıklar gerçekleştiriliyor. 
     Yüzer kütleye hazırlıklar kapsamında bugün yaptırılan son provaları izlemek üzere, A.A muhabirinin de aralarında bulunduğu bazı basın mensupları Varyag'a götürülüyor. 
     Yetkililer, Varyag'ın, provalarda bir sorun çıkmaması ve hava şartlarının da uygun olması halinde yarın İstanbul Boğazı'ndan geçirileceği bildirildi. 
     Türkiye Denizcilik İşletmeleri TDİ İstanbul Liman İşletmesi Baş Kılavuzkaptanı Saim Oğuzülgen, bugünkü provalara ilişkin A.A muhabirine yaptığı açıklamada, ''Varyag'ın, römorkörler yedeğinde geçirilmesi esnasında kılavuzluk ve römorkörlük hizmetlerinin operasyonunu gerçekleştirecek olan TDİ Genel Müdürlüğü'nün kılavuz kaptanları, yüzer kütlenin Türk Boğazları'ndan geçirilmesinde en önemli bölüm olan İstanbul Boğazı'nın geçişine benzer bir prova yapacaklar'' dedi. 
     
     Varyag nasıl geçecek 
     İstanbul Boğazı'nın Karadeniz girişi açıklarında bekletilen 306.5 metre uzunluğunda, 7 metresi su altında olmak üzere toplam 60 metre yüksekliğinde ve 71 metre genişliğinde olan Varyag'ın Boğazlar'dan geçişine, 11 römorkör ve 3 bot eşlik edecek. 
     Dünyanın en büyük römorkörleri arasında bulunan 240 BP Bolardvoll gücündeki römorkör Varyag'ın arkasında yer alıp gerektiğinde yüzer kütleyi yavaşlatmada, 120 BP gücündeki römorkör de kütleyi önden çekmede kullanılacak. 
     Kıyı Emniyeti ve Gemi Kurtarma İşletmeleri Genel Müdürlüğü'ne bağlı 80 kişilik ekip de geçiş sırasında görev alacak. 
     Varyag'ın geçişinin başlamasıyla İstanbul Boğazı transit geçişlere kapatılacak, motorlar ve Şehir Hatları vapurları da yüzer kütleye 3 milden fazla yaklaştırılmayacak. 
     Yetkilileri, İstanbul Boğazı'nın en dar noktası olan ve 700 metre genişliğindeki Kandilli dönüşü ile Yeniköy'de yapılması gereken yaklaşık 80 derecelik rota değişikliği endişelendiriyor. 
     Boğazlar'dan geçişi sırasında 3.5 deniz mili sürat yapması öngörülen Varyag'ın, İstanbul Boğazı'nı yaklaşık 4.5, Marmara Denizi'ni 20, Çanakkale Boğazı'nı da 10 saatte geçmesi planlanıyor. 
     Varyag, Boğazlar'dan giriş ve çıkışında da 1'er saat bekletilecek. 
     






</TEXT>
</DOC>
