<DOC>
<DOCNO> 32431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/siyaset/siy06.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluğun kitabı da oldu 
</HEADLINE>
<TEXT>

Milliyet muhabiri Nedim Şener, parasal değeri 6 katrilyonu bulan 18 yolsuzluk operasyonu ayrıntısını kaleme aldı 
     EKONOMİ SERVİSİ 

     Böyle gelmiş, böyle gider" denilen yolsuzluklara karşı başlatılan savaşın tüm yönleri, Milliyet Ekonomi muhabiri Nedim Şener’in kaleme aldığı "Tepeden Tırnağa Yolsuzluk" adlı kitapta anlatıldı. 
     Metis Yayıncılık’ın Siyahbeyaz dizisi arasında piyasaya çıkan kitapta, eski İçişleri Bakanı Sadettin Tantan döneminde yapılan ve parasal tutarı 6 katrilyon lirayı bulan 18 yolsuzluk operasyonuna ilişkin bilgiler yer alıyor. 
     1920’lerde Havuz - Yavuz yolsuzluğuyla başlayan, 1970’lerde mobilya yolsuzluğuyla yeni boyut kazanan siyasal ve toplumsal yozlaşmanın tarihçesinin ele alındığı kitapta, nüfus sayımında bile yolsuzluk yapan bir ülke olarak Türkiye’nin profili çiziliyor. 
     Türkiye’nin de taraf olarak imza attığı anlaşmalarla uluslararası alanda yürütülen yolsuzlukla mücadelede eksik yönlerin ifade edildiği kitapta, tam demokratikleşemeyen ülkelerde yolsuzluğa karşı mücadeleye direnen diktatörlerin çöküşlerinden örnekler sergileniyor. Avrupalı politikacıların ihtirasları sonucu yolsuzluğa yönelmeleri, Fransa ve Almanya örnekleriyle anlatılıyor. Kitapta, gelişmişlikle geri kalmışlık arasındaki farkın, yolsuzluğu yapanın kim olursa olsun cezalandırılması ve denetim yollarının açık tutularak hukukun egemenliğinin üstün kılınmasından geçtiği ifade ediliyor. 
     Türkiye’deki mali yapı hakkında son zamanlarda yapılmış en iyi çalışma olan ve milyarlarca dolarlık kaynağın nasıl kaybolduğunun anlatıldığı Sayıştay’ın 2000 yılı mali raporu içinde yer alan grafikse, kitapla birlikte "Türkiye’de Mali Kaos" adıyla poster olarak veriliyor. 
     Kitapta üzerinde durulan konulardan birisi olan ve Cumhur Ersümer’i bakanlıktan istifaya zorlayan Beyaz Enerji Operasyonu’na ilişkin iddianamenin tam metni de eserde yer alıyor. 
     



 SİYASET 















</TEXT>
</DOC>
