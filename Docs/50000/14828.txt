<DOC>
<DOCNO> 14828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/dunya/adun.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina’dan jet onay 
</HEADLINE>
<TEXT>

Türkiye ile yedi işbirliği anlaşması parlamentodan geçti 
     YORGO KIRBAKİ Atina 

     Yunan parlamentosu, Ankara’da bugün Başbakan Bülent Ecevit, Başbakan Yardımcıları Devlet Bahçeli ve Mesut Yılmaz ve Dışişleri Bakanı İsmail Cem ile görüşecek olan Yunanistan Dışişleri Bakanı Yorgo Papandreu’nun diplomatik manevra imkanını kolaylaştırdı. 
     Papandreu’nun geçen yıl Cem ile imzaladığı dokuz anlaşmadan yedisi neredeyse yıldırım hızıyla Genel Kurul’da onaylanarak yasa halini alırken, önce eğitim hemen ardından da terörle mücadelede işbirliğini öngören anlaşmalar ilgili komisyonda kabul edilerek Genel Kurul’a sevkedildi. 
     
Silahsızlanma boyutu      Papandreu Ankara’ya hareket ederken, Atina’da Türkiye’ye öneri şeklini alan savunma giderlerinin kısıtlanması konusundaki yoğun tartışmalar devam etti. Başbakan Simitis, savunma giderlerinin kısıtlanmasına giderken, Türk - Yunan ilişkilerindeki yumuşama dönemini de gözönüne aldıklarını ortaya koydu. Simitis bu konuyu görüşmeye hazır olduklarını "Türkiye ile Yunanistan arasındaki işbirliği savunma harcamalarının kısıtlanmasına dayandırılabilir" diyerek dile getirdi. 
     


 DÜNYA 












</TEXT>
</DOC>
