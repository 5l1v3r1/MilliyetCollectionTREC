<DOC>
<DOCNO> 14022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/siyaset/asiy.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğmeye Temizel BASTI 
</HEADLINE>
<TEXT>

Temizel, hazırladığı Etibank raporunda Dinç Bilgin'in denetleme merciilerini yanıltarak banka kaynaklarını menfaati doğrultusunda kullandığını vurguluyordu 
     ANKARA Milliyet 

     Tasarruf Mevduatı Sigorta Fonu'na devredilen Etibank'ın eski sahibi Dinç Bilgin ve oğlu Önay Bilgin, "hile yaparak banka kaynaklarını zimmetine geçirmek" suçlamasıyla sorgulanıyor. Bankacılık Düzenleme ve Denetleme Kurumu eski Başkanı Zekeriya Temizel'in imzasıyla İstanbul DGM Başsavcılığı'na gönderilen raporda, Sabah gazetesi, atv ve Kanal 6'yı da bünyesinde bulunduran Medya Holding'in sahibi Dinç Bilgin ile diğer sorumlular usulsüz işlemlerle suçlanıyorlar. Raporun "Sonuç" bölümünde şu değerlendirmeler yer alıyor 
     
HİLELİ İŞLEMLE ZİMMET      Raporlardaki bulgular ışığında, sorumlulukları belirlenen kişilerin kendilerine veya başkalarına haksız çıkar sağlamak amacıyla, "işbirliği yaptığı", Dinç Bilgin'in banka kaynaklarını kendi menfaati yönünde kullandığı, bunu yine kendi grubunun yurtdışı bankalarına Etibank A.Ş'nin yaptığı depoları kullanarak gerçekleştirdiği, hileli işlemler tesis edilerek fiillerin açığa çıkmasını engellediği, denetim ve gözetim merciilerini yanılttığı ve banka kaynağını zimmetine geçirdiği açıktır. 
     
ÇIKAR AMAÇLI ÖRGÜT      Bu işlemlerin dolaylı yollarla yapılmış olması, fiilin ağırlaştırıcı unsurunu oluşturmaktadır. Ayrıca, Dinç Bilgin'in kendisiyle beraber hareket edenler, isimleri raporlarda belirtilen kişilerle birlikte, 4422 sayılı kanun kapsamında örgüt oluşturduğu, söz konusu örgütün haksız çıkar sağlamak yönünde sürekli olarak kanuna karşı fiillerde bulunduğu, teşekkül eylemlerinin işlenmesinden önce detaylı bir şekilde planlandığı ve söz konusu planların fiillerin ortaya çıkmasını önlemek gayesini de içerdiği açıktır. 
     
DELİLLER RAPORLARDA...      Raporlarda fiillerin nasıl işlendiğine dair deliller ortaya konmuş olmakla birlikte ilave delillerin temini amacıyla İçişleri Bakanlığı'na yazı yazılmıştır. Bu çerçevede, 4389 sayılı Bankalar Kanunu'nun 22. maddesinin 3 numaralı fıkrası, TCK'nın 313, 503 ve 504. maddeleri ve 4422 sayılı kanun ile müeyyidelendirilen suçlar dolayısıyla sorumlular hakkında yasal takibata geçilmesi hususunda gereğini 4389 sayılı Bankalar Kanunu'nun 24. maddesinin 1 numaralı fıkrasına istinaden arz ederim. Zekeriya Temizel Başkan. 
     
İşte listedeki isimler      Temizel'in görev başındayken hazırladığı Etibank raporlarında bankayla ilgili adı geçen kişiler şunlar Dinç Bilgin, Zafer Mutlu, Vural Beyazıt, Ercan Arıklı, Ayşe Hande Güven, Şükrü Karahasanoğlu, Önay Şevket Bilgin, Clifford Polley, Osman Oy, Kamil Atilla Köksal, Şenol Şankaya, Mustafa Çağlar. 
     


 SİYASET 












</TEXT>
</DOC>
