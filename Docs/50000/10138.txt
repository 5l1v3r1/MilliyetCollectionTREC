<DOC>
<DOCNO> 10138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/guncel/gun01.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemiler işbaşındaydı 
</HEADLINE>
<TEXT>

Her yıl olduğu gibi bu yıl da kurbanlık kesenler kendilerini doğramayı ihmal etmedi. Bayramın ilk gününde tam 1853 acemi kasap kendini yaraladı 
     DOĞAN HABER AJANSI 

     Kurbanlarını kendileri kesip parçalamak isteyen vatandaşlar, kolay görünen bu zorlu işi profesyonel kasaplara bırakmamanın bedelini ağır ödedi. Acemilik ve dikkatsizlik sonucu bin 853 kişi bıçak, satır ve baltayla kendisini yaraladı. 
     
Sol ellerini kesiyorlar      Adana’da et doğrarken yanlışlıkla babası tarafından parmağı kesilen 13 yaşındaki Esabil Velioğlu, parmağından akan kanı görünce fenalaştı. Genç kız, parmağına zorla dikiş atılırken hıçkıra hıçkıra ağladı. Vatandaşların, daha çok bıçak tutulmayan sol ellerinden ve ayaklarından yaralandıkları görüldü. 
     
İllere göre kendisini kesen vatandaş sayısı İstanbul 136 Trabzon 70 Giresun 10 Rize 45 Bursa 37 Zonguldak 17 Gümüşhane 1 Konya 14 Aksaray 4 Sivas 125 Adana 60 Mersin 20 Erzurum 67 Erzincan 42 Ağrı 35 Muş 21 Kars 17 Ardahan 13 Iğdır 8 Antalya 101 Burdur 39 Afyon 30 Kayseri 21 Nevşehir 33 Samsun 120 Sinop 23 Ordu 92 Amasya 53 Tokat 114 Çorum 87 Eskişehir 100 Kütahya 100 Bilecik 30 Van 8 İzmir 160      
     
Bak şu namaz kılana      Eyüp Sultan Camii, günün ilk ışıklarıyla birlikte, bayram namazı için gelen binlerce kişinin akınına uğradı. Kalabalık nedeniyle yer kalmayınca, cami avlusuna hasırlar serildi. Bayramlıklarını giyip camiye gelen çocuklar da babalarıyla saf tuttular. Muzip miniklerden bazıları bir yandan namaz kılıp, bir yandan da gazetecilere hınzır gülücükler atmayı ihmal etmedi. 
     
Firari kurbanlıklar çok ter döktürdü      Çifte atıp öldürdü 
     Bursa’da bir boğa, kesim yerine götürülürken attığı çifteyle sahibini öldürdü. Ahmet Vefik Paşa Mahallesi’nde oturan Salih Algın 67 , kurbanlık boğasını traktörden indirdi. Kesim yerine götürürken hırçın boğa, sağ arka ayağıyla sahibi Algın’a vurdu. Aldığı darbeyle yere düşen Algın, beyin kanaması sonucu yaşamını yitirdi. 
     
     Boğa atölye bastı 
SERKAN GÜLER Bursa DHA 
     Yine Bursa’da Kadir Mağden ve beş arkadaşının birlikte aldığı "Tosun" adlı boğa dün kamyonetle kesime götürülürken ipini koparıp kaçtı. 4 saat sonunda boğa, boş araziye sıkıştırıldı. Ancak yine kurtulup bir atölyeye girdi. Boğayı gören işçiler, eşyaların üzerine tırmanarak canlarını kurtardı. 
     
     Koç karakola kaçtı 
BAHRİ KARATAŞ DHA 
     İzmir Kadifakale’de ipini koparıp kaçan kurbanlık koç, karakola sığındı. Kadifekale sokaklarında sağa sola koşuşturan koç, saat 12.00’de semt karakolu önünde durdu. Polisler tarafından iple bağlanan koçun sahibi anons yapılarak arandı ancak, karakol önüne bağlanan koçun, sahibi bir türlü bulunamadı. 
     


 GÜNCEL 





















</TEXT>
</DOC>
