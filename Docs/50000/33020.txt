<DOC>
<DOCNO> 33020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/yazar/temelkuran.html </URL>
<DATE> 2001/07/20/ </DATE>
<TIME>  </TIME>
<AUTHOR> Ece Temelkuran  </AUTHOR>
<HEADLINE>
Hayat 
</HEADLINE>
<TEXT>

     Düşünsene, sen de bugünlerde zorla yaşamıyor musun aslında Geçip gitsin de bitsin diye bekliyorsun sanki. Öyle değil mi 
     Vitesi boşa alıp kendine yuvarlanmak, etin o hastalıklı, yumuşak kıvamı alıncaya dek durmak, sesli mi içinden mi konuştuğunu unutana kadar yalnız kalmak, gitgide "zaten insanlarla birarada olmanın saçma olduğu" kanısına varmak, derken ipin ucunu kaçırmak... 
     Bir gün zararsız bir "mola" gibi başlayan o durma halinin, balçık gibi insanın üzerine yapıştığını söylemişlerdi de, kimse oradan nasıl çıkılacağını dememişti ki... 
     
     Hangi bölümündesin bu çamur gibi seyahatin Varacağın dibi gördün mü, yoksa zaten vardın mı oraya Oradaysan zaten bu yazıyı da okumuyorsun. Okumazsın, okunmaz yani, öyledir... 
     Ama henüz dibe biraz uzaktan baktığın bir yerdeysen, tam oraya gelince, fizik kanunları uyarınca daha dibe gidemeyeceğine göre, hareketin ancak yukarı doğru olacağını, dibin seni gerisin geri hayata fırlatacağını sanıyorsun ihtimal. Ya da birilerinin mutlaka bir şey yapacağını, canım mutlaka bir şey olacağını ve bu yapış yapış melodramın nihayete ereceğini... Böyle şeyler olacak sanıyorsun, değil mi Olmayacak. Olmaz yani, öyledir... 
     
     Şimdi kalkıp tiril tiril giyiniyorsun. Çekip kapıyı, yapsam mı yapmasam mı diye düşünmeden şehrin en sevdiğin yerine gidiyorsun. Her hamlende son derece başrol oyuncusu gibi davranıyorsun. Son paranla olsa da, en iyi yerde, uzatıla uzatıla içilecek ve uzatıldığından dolayı asla eziklik hissedilmeyecek olan bir çay söylüyorsun kendine. Yalandan bir gülüş tutturuyorsun ağzına. İnsanların ortasında, sanki onlardan biriymişsin gibi dikiliyorsun. 
     Önce hemen geri kaçmak, eve atmak isteyeceksin kendini. Dahil olamadığın gürültü, birikip birikip tepene binecek sanki. Abartmanın alemi yok, öyle aman aman dahil olunası bir hayat değil zaten bu. Ama diğer yandan... Yaşamayıp ne yapacaksın 
     Sahtekarlık gibi mi geliyor sana Takatin mi yok bütün bunları yapmaya Ama maalesef böyle komikliklerle ve tırmalaya tırmalaya döneceksin hayata 
     Canını yakacak belki, ama kimsenin de umrunda değilsin aslında. O vakit niye katlanacaksın bu saçmalığa Çünkü sen, bir kayalıksın. Sen, kendin için sonsuzsun. Sen, sonuna kadar beraber yaşamaya, katlanmaya, taşımaya mecbur olduğunsun. Geri kalan her şey sana vurup vurup köpükleri sönen dalgalar yalnızca. 
     Şimdi kalkıp tiril tiril giyineceksin. Nasıldı Yalandan bir gülüş tutturacaksın ağzına... 
     
     







Yarı başkanlık sistemi 


Turist var da... 


Yeni tarz siyasetin doğum sancıları... 


El yakmak 


ÖSS sonuçları açıklanıyor ama... 


Dans pistinin yeri nerede 


İçte kriz, ya dışta 


Vadeli döviz piyasası... 


Küçülmezsek değişemeyeceğiz 


Aynı dükkanlara ayrı kararlar 


Cenova İnisiyatifi 


Böyle dalga olmaz 


Hayat 


Satış noterde yapılır 


Bayan Graham öldü 


</TEXT>
</DOC>
