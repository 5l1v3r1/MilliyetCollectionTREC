<DOC>
<DOCNO> 8224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sontur10.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank davasında DGM Savcısı, sanıkların tümüne hapis istedi 
</HEADLINE>
<TEXT>

     İstanbul DGM Cumhuriyet Savcısı Cengiz Hacıosmanoğlu, Türkbank ihalesi davasında yargılanan ve aralarında Erol Evcil, Hayyam Garipoğlu, Korkmaz Yiğit ve Mehmet Emin Cankurtaran’ın da bulunduğu 9 sanığın, "Cürüm işlemek amacıyla oluşturulan silahlı teşekküle katılmak, yardım ve yataklık etmek" ile "Resmi ihaleye fesat karıştırmak" suçlarından dolayı, 6 ay ile 5 yıl 10 ay arasında çeşitli ağır hapis cezalarına çarptırılmalarını istedi. 
     İstanbul 6 No’lu DGM’de tutuksuz sanık Erol Evcil’in katılımıyla devam eden duruşmada, Evcil’in Bursa Emniyet Müdürlüğü’nde verdiği ifadesine ilişkin bant çözüm bilirkişi raporlarının mahkemeye geldiği belirtildi. 
     Bunun üzerine söz alan sanık avukatları, bilirkişi raporunu inceledikten sonra görüş bildireceklerini söylediler. 
     Duruşmada daha sonra esas hakkındaki görüşünü açıklayan DGM Cumhuriyet Savcısı Hacıosmanoğlu, sanık Korkmaz Yiğit’in, daha önce de aynı suçlardan yargılandığı dikkate alınarak, "Alaattin Çakıcı tarafından oluşturulan silahlı teşekküle katılmak" ve "Resmi ihaleye fesat karıştırmak" suçlarından dolayı TCK’nın 313. maddesinin 2 ve 3. fıkraları, 366. maddesinin 1. fıkrası ve TCK’nın 81 1-son ile 74 1. maddeleri uyarınca, 2 yıl 7 ay ile 5 yıl 10 ay arasında ağır hapis cezasına çarptırılmasını istedi. 
     Sanıklardan Erol Evcil ve Mehmet Kocabaş’ın, "Cürüm işlemek amacıyla oluşturulan silahlı teşekküle katılmak" ve "Resmi ihaleye fesat karıştırmak" suçlarından 2 yıl 3 aydan 5 yıla kadar ağır hapis cezalarına çarptırılmalarını öngören Savcı Hacıosmanoğlu, Hayyam Garipoğlu’na ise "Teşekkül üyelerine yardım ve yataklık etmek" ile "İhaleye fesat karıştırmak" suçlarından dolayı 9 ay ile 2 yıl arasında hapis cezası verilmesini talep etti. 
     Savcı Hacıosmanoğlu, sanıklardan Yavuz Ataç, Mehmet Emin Cankurtaran, Duran Akbulut, Aydoğan Semizer ve Atilla Yıldırım’a da, "Teşekkül üyelerine yardım ve yataklık etmek" suçundan dolayı 6 ay ile 1’er yıl arasında hapis cezası verilmesini istedi. 
     Savcılığın görüşüne karşılık "diyecekleri" sorulan sanık Erol Evcil, mütalaayı inceledikten sonra savunma hazırlamak istediğini bildirdi. 
     Sanık avukatları da aynı yönde talepte bulundular. Sanıklar ve avukatlarına, esas hakkındaki mütalaaya karşılık savunmalarını hazırlamaları için süre veren mahkeme heyeti, duruşmayı erteledi. 
     




</TEXT>
</DOC>
