<DOC>
<DOCNO> 38773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/soneko02.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Standard and Poors'un Türkiye analizi için tıklayın... 
</HEADLINE>
<TEXT>

     Uluslararası kredi derecelendirme kuruluşu Standard and Poor's S and P , hükümetin piyasa güvenini yakın bir süre içinde yeniden kazanması ve reel faizlerin sürdürülebilir seviyelere indirilebilmesi durumunda, Türkiye'nin izlenimi ''Durağan''a yükseltilerek notunun teyit edilebileceğini bildirdi. 
     S and P'un, Türkiye'nin kredi notuna etkide bulunan unsurları incelediği analizinde, programın uygulanmasındaki bazı gecikmelerin, piyasalarda güven sorunu oluşturarak faizlerin yükselmesine neden olduğu kaydedildi. 
     Kamudaki toplam borç yükünün, yıl sonunda Gayri Safi Milli Hasıla'nın GSMH yüzde 110'una çıkabileceği belirtilen analizde, bankacılık sektörünün, hükümetin aldığı sektörü güçlendirici önlemlere ve zayıf bankaları kapatma yönündeki kararlara rağmen, kırılganlığını koruduğu görüşü savunuldu. 
     Kamu bankalarının, karşılıksız kredilerini bilançolardan temizleyerek, yeniden yapılandırma maliyetleri için daha fazla sermaye artışı yapmalarının gerekebileceği ifade edildi. 
     Analizde, IMF'den gelen kredilerin, Merkez Bankası'nın piyasaya döviz satış yoluyla, Türk Lirası'nın yüksek oranda değer kaybetmesinin önlenmesine ve reel faiz oranlarının daha da yükselmesini durdurarak piyasada güven sağlanmasına katkıda bulunduğu vurgulandı. 
     S and P analizinde, Türkiye'nin Arjantin ve Rusya gibi ülkelere göre daha az dış finansman zaafiyetinde olduğu, uluslararası rezervlerin de dalgalı kur rejimi sayesinde rahat bir düzeyde kalmasının beklendiği kaydedildi. 
     Standard and Poor's, Türkiye'nin kredi notunu B - düzeyinde, izlenimini ise ''olumsuz'' olarak tutuyor. 
     
     







</TEXT>
</DOC>
