<DOC>
<DOCNO> 24672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sondun20.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail saldırılardan Arafat'ı sorumlu tuttu 
</HEADLINE>
<TEXT>

     İsrail Güvenlik Kabinesi'nin, dün Tel Aviv'de düzenlenen ve 18 kişinin öldüğü intihar saldırısının ardından yaptığı olağanüstü toplantıda Filistin lideri Yaser Arafat, son terör eylemlerinden sorumlu tutuldu. 
     7 saat süren kabine toplantısından sonra yapılan resmi açıklamada, Filistin lideri Yaser Arafat'ın, Tel Aviv'deki dahil son terör eylemlerinden ''doğrudan sorumlu'' olduğu ifade edildi. Bununla birlikte, kabine toplantısında Arafat'ın doğrudan hedef alınması ve Filistin ulusal özerk yönetiminin denetimindeki bölgelerin ele geçirilmesinin planlanmadığı belirtildi. Tel Aviv'deki Savunma Bakanlığı binasında yapılan, 12 bakanın katıldığı toplantının ardından basına demeç veren Kabine Sekreteri Gideon Saar, ''İsrail'in, vatandaşlarını korumak için gerekli tüm önlemleri alacağını'' söyledi. İsrail Güvenlik Kabinesi'nin Musevi dininde kutsal haftalık izin günü olan Cumartesi toplanması son derece olağanüstü bir nitelik taşıyor. 
     
     Şaron Avrupa gezisini erteledi 
     Bu arada, İsrail Başbakanı Ariel Şaron'un ihtihar saldırısının ardından Avrupa ülkelerine yapacağı ziyaretleri iptal ettiği bildirildi. 
     İsrail Ulaştırma Bakanı Efraim Sneh, güvenlik toplantısından sonra yaptığı açıklamada, ''Başbakan, bu zor günlerde ülkesinde kalmanın daha doğru olduğunu düşünüyor'' dedi. Avrupa'ya 4 Haziran Pazartesi günü gitmesi planlanan Şaron, Almanya, Fransa ve Belçika'yı ziyaret edecekti. Öte yandan, Filistinli yetkili Saib Erakat, Devlet Başkanı Arafat'ın derhal ve şartsız ateşkes çağrısının ardından, ABD Ortadoğu temsilcisi William Burns'ün ''derhal'' bölgeye dönmesini istedi. İsrail televizyonuna verdiği demeçte, Burns'ün derhal bölgeye gelmesi gerektiğini belirten Erakat, Burns'ün, 9. Cumhurbaşkanı Süleyman Demirel'in de üye olduğu Ortadoğu Araştırma Komisyonu'nun raporunun uygulanması için çalışmalarda bulunacağını kaydetti. 







</TEXT>
</DOC>
