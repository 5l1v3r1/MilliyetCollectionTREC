<DOC>
<DOCNO> 24885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/siyaset/siy02.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Revizyon isteyen, yapar’ 
</HEADLINE>
<TEXT>

Başbakan Yardımcısı Bahçeli, hükümette revizyona ihtiyaç olmadığını, ancak istedikleri takdirde diğer liderlerin kendi üyelerini değiştirebileceğini söyledi 
     ÖNDER YILMAZ Oberhausen, Paris 

     Başbakan Yardımcısı Devlet Bahçeli, Almanya gezisinin üçüncü gününde gazetecilerle sohbet etti, Türkiye gündemine ilişkin soruları yanıtladı. Yüksel Yalova’nın bakanlıktan istifa etmesiyle hükümette revizyonun gündeme gelip gelmeyeceğine ilişkin soruya Bahçeli, "Kabinede revizyon ihtiyacı yok. Revizyonda kim neyi amaçlıyor, tam da anlaşılmış değil. Ancak koalisyon ortağı partilerin liderleri kendi üyeleri arasında bir değişikliği arzuluyorsa, buna bizim söyleyeceğimiz söz olmaz" dedi. 
     Bakanların açıklamaları ve ortaya çıkan çatışma görüntüsünün anımsatılması üzerine de Bahçeli şöyle konuştu "Bakanlar arasında farklı görüşlerin ortaya çıkmış olması, Türkiye’yi üçüncü bir krize sokacak gibi endişeye sürüklememelidir. Birileri Bakanlar Kurulu’ndaki tartışmalardan kriz olmasını arzular gözükmekte, bu gibi davranışları benimsemekte zorlanıyoruz." Bahçeli, "Kriz arzu edenler kim " sorusu üzerine de "Biz de arıyoruz" dedi. 
     Fransa’ya geçen Bahçeli, Paris’teki Türk Federasyonu 5. Kurultayı’nda da, kabul edilen Ermeni soykırımı yasasına ilişkin şu değerlendirmeyi yaptı "Türk tarihinde soykırım yaşan-mamıştır. Olayların çarpıtılarak parlamento-ların gündemine getirilmesinden kazanç sağlayan toplum da yoktur. Gurbetçilerimiz, bu durumu Batı kamuoyuna anlatmalısınız." 
     



 SİYASET 










</TEXT>
</DOC>
