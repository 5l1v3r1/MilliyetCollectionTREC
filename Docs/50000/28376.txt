<DOC>
<DOCNO> 28376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/siyaset/siy02.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Görüş üç parça 
</HEADLINE>
<TEXT>

Milli Görüş’ün 4. partisi olan FP’nin yerine 3 partinin kurulması bekleniyor. Gelenekçi’ ve Yenilikçi’ler yeni parti çalışmalarını Anayasa Mahkemesi Gerekçeli Kararının yayımlanması sürecinde netleştirecek 
     ABDULLAH KARAKUŞ ANKARA 

     Milli Görüş’ün 4. partisi olan FP’nin yerine 3 partinin kurulması bekleniyor. FP kulislerine göre, hem gelenekçi kanat, hem de "yenilikçiler", yeniden partileşme çalışmalarını Anayasa Mahkemesi’nin gerekçeli kararının yayımlanması sürecinde netleştirecek. Bugüne kadar bölünmeyen Milli Görüş hareketi, FP’nin kapatılmasıyla bölünme sürecine girdi. 
     
     Erbakan cephesi 
     Erbakan, AİHM’den gelecek RP kararının ardından aktif politikaya dönmeyi ve RP’yi tekrar açmayı düşünürken, bir yandan da bunun gerçekleşmemesi halinde devreye girecek "emanetçi" arayışını yoğunlaştırdı. Erbakan, İstanbul Büyükşehir Belediye Başkanı Ali Müfit Gürtuna, İstanbul İl Başkanı Numan Kurtulmuş ve Konya Milletvekili Teoman Rıza Güneri isimleri üzerinde duruyor. 
     Melih Gökçek kendi liderliğindeki bir parti üzerinde çalışırken, Tayyip Erdoğan’la hareket eden Abdullah Gül, Milliyet’e yaptığı açıklamada, yeni parti için gerekçeli kararı bekleyeceklerini söyledi. 
     Gül, "Birdenbire hareket etmeyeceğiz. Soğukkanlı olacağız. Gerekçeli kararı görüp, ondan sonra yeni bir parti için harekete geçeriz" diye konuştu. Yenilikçiler, parti kurmak isteyen Gökçek’i saflarına katmak için de kulis faaliyetini artırdı. 
     Genel Merkez yönetimi de Milli Görüş çizgisinin üçe bölünmemesi için çalışmalarını sürdürüyor. Yeni gruba yakın milletvekillerine sürekli, "Yaptığınız yanlış. Hep beraber yolumuza devam edelim" mesajı veren yönetim, şu ana kadar çağrısına olumlu yanıt alamadı. 
     
     Transfer hesapları 
     FP’nin kapatılması parlamentoda temsil edilen partilerin transfer hesaplarını da harekete geçirdi. DYP, seçmen tabanını da hedef aldığı FP’den yapacağı milletvekili transferleriyle gerektiğinde iktidar ortağı olabilmenin hesaplarını da yapıyor. 83 milletvekili bulunan DYP’nin en yakınındaki ANAP’ın parlamentodaki sandalye sayısı 88. 
     "Özal tipi Müslümanlık" söylemiyle FP tabanına mesajlar vermeye çalışan ANAP’ın yanı sıra MHP de, transferlerle sonbaharda Devlet Bahçeli’nin Başbakan olabileceği hesaplarını seslendiriyor. MHP’nin 126, DSP’nin 132 milletvekili bulunuyor. 
     
NECMETTİN ERBAKAN Kapatılma HUKUKSUZ      ÜMRAN AVCI İstanbul 

     RP'nin yasaklı lideri Necmettin Erbakan, FP'nin hiçbir hukuki sebep gösterilmeden kapatıldığını belirterek, "Bu millete karşı bir tavırdır" dedi. Erbakan, konuşmasında sık sık "Yeniden Büyük Türkiye'yi kuracağız" ifadesini kullandı. 
     Salondakilere ekmek alırken, bir de Milli Gazete satın alın diyen Erbakan, "Bu şekilde ekonomik sorunlar çözülecektir. FP kapatılmış olabilir. Ama bütün evliyaların söylediği gibi, korkmayın" diye konuştu. 
     Kalabalığı "bereket" olarak nitelendiren Erbakan, FP'nin kapatılması kararından üzüntü duyduğunu kaydetti. FP'nin uğradığı akıbete RP'nin de maruz kaldığını ve Avrupa'nın Türkiye'yi kınayıp acıdığını söyleyen Erbakan, "Türkiye acınacak değil, iftihar edilecek bir ülke. Milletin hakkına tecavüz edemezsiniz. Bir daha tekrar edilemeyecek şekilde bu davranışların kökü kazınmalıdır" açıklamasını yaptı. 
     
Yeni isim seçenekleri Huzur, Saadet, Yeniden Refah      FP'nin kapatılmasının ardından hem gelenekçiler hem de yeni grup yollarına devam edecekleri parti ismi aramaya başladı. Gelenekçiler yeni parti için RP'nin kapatıldığı günlerde şimdiki Fazilet Partisi'nin ismi için tartışılan Huzur, Saadet, Yeniden Refah ve Yeniden Büyük Türkiye gibi isimleri tekrar konuşmaya başladılar. Son kararı Necmettin Erbakan'ın yakın çevresiyle belirleyeceği kaydedildi. Yeni grubun da önümüzdeki günlerde kuracağı partinin adını kesinleştireceği, ancak ismin "Erdemliler" olmayacağı kaydedildi. 
     
KAPATMA kararı ağlattı      MUSTAFA İSTEMİ 

     Anayasa Mahkemesi’nin kararını açıklamasının ardından FP Grup Salonu’nda bekleyen partililer, alkışlarla ve sıra kapaklarına vurarak kapatma kararını protesto etti. Kutan’ın veda konuşması sırasında Oya Akgönenç, Yahya Akman ve Yasin Hatipoğlu gözyaşlarını tutamadı. 
     



 SİYASET 













</TEXT>
</DOC>
