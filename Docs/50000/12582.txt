<DOC>
<DOCNO> 12582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur11.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Biri bizi gözetliyor" yüzünden Show TV'ye bir gün kapatma cezası 
</HEADLINE>
<TEXT>

     Bir eve kapanan yarışmacıların özel hayatlarını çeşitli yönleriyle ekrana taşıyan ''Biri Bizi Gözetliyor'' adlı yarışma programı, RTÜK engeline takıldı. 
     'Hiç bir kamu yararı olmayan programın genel ahlak, toplum huzuru ve Türk aile yapısına aykırı'' olduğu sonucuna varan Üst Kurul, program nedeniyle Show TV'ye bir gün süreyle yayın durdurma cezası verdi. 
     RTÜK dün yaptığı toplantıda, RTÜK tarihinde şikayet rekoru kıran ''Biri Bizi Gözetliyor'' adlı yarışma programını değerlendirdi. 
     Yaptığı değerlendirme sonucu 3984 Sayılı Radyo ve Televizyonların Kuruluş ve Yayınlarına İlişkin Kanun'un 4. maddesinin d bendine göre ''genel ahlak, toplum huzuru ve Türk aile yapısına aykırı olduğu'' sonucuna varan Üst Kurul, program dolayısıyla Show TV'ye bir gün süreyle ''Şartlı yayın durdurma'' cezası verdi. 
     Programın yayından kaldırılmaması halinde ''daha ağır müeyyidelerin uygulanacağının'' yayın kuruluşuna bildirilmesini kararlaştıran Üst Kurul, ayrıca RTÜK Yayın İzleme ve Değerlendirme Dairesi'nin programı özel takibe almasını karara bağladı. 
     Öte yandan, RTÜK'ün kararlarına dayanak oluşturan Yayın İzleme ve Değerlendirme Dairesi'nin raporunda, 15 yarışmacının, banyo ve tuvalet hariç her hareketinin, yaşadıkları eve yerleştirilen kameralarla tespit edildiği kaydedildi. 
     Yarışmanın ilk günlerinde yarışmacılar arasında sıcak ilişkiler kurulduğu ifade edilen raporda, ancak ilerleyen günlerde yarışmacılar arasında aşk ilişkilerinin başladığı ve ilk elemelerle birlikte bazı tartışmaların gündeme geldiğine dikkat çekildi. Raporda, şu görüşlere yer verildi 
     ''Yarışmanın ilk haftalarında programın içeriği dışında göze çarpan olumsuz olaylar yaşanmamıştır, ancak ilerleyen haftalarda yarışmacıların büyük bölümü sert tartışmalar yapar hale gelmişler, bazı yarışmacılar da yatakta sarmaş dolaş öpüşmeye başlamışlardır. 
     Program, çocuk ve genç izleyiciler üzerinde başkalarının özel yaşantılarını izleme arzularını artırabilecek şekilde sunulmaktadır. 
     Programa, katılan 35 yaşındaki iki çocuk annesi bir yarışmacının 19 yaşındaki bir erkek yarışmacıyla olan yakınlığının ve bu olayın teşhirinin, gençler üzerinde yaratacağı olumsuz etki tartışma götürmez bir gerçektir. Tüm yarışmacılar, özel yaşamlarını teşhir ederek para kazanmayı hedeflemektedirler. Özel yaşamını kim daha renkli teşhir ederse kazanma şansı da o kadar yüksek olacaktır. Sonuç olarak, yarışma programının gençleri olumsuz yönde etkilediği ve programın genel ahlaka, Türk aile yapısına aykırı olduğu, programla ilgili hatta gelen şikayetlerde de ortaya konulmaktadır.'' 
     Bu arada, programın RTÜK tarihinde şikayet rekoru kırdığı bildirildi.Programla ilgili olarak 100'den fazla milletvekili ve 5 bakan 
     RTÜK'e şikayette bulunurken, RTÜK'ün şikayet hattı Alo 178'e 12 Şubat-14 Mart tarihleri arasında 2 bin 817 şikayet ulaştı. ''Biri Bizi Gözetliyor'' yarışması, hattı arayan her 4 kişiden üçünün şikayetine konu olurken, şikayetçilerin yüzde 69'unu erkeklerin, yüzde 26'sının kadınların, yüzde 5'ini ise çocukların oluşturduğu bildirildi. 
     Ayrıca, şikayetçilerin yüzde 30'unun İstanbul'dan, yüzde 16'sının Ankara'dan, yüzde 11'inin İzmir'den, yüzde 43'ünün ise diğer illerden aradığı belirlendi. Alo 178'i arayan bir şikayetçi, ''Yarışma tamamıyla ahlak dışı ve gençlerimize kötü örnek oluşturacak niteliktedir. Siz hala buna nasıl göz yumuyorsunuz, anlamıyoruz. Bu kanalın süresiz kapatılmasını istiyoruz'' derken, RTÜK'e gelen toplu imzalı bir faksta da, ''Lütfen bu programa müdahale ediniz. Yayından kaldıramazsanız bile hiç olmazsa kırmızı nokta koydurmanızı rica ediyoruz'' görüşü dile getirildi. Bir başka faks mesajında da, ''yarışmanın Türk aile yapısını tahrip ettiği ve özellikle gençler üzerinde olumsuz etkiler bıraktığı belirtilerek, RTÜK'ün gereken işlemi yapması'' istendi. 




</TEXT>
</DOC>
