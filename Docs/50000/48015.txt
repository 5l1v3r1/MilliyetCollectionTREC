<DOC>
<DOCNO> 48015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/yazar/asik.html </URL>
<DATE> 2001/10/21/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
İGDAŞ davası 
</HEADLINE>
<TEXT>

     Uğur Cankoçak'ın adını dün gazetemizdeki İGDAŞ haberinde çete listesinde görünce elbette tüm dostları gibi şaşırdık. Avukat Uğur Cankocak, ömrünü insanların eşit, özgür ve insanca yaşaması için mücadeleye adamış bir sosyalisttir. Uzun yıllar TİP'te çalıştı. Sonraki yıllarda da yaşamını yine sol siyasete adadı. 
     Yıllar önce bir mayıs günü Heybeliada'da dolaşırken Cankoçak'ı iskelede birkaç parça ev eşyası üzerinde otururken görmüştük. Herhalde para tutmuş, Ada sosyetesin karışmaya karar vermişti...Geçerken takıldık 
     - Merhaba üstad, yazlığa taşınıyoruz galiba... 
     - Yok tam tersine Ada'dan İstanbul'a taşınıyorum, demişti... Kışın Ada'daki evlerin kirası ucuz oluyor, o yüzden kışları adada geçiriyorum. Yazın İstanbul'daki kiralar ucuzluyor İstanbul'a taşınıyorum. 
     Sevgili Uğur Cankoçak, böylesine fedakarlıkla dolu bir yaşam serüveninden bıkıp sisteme uymaya mı çalıştı Derken öğrendik ki olay bir isim benzerliğinden ibaretmiş... Bilvesile sevgi ve saygılar... 
     
     Talibanları haklamaya bizim robocopları yollayalım Talebeleri en iyi onlar döver... 
     
     
Can ile canan arasında...      Liberal demokratlarla İslamcı aydınlar arasındaki balayı sona erdi. Biliyorsunuz bu unsurlar aralarına Kürtçüleri de alarak "İkinci Cumhuriyetçi" adı altında ittifak kurmuşlardı. Ortak amaçları Kemalizm ve Cumhuriyet’i aşındırmaktı. ABD kendi ürettiği Taliban mikrobuyla çatışınca bizimkiler de ayrıştılar. Bizim Amerikancı liberaller ötekileri "Talibanla arasına mesafe koymadığı" için eleştiriyor. İslamcılar da liberalleri "Amerika ile aralarına mesafe koymadıkları" için... Graham Fuller ve Paul Henze’nin acele Türkiye’ye gelip can ile cananı barıştırması bekleniyor. 
     
Beyaz adam      Beyaz adam 
     özgürlük adına 
     dev bir kadın heykeli dikti 
     doğu denizinin kıyısına 
     ve her gece 
     altında dans ettiğimiz yıldızları 
     bayrak diye tutsak etti 
     bir bez parçasına 
     Beyaz adam 
     özgürlük gibi adaleti de 
     bir kadın heykeliyle simgeledi 
     ama elinde terazi tutan zavallı kadın gözleri bağlı olduğu için 
     kendisine tecavüz edenin 
     kim olduğunu göremedi... 
     Sunay Akın 

Günün fıkrası      Başbakanken hakkında bol bol fıkra üretilen Yıldırım Akbulut'a sormuşlar 
     - Sizinle Ecevit arasındaki en büyük fark nedir 
     Akbulut, cevap vermiş 
     - Ben, milletin anasını güldürüyordum Ecevit ise ağlatıyor 
     Can Ozan 
     
Şarbon testi      Sanki yeterince derdimiz Hükümetimiz, milletvekillerimiz, Osman Durmuş'umuz, dört maçta sıfır puan çekmiş Efsane'miz, vs. yokmuş gibi şimdi başımıza bir de şarbonlu mektup olayı çıktı. Osman Bey her ne kadar bizde şarbon yok diyorsa da madem Küçük Amerika olmuşuz yakında şarbonumuz da olacak diyor... "Bir mektubun şarbonlu olduğu nasıl anlaşılır " mevzuunda bildiklerimizi kamuoyuna aktarmak istiyoruz... Dikkat buyrun 
     1 Mektubun ağırlığı normal ağırlıktan fazlaysa, hafif vurduğunuzda uçlarından teşeşir tozu gibi tozlar fışkırıyorsa... 
     2 Zarfın üzerinde, "Gönderen Usame bin Laden, Penşir Vadisi, Afganistan" yazıyorsa... 
     3 Zarfı kokladığınızda burnunuza şarbon kokusu geliyorsa... 
     4 Zarfı yokladığınızda elinize şarbon geliyorsa... 
     5 Mektubu getiren kişi, can düşmanınız olduğunu bildiğiniz, postacı elbisesi giymiş kişiyse ve "Ulan dürzü sen ne zaman postacı oldun ki " şeklindeki sorunuza tatmin edici bir yanıt veremiyorsa ya da, "Sen hele şu zarfı bir al, sonra ben sana anlatırım" şeklinde yanıt veriyorsa... 
     6 Mektubu getiren kişi mahallenizin kırk yıllık postacısı değil, özel koruyucu giysiler giymiş, zarfı uzatırken, "Şimdi yaktım çıranı" der gibi bakan tanımadığınız, ya da bir zamanlar kazık attığınız tanıdık biriyse... 
     Mektup kesin şarbonludur. 
     Diğer belirtiler mi Valla onları biz de bilmiyoruz, sizin gibi öğrenmeye çalışıyoruz... 
     
     







İGDAŞ davası 


Bütçe ve siyaset 


AB'de terör örgütü kavgası 


Alışmamak - Alışmak 


Kabloda El Cezire niye yok 


Suna - İnan Kıraç'ın eğitim aşkı 


Parmaklıklar bedenlerde değil beynimizin içinde 


Kıssadan hisse... 


Yeni düşünce bandı 


VISA bizi seviyor 


Bir Türk seyyahın Paris serencamı 2001 


Krizle yaşamaya devam mı, tamam mı 


Ayşe Hanım Teyzem dert dinliyor 


</TEXT>
</DOC>
