<DOC>
<DOCNO> 18917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/spor/bbas.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman İbo 
</HEADLINE>
<TEXT>

AEK'nın Yunanistan Kupası'nı kazanmasında yine başrol oynayan milli basketbolcumuz, komşu medya tarafından göklere çıkarıldı 
     Ruli Davranoğlu Atina 

     YUNAN AEK'nın formasını giyen İbrahim Kutluay, 66 - 64 kazandıkları Yunanistan Kupası finalindeki oyunuyla göz kamaştırırken, basın tarafından "kahraman" ilan edildi. Maçı 22 sayı ile kapayan ve AEK'yı şampiyonluğa taşıyan isim olan İbrahim, maç sonunda MVP En Değerli Oyuncu ödülüne de layık görüldü. Sport Time gazetesi, başlığını "AEK, Kutluay'ın kanatları altında" diye kullandı. 
     DERBY gazetesi de, kupanın "İbo'nun savunmadaki coşkusu" sayesinde alındığını kaydetti. Fos ise İbrahim Kutluay'ın lider olarak doğduğunu ve bunu oynanan karşılaşmada gözler önüne serdiğini belirterek, "Topun alev aldığı sırada, bir an bile duraksamayan Kutluay, AEK'yı zafere taşıdı" dedi. Ora "Kahraman Kutluay" başlığını attı. 
     
Efes Pilsen'e tavsiyeler      İBRAHİM Kutluay, Panathinaikos ile 11 Mayıs'ta oynanacak Suprolig Final - Four ilk maçı öncesi Ffes Pilsen'e ümit verdi. İbrahim, Panathinaikos'un çok güçlü ama yenilmeyecek bir takım olmadığını belirterek, "Katash'ın sakatlığı sonrası oyun kurucu pozisyonunda büyük sıkıntı çekiyorlar. Rebraca da henüz iyileşti. AEK kazandığına göre, Panathinaikos karşısında Efes'in de şansı var demektir. Bunun için Efes'in çok iyi savunma yapması, baskı ile rakibi bezdirmesi gerekir. Şu an tek point guard olan Kalaitzis'e baskı uygulandığı zaman problem yaşıyorlar" dedi. 
     
Paris de bizi alkışlayacak’Türkiye Kupası'nı müzesine götüren Efes Pilsen'in coachu Mahmudi, Suprolig için umut dolu mesajlar verdi 
     GÖKHAN TÜRE 

     EFES Pilsen, gözünü şimdiden iki kupaya daha dikti. 11 - 13 Mayıs'ta Fransa'nın başkenti Paris'teki Suprolig Final - Four'unda Panathinaikos ile karşılaşacak Efes'in başarılı coachu Oktay Mahmudi, özellikle Türk oyuncuların giderek yükselen form grafiğinin kendisini ümitlendirdiğini belirtti, "Paris'te herkes bizi alkışlayacak" dedi. 
     MAHMUDİ, "Çok genç ama yeterince tecrübeli bir takımız. Mehmet, Ömer, Kerem, Kaya, Alper ve Erdal gibi oyuncularım da sezon sonu itibarıyla eskisinden çok daha verimli hale geldiler. Bu da beni Panathinaikos maçı için ümitlendiriyor" diye konuştu. Genç coach Türkiye Ligi için de iddialı konuşarak, "Hedefimiz sezonu üç kupayla kapamak" ifadesini kullandı. 
     



 SPOR 



























</TEXT>
</DOC>
