<DOC>
<DOCNO> 1532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/soneko11.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayolları Genel Müdürü "Aslında köprülere zam değil indirim yaptık" 
</HEADLINE>
<TEXT>

     Karayolları Genel Müdürü Dinçer Yiğit,otoyol ve köprü ücretlerine 4 Ocak'ta yapılan zammın ortalama yüzde 33 oranında olduğunu bildirdi. 
     Yiğit, otoyol ve köprülere bundan önce en son 19 Eylül 1999'da zam yapıldığını, DİE'nin 16 aylık birikimli enflasyon oranının Tefe'de yüzde 71.1, Tüfe'de yüzde 72.9 olduğunu belirterek, ''16 aylık birikimli enflasyon oranına göre biz aslında otoyol ve köprülere zam değil, indirim yapmış oluyoruz'' dedi. 
     Yiğit, Karayolları Genel Müdürlüğü'nün Otomatik Geçiş Sistemi'nde OGS yaşanan sorunlar ile otoyol ve köprülere yapılan zamma ilişkin düzenlediği basın toplantısında, bu konularda halkın yanlış bilgilendirildiğini, OGS'deki bu yanlış bilgilenmeden dolayı sorunlar yaşandığını söyledi. 
     Yiğit, otoyol ve köprülere yapılan zamdan sağlanan gelirin tesislerin bakım, amortisman, işletme giderleri ve idame masraflarının karşılanması için kullanıldığını, ayrıca yıllık enflasyon oranı, işçilik ve malzemelerdeki artış, yapım maliyetlerinin hızla yükseldiği bir ortamda bunun ancak fiyat ayarlamaları ile karşılandığını bildirdi. 
     Bu sistemde 2001 yılı başında yapılan zammın yüzde 50 mertebesinde yapılmadığını, bu oranın otoyollarda yüzde 25, köprülerde yüzde 42 ve ortalamada yüzde 33 olarak gerçekleştiğini bildiren Yiğit, şunları kaydetti 
     'Zam oranı sadece köprüde, otomobillere yüzde 50'dir. Bu ücrete sadece köprü değil, 1. ve 2. çevre yolu kullanımı da dahil edilirse iki yönlü geçiş için alınmaktadır. 
     Türkiye'de otoyol geçiş ücreti bazı ülkelere kıyasla 8-10 kat daha ucuzdur. Türkiye'de 1 km. için ödenen ortalama ücret 1.3 cent iken, diğer ülkelerde bu oran 5-10 kat daha yüksektir. Dolayısı ile Türkiye'deki geçiş ücretleri dünya standartlarının altındadır.'' 
     Yiğit, otoyol ve köprülere yapılan zammın enflasyonun üstende bir fiyat ayarlaması olmadığına dikkat çekerek, ''enflasyonun yarısı kadar da zam yapılmadı'' dedi. Yiğit, otoyol ve köprü ücretlerinde prensipte 2 ABD doları seviyesini muhafaza etmek zorunda olduklarını vurgularken, Eylül 1999'da 2.11 dolar olan köprü geçiş ücretinin, yapılan son zamla 2.10 dolar seviyesine getirildiğini kaydetti. 




</TEXT>
</DOC>
