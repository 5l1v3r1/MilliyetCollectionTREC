<DOC>
<DOCNO> 35805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/siyaset/siy04.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinliğin bu kadarı 
</HEADLINE>
<TEXT>

Sözleşmelere kamu aleyhine, GSM şirketleri lehine hüküm koymakla suçlanarak görevden alınan müsteşar yardımcısı Dengiz, bir şey olmamış gibi odasını boşaltmıyor 
     EZELHAN ÜSTÜNKAYA Ankara 

     Köstebeklik yaptığı iddiasıyla görevden alınan Müsteşar Yardımcısı Tahir Dengiz, odasını boşaltmıyor. Turkcell lehine "köstebeklik" yaptığı iddiasıyla üçlü kararnameyle görevden alınan Ulaştırma Bakanlığı eski Müsteşar Yardımcısı Dengiz, makam odasını boşaltmama gerekçesi olarak, "Kimse bana boşalt demedi. Müşavirlik görevimi yürütmem için odaya ihtiyacım var" dedi. 
     Üçlü kararnameyle üç hafta önce görevden alınan ve şu anda Ulaştırma Bakanlığı’nda müşavirlik yapan Dengiz, yürütmeyi durdurma ve kararnamenin iptali istemiyle yargıya başvurdu. Dengiz, "Bakanlık müşaviriyim. Müsteşar yardımcılığı görevinden alındım ama yanlış uygulama olduğuna inandığım için yargıya başvurdum. İki davam devam ediyor. Ümit ederim ki yargı en doğru kararı verecektir. Konu yargıda olduğu için daha fazla konuşmak istemiyorum" dedi. 
     
     Müşavirin odası olur 
     Dengiz, makam odasını boşaltmaması konusunda da şunları söyledi "Bakanlık müşavirlerine de oda verilir. Ahmet Kenan Tanrıkulu Ulaştırma Bakanlığı’na vekalet ederken durumu ilettim. Talimatını sordum. Şimdilik böyle devam etsin’ dedi. Müşavirlik görevimi sürdürüyorum, odaya ihtiyacım var. Konu şu andaki Bakan Oktay Vural’ın da bilgisi dahilinde. Bakanlıkta sıkıntı yaratmak için değil, sıkıntı çözmek için varım. Kimse bana odayı boşalt demedi." 
     Dengiz, Başbakanlık Teftiş Kurulu raporunda, 1998 yılında Ulaştırma Bakanlığı ile GSM şirketleri arasında imzalanan Lisans Devir Sözleşmeleri’ne, "kamu aleyhine, şirketler lehine hüküm koymaköla suçlanarak, görevden alınması istendi. Dengiz’in Telekom Genel Müdürü İbrahim Hakkı Alptürk’ün odasına girerek kavga ettiği de iddia edildi. 
     Ulaştırma eski Bakanı Enis Öksüz, Dengiz’in görevden alınmasına ilişkin kararnameyi hazırlayarak Başbakanlığa gönderdi. Dengiz, Öksüz’ün istifa ettiği 17 Temmuz günü görevden alındı. 
     



 SİYASET 















</TEXT>
</DOC>
