<DOC>
<DOCNO> 32473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/yazar/cemal.html </URL>
<DATE> 2001/07/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hayata Dönüş Operasyonu'nun hesabını vermek zorunda devlet 
</HEADLINE>
<TEXT>

     Hayata Dönüş Operasyonu'nun hesabını verecek mi devlet Vermek zorunda Çünkü bu hesabı vermezse ya da doğru dürüst veremezse, alnına kocaman bir damga yer, "Ben hukuk devleti değilim" diye... 
     Bu ülkede hukuk guguk değilse, 32 kişinin ölümüyle sonuçlanan bu operasyonun ardındaki gerçek mutlaka aydınlatılmalıdır. Özellikle Radikal gazetesinde yayımlanan Adli Tıp raporlarından sonra... 
     Devlet yönetiminde olsun, siyaset sahnesinde olsun, hukukun üstünlüğü konusunda duyarlı olan herkes, bu karanlığın aydınlatılması için çaba göstermelidir. Böyle bir duyarlığın sergilenmesi, hukuk saygısı kadar insanlığın da gereğidir çünkü... 
     Hayata Dönüş Operasyonu ne mi 
     Soranlar olabilir. 
     Ne çabuk unutuluyor değil mi Belki unutmak işimize geliyor. Hafıza özürlü bir toplumuz Dehşet verici olaylar bir bakıyorsunuz, belleğimizde herhangi bir iz bırakmadan yitip gitmiş... 
     Ne yazık 
     Geçen yıl 19 Aralık'ta başladı Hayat Dönüş Operasyonu. Bütün kamuoyunun dikkatlerini üstünde topladı. Türkiye'deki 20 cezaevinde ölüm oruçları tutuluyordu. 
     Ölmeye yatan insanlar vardı. Hükümetin uygulamaya karar verdiği F tipi cezaevi uygulamasını protesto için örgütlü biçimde eyleme geçmişlerdi. 
     Devlet ise operasyon için düğmeye basarken, ölüm oruçlarının örgüt baskısı ile tutulduğunu, ölüme yatanların kurtarılmak istendiğini, bu nedenle operasyona hayata dönüş adını taktığını açıklamıştı. 
     Sonra ne mi oldu 
     Adı hayata dönüş olan operasyon tam bir trajediye dönüştü. 2'si asker 32 kişi öldü. 
     Örneğin, Bayrampaşa Cezaevi kadınlar koğuşunda 6 kadın mahkum can verdi. 5'i yanarak, 1'i duman ve gazdan zehirlenerek... 
     Devlet ne mi dedi 
     Ölümlerin örgüt emri ile meydana geldiğini, kadın mahkumların kendilerini yakarak ölüme gittiklerini açıkladı. 
     Peki, gerçek bu muydu Yoksa resmi yalan mıydı bu Yani devlet gerçeğin mi, yalanın mı sahibiydi 
     Niye bu kuşkular .. 
     Çünkü, Radikal'in manşet haberlerinde gün ışığına çıkan Adli Tıp raporları, devletin gerçeği söylemediğine işaret ediyor. Bu raporlara göre, kadın mahkumlar kendi kendilerini yakmamışlardı. Cezaevi koğuşlarına "öldürücü dozun çok üzerinde göz yaşartıcı bomba" atılmış ve yangın da içeriye atılan bu bombalardan çıkmıştı. 
     Devletin Bayrampaşa Cezaevi'yle ilgili bir başka açıklamasına göre, içeriden dışarıya yoğun ateş açılmıştı. 
     Oysa, Adli Tıp raporlarında tersi belirtiliyor. Cam, parmaklık ve duvarlarda dışarıdan içeri doğru atılmış çok sayıda mermi çekirdeği geçişiyle oluşmuş deliklerin saptandığına, yoğun kan lekelerinin sonradan çimentoyla kapatılmaya çalışıldığına işaret ediliyor. 
     Yine devlet, iki jandarma erinin mahkumlar tarafından açılan ateş sonucu şehit edildiklerini söylemişti. Oysa Adli Tıp raporları bu konuda da farklı. İki jandarma erinin mahkumların açtığı ateş sonucu öldüklerini söylemiyor. 
     Devlet, piknik tüplerinin ateş topu gibi kullanıldıklarını, operasyon sırasında güvenlik güçlerinin üstüne fırlatıldıklarını söylemişti. Adli Tıp raporlarındaki gerçek yine farklıydı. Piknik tüplerinin tümünün boş - çiziksiz - eziksiz - issiz - dumansız oldukları belirtiliyor. 
     Gerçek hangisi 
     Devlet mi gerçeği söylüyor Adli Tıp raporları mı Yalanın sahibi kim Gerçeğin sahibi kim 
     33 kişi öldü, adı hayat dönüş olan bir operasyonda... Bu ölümlerin hesabı verilmeyecek mi .. 
     Adli Tıp raporları neden gizlendi Hani "Devlet zan altında bırakılmasın " diye resmen açıklanacaktı bu raporlar Niçin açıklanmadı, niçin TBMM bilgilendirilmedi bu raporlardan 
     Bir an unutun 'taş devri ideolojileri'ni, robotlaşmış insanları... Yüreğinizi dinlemeye çalışın. Ölenler, yananlar insandı. Aslolan hayat olduğuna göre, içimizde biraz insanlık, biraz hukuk saygısı kalmışsa, Hayata Dönüş Operasyonu'nun ardındaki gerçeği el birliğiyle ortaya çıkaralım. 
     
     







Ara dönem ve MHP 


Tezek terazi 


'Karıştırmak istiyorlar' 


Hayata Dönüş Operasyonu'nun hesabını vermek zorunda devlet 


Psikiyatr... Psikolog... 


İffet Bey 


Ecevit'e teşekkür erken mi oldu 


Konuşmak daha iyi... 


Siyaset ve ekonomi 


Dünya Bankası ile BDDK nasıl ortak oldu 


ANAP'ın geleceği 


Çağlar ve Hacı Ali Demirel'in Malki'leri 


Yargıtay'ın anlattığı şey farklı 2 


Döviz 100 lira artınca fiyatlar 57 lira artıyor 


Bayındır'ın gelirine el kondu 


</TEXT>
</DOC>
