<DOC>
<DOCNO> 37817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur13.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "Devlet camilere kadro vermeli" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ''Türkiye'nin ihtiyacı olan en önemli şey diyalogtur. Türkiye'nin çözemeyeceği hiçbir sorun yoktur'' dedi. 
     Türkiye Din Görevlileri Sendikası'nın Din-Gör-Sen 3. kuruluş yıldönümü nedeniyle Eyüp Müftülük Sitesi'nde bir toplantı düzenlendi. 
     Toplantı mehteran takımının konserinin ardından, başta Atatürk olmak üzere şehitler ve depremde hayatını kaybedenler için 1 dakikalık saygı duruşunda bulunulması ve İstiklal Marşı ile bir din görevlisi tarafından kuranıkerim okunmasıyla başladı. 
     Toplantıda konuşan Okuyan, mesleki örgütlenmenin önemine dikkat çekerek, Diyanet İşleri Başkanlığı bünyesinde çalışan din görevlilerinin kurdukları bu sendikanın önemine işaret etti. Kamu çalışanlarının sendika kurmalarıyla ilgili yasanın yaklaşık 2 ay önce çıktığını ifade eden Okuyan, bu konunun 40 yıldır ülkenin gündeminde olduğunu ve tartışıldığını hatırlattı. 
     
     Diyalog, hoşgörü ve sabır 
     Okuyan, sendika yöneticilerinin konuşmalarında ısrarla üzerinde durduğu ''diyalog, hoşgörü ve sabrın'' herşeyin çözüm noktasında bulunduğunu ifade ederek, ''Türkiye'nin ihtiyacı olan en önemli şey diyalogtur. Türkiye'nin çözemeyeceği hiçbir sorun yoktur. Ama yeter ki anlayış, hoşgörü ve diyaloğu öne çıkaralım'' diye konuştu. 
     Sendika yöneticilerinin ''din görevlileri horlandı, toplumda layık oldukları yere gelmedi'' şeklindeki sözlerini hatırlatan Okuyan, şöyle konuştu 
     'Bu doğrudur. Ama bir başka doğru vardır. Bu Anadolu coğrafyası üzerinde bin yıldan beri yaşayan, bu büyük Türk milleti diniyle, diyanetiyle bu birliğini sağlamıştır. Evet, dini istismar edenler olmuştur. Dini siyasete alet edenler olmuştur ki, Türkiye bugün bundan çekmektedir. Birçok sorunun temelindeki sebep budur. Şahsi ikbali için dini kullananlar olmuştur. Ama bunların hepsi detaylardır. İşin aslı islamın kendisidir. Kuranın kendisidir.'' 
     İslamı gerçek anlamda vatandaşlara anlatacak ve tarif edecek olanın da, düçlü bir diyanet ile iyi yetişmiş din görevlileri olacağını vurgulayan Okuyan, 20 bin civarındaki camide kadro olmadığını, birtakım grupların uhdesindeki bu camilerin kadro tahsis edilerek kurtarılması gerektiğini söyledi. Okuyan, 20 bin kadronun devlet için çok önemli olmadığına da işaret ederek, ''Eğer din hayatımızın önemli bir ekseniyse, camilerimizin de bazı kimselerin ve grupların mekanı olmaması isteniyorsa, devletin buralara kadro vermesi lazım'' dedi. 
     
     Din görevlileri üvey evlat 
     Türkiye Din Görevlileri Sendikası Genel Başkanı Ahmet Yıldız da, Türkiye'de mesaisinin başlangıcı ve bitişi belli olmayan, günün her saatinde göreve veya hizmete çağrılması mümkün olan tek memur kesiminin din görevlileri olduğunu kaydederek, ''Buna rağmen adeta üvey evlat muamelesi görüyoruz'' diye konuştu. 
     Ülke genelinde 20 bin camide din görevlisi bulunmadığını, yılda 1500 cami yapıldığını bunun da kadro sıkıntısının her geçen yıl artacağını gösterdiğini anlatan Yıdız, ''Camilerde istenmeyen olayların nedeni kadro sıkıntısı. Bu nedenle Aczimendi, Hizbullah ve Kalkancı gibi tiplerin camileri ele geçirdiğini görüyoruz'' dedi. 
     Toplantının ardından gazetecilerin ''Ulusal Güvenlik'' kavramı tartışmalarına ilişkin sorusunu yanıtlayan Okuyan, şöyle dedi 
     ''Türkiye'nin gündeminde tartışılıyor. Zaten Genel Başkanımızın ifade ettiği, arzu ettiği konu buydu. Bu kavram tartışılmalı. Bu kavram içeriği itibariyle değil, ne getirip, ne götürdüğü kamuoyu önünde tartışılmalı.'' 
     Bir gazetecinin, ''Deprem bölgesinde Yalova'da herşey güzel, ama diğer bölgelerde böyle değil. Diğer bölgelerdekiler 'Bizim Yaşar Okuyanımız yok' diyorlar'' şeklindeki sözleri üzerine Okuyan, 2 yıldır deprem bölgesinde bulunduğunu hatırlatarak, Yalova'nın kısa süre içinde toparlanmasının haklı nedenlerinin varolduğunu, bunların devletin verdiği imkanlar ya da yardımlardan kaynaklanmadığını söyledi. Okuyan, Adapazarı'nın 20 yıldır altyapı sorunlarının çözülmediğine dikkat çekti. 






</TEXT>
</DOC>
