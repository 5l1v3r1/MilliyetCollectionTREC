<DOC>
<DOCNO> 42148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun27.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Senato, Başkan Bush'a "kuvvet kullanma" yetkisi verdi 
</HEADLINE>
<TEXT>

     Amerikan Senatosu, Başkan Bush'a salı günkü terör saldırılarının sorumlularına karşı ''kuvvet kullanma'' yetkisi verdi. 
     Bu arada George Bush, ABD Savunma Bakanlığı Pentagon'un istediği, bütün silahlı muhafızlar, özel kuvvetler ve yedek birlikleri göreve çağırma yetkisini onayladı. 
     İki gün önce New York'taki Dünya Ticaret Merkezi ve Washington'da Pentagon binasına düzenlenen terörist saldırıların ardından, en yüksek düzeyde alarma geçen ABD ordusu, 30 ila 50 bin arasında yedek askeri aktif hale getirecek. 
     ABD Savunma Bakanı Donald Rumsfeld'in, yeni saldırılara karşı, ülkeyi korumak için 26 üste Amerikan savaş uçaklarını etkin hale getirme çalışmaları yaptığı belirtildi. 
     Çağrılan yedek kuvvetlerin, pek çok amaçla kullanılması öngörülüyor. Washington'daki gözlemciler, saldırıları ''savaş ilanı'' addeden ABD'nin, karşılık vermeye hazırlandığı değerlendirmesini yapıyorlar. 
     Her yerde bayrak var 
     Bu arada, Beyaz Saray ve Kongre binası çevresinde geniş güvenlik önlemleri alındı. Washington'da trafik, pek çok noktada tıkandı. 
     ABD Başkanı George Bush, New York'ta, kurtarma çalışmalarını incelemeye hazırlanırken, ABD Başkan Yardımcısı Dick Cheney, dün geceden beri gizli servisin ısrarıyla, başkanlık dinlenme evi olan Maryland eyaletindeki Camp David'de tutuluyor. 
     Başkan Bush'un ulusal yas ilan ettiği bugün, Washington'da neredeyse bütün evlerin balkonlarından Amerikan bayrakları dalgalandırılırken, halk ülkenin en büyük katedrali National Cathedral'da kurbanlar için dua etmek üzere toplanacak. 
     
     






</TEXT>
</DOC>
