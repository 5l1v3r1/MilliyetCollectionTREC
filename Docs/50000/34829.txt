<DOC>
<DOCNO> 34829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/guncel/gun08.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip soruları yanıtlamalı mı 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     Parti kurma çalışmalarından bu yana sessiz kalmayı ve kendisine yöneltilen soruları yanıtsız bırakmayı sürdüren Erdoğan’ın bu tavrını siyasilere sorduk "Ülke yönetimine talip bir lider, kendisine yöneltilen soruları yanıtsız bırakmak hakkına sahip mi " 
     
     Rıdvan Budak DSP 
Kabulleniyor demektir      Siyasetçi ve üstelik de lider, başbakan olma iddiasındaki bir siyasetçinin yalnız gazetecilerin değil, toplumun merak ettiği kamuoyu adına yapılan bu sorgulanmadan kaçınması, cevap vermeyenin lehine bir gelişme olamaz. Tam tersine açık ve net yanıtlar vermesi Erdoğan’ın siyasal geleceği bakımından da önem taşır. Ben diyorum ki Benden köktendinci ve İslamcı siyaset adamı olmaz. Erdoğan’ın da laik cumhuriyet adamı olması mümkün değildir. Bunu ben böyle ortaya söylediğim zaman, Erdoğan cevap vermiyorsa, bunu kabulleniyor demektir. O bakımdan genel olarak "Referansım İslamdır", "Demokrasi araçtır" gibi sorulara cevap vermesi gerekir. 
     
     Salih Yıldırım ANAP 
Nedenini izah etmeli      Böyle büyük bir sorumluluğun karşılığı suskunluk olmamalı. Herkesten önce kendisinin yanıtlaması gerekiyor. Büyük bir sorumluluk üstlenmeye aday olan bir kişinin, bu kadar sorunlu, sıkıntılı, bu kadar çok söylemin olduğu bir ortamda suskun kalmasının takdirini kamuoyuna bırakmak lazım. Vereceği yanıt tabii bir kurum adına olmayabilir ama kendi şahsını ilgilendiren sorunlarla alakalı konularda, soruları yanıtsız bırakmasını doğru bulmuyorum. 
     
     Şevket Bülent Yahnici MHP 
Halkına anlatmak zorunda      Erdoğan’ın takındığı tavır kendini ilgilendirir. Ona benim karışma hakkım, başka bir siyasi partinin yöneticisi olarak yok. İkinci husus, Tayyip Bey’in fikirleri söylenmemiş fikirler değil ki, bunun münakaşası yapılıyor. Genel manada böyle bir soruyu sorulmuş kabul edersek, yani Tayyip Bey’le ilgili olmaksızın, şunu söyleyebilirim. Elbette her siyasi parti ve her siyasi parti yöneticisi, ülke meselelerini ve bu meselelerle ilgili olarak kendi kanaat ve düşüncelerini halkına anlatmak zorundadır. 
     
     Salih Kapusuz Tayyipçi 
Aceleye gerek yok      Bildiğiniz gibi Erdoğan, Türkiye’de öne çıkmış bir kişi. Kendisine şahsi birtakım sualler sorulmaktadır. Elbette bunların hepsine kendisinin verebileceği çok rahat cevaplar söz konusudur. Ancak bir siyasi oluşumun hazırlık dönemi içinde şahsi açıklamalar yerine, kurumsal bir görüşün ortaya konulmasını daha öncelikli bir mesele olarak görüyor. Ama yakın bir gelecekte bir siyasi kimlik olarak ortaya çıkılacak. O zaman bunlara ilave sualler olursa, her türlü suale cevap verecektir. 
     
     Mehmet Ali Şahin Tayyipçi 
Cevap vermeyebilir      Herkesin, özellikle basın mensuplarının soru sorma özgürlükleri olduğu gibi, sorunun muhatabının da sorulan sorulara istediği gibi cevap verme veya vermeme özgürlüğü vardır. Tabii ki basın mensupları, köşe yazarları, şu anda Türkiye’nin ciddi olarak gündeminde olan bir siyasiyle ilgili yazacaklardır. Ancak bir şahsı yıpratmak düşüncesi ile hareket edilmemeli. Erdoğan’ın cevap verip vermeme özgürlüğüne de saygı gösterilmeli. 
     



 GÜNCEL 


















</TEXT>
</DOC>
