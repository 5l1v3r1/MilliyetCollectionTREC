<DOC>
<DOCNO> 41426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo06.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Mor menekşeler için üzgünüm" 
</HEADLINE>
<TEXT>

     Geçen sezon çalıştırdığı AC Fiorentina'yı San Siro Stadı'nda 5-2 yenerek, AC Milan'a ligde ilk galibiyetini yaşatan teknik direktör Fatih Terim, mor menekşeler için üzgün olduğunu söyledi. 
     Maç başlamadan önce AC Fiorentinalı taraftarların bulunduğu tribüne giderek taraftarları selamlayan ve büyük alkış alan Fatih Terim, maç sonrasında kırmızı-siyahlı taraftarların yanına gitti daha sonra da, ''Fiorentina için biraz üzgünüm ama futbol bu acımasız'' açıklamasını yaptı. 
     Türk teknik adam, basın toplantısında, ''Milan'ın sergilediği oyundan memnunum. İlk yarı olsun ikinci yarı olsun iyi bir oyun sergiledik. Çok fazla gol pozisyonu yarattık ve topa sahip olduk. İstediğim futbol bu'' dedi. 
     Sürpriz yaparak San Siro'ya gelen kulüp başkanı ve aynı zamanda İtalya Başbakanı olan Silvio Berlusconi'nin kendilerine büyük moral verdiğini belirten Terim, ''Başkan muhteşem biri. İşler yolunda gitmediğinde de hep bize yakın oldu'' diye konuştu. 
     AC Milan Teknik Direktörü, 2 hafta önceki Brescia maçının hatırlatılması üzerine ise, ''Bazen ben de hata yapıyorum'' ifadesini kullandı. 
     Bu arada Başbakan Silvio Berlusconi, daha önce verdiği ''Milan ile ilgili açıklama yapmayacağım'' sözünü tutarak, maç sonrası gazetecilerin sorularını yanıtsız bırakarak gitti. Berlusconi'nin maç sonrasında soyunma odasına inerek, Terim ve futbolcuları kutladığı belirtildi. 
     AC Milan Kulübü İkinci Başkanı Adriano Galliani ise, ''AC Milan'da daha iyi doğru gidiş gördüm. Brescia'dan sonra çok güzel bir maç oynadık. Ama sakat futbolcuların dönmesiyle çok daha iyiye gideceğiz'' dedi. 
     Basında yer alan ifadelerde ise Brescia maç sonrasında eleştirilen Terim'in bu kez göklere çıkarıldığı görüldü. Spor kamuoyu, AC Milan'ı sevmeye başlarken, 4-4-2'lik sistemin takıma daha yararlı olduğu görüşü savunuldu. 
     La Gazzetta dello Sport Gazetesi, ''Milan, Fiorentina'yı kötü hırpalıyor'' başlığı altında verdiği haberinde, ''Terim, idamlık ipi geri gönderiyor. Onu asmak için zaman yok. Artık kadehler kaldırılıp, dansözler oynatılıyor'' yorumunda bulundu. 
     Corriere dello Sport, ''Terim'in intikamı'' başlığı altında verdiği haberde, ''Terim'in intikamcısı Shevchenko. Fiorentina ile Milan arasında kazanan hep Terim oluyor'' denildi. 
     Tutto Sport, ''Terim yakıp yıktı. Milan kasırga gibi gelip çökertti'' ifadelerini kullandı. Corriere della Sera, ''İmparatorun Milan'ı şimdiden ortaya çıktı'' derken, Floransa'nın yerel gazetelerinden olan La Nazione ise, ''Chiesa yetmiyor, San Siro'da imparatorun intikamı sahnede. Milan ezip geçiyor'' başlığını attı. 







</TEXT>
</DOC>
