<DOC>
<DOCNO> 14741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/yazar/sazak.html </URL>
<DATE> 2001/04/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit'e düşen 
</HEADLINE>
<TEXT>

     Başkentin siyasal doruklarında bir süredir konuşulan ancak "açıkça" ifade edilemeyen beklenti, ekonomik krizin derinleşmesi ve esnaf gösterileriyle "toplumsal tepki"ye dönüşmesi üzerine yeniden güncelleşti 
     "Ecevit'in çekilmesi." 
     Kemal Derviş, ekonomi yönetimine getirilirken, iç ve dış kamuoyu açısından "Dünya Bankası - IMF patentli" bu atama uçurumdan önceki "son çıkış" olarak görülüyordu. Normal olan, 21 Şubat'ta MGK krizine yol açan kavganın ülke ekonomisinde yol açacağı ağır hasarı hesaplayamayan Başbakan'ın "siyasi sorumluluğu" üstlenerek istifasını vermesiydi. Ecevit o gün çekilse, parlamentonun mevcut dengeleri içerisinde yeni bir seçenek oluşturulamasa bile, kabine değişikliğiyle, "güvenoyu" mekanizması işleyecekti. 
     Türkiye 45 gündür "irtifa kaybediyor" ve alınan önlemlerin hiçbiri artık "siyasi bunalım"a dönüşen krizden çıkmaya yetmiyor. 
     Derviş'in de büyüsü bozuldu ve Başbakanlık koridorlarında son kurtarıcıdan duyulan sıkıntılar konuşulmaya başlandı. 
     Haftalardır beklenen program ortada yok, IMF'nin onayına sunulacak önlemler konusunda en erken 10 - 11 Nisan tarihleri verilirken, doların değerinin yükselmesine adeta gözyumulduğu öne sürülüyor. 
     Zamlar ve artık günlük "devalüasyon"a dönüşen, en iyimser tahminle bile 1 milyon 100 bin TL'de tutulmasında güçlük çekilen dolar kuru nedeniyle toplumun tüm kesimlerinde "bıçak kemiğe" dayanmış durumda. 21 Şubat - 30 Mart 2001 tarihleri arasında 30 büyük şirketin borsa değerinin dolar bazında yüzde 67 azaldığı bildiriliyor. 
     İş dünyasının önde gelen isimleri dün Doğuş Grubu Başkanı Ayhan Şahenk'i son yolculuğuna uğurlarken yüzlerde çifte acı okunuyordu. Hem saygın bir dostu kaybetmenin kederi hem de Türkiye'nin kalkınma davasına 40 - 50 yıl omuz verdikten sonra ülkenin bugün düştüğü durumun hüznü. 
     Başbakanlık merdivenlerinde ise başka bir tepki yaşanıyordu Ahmet Çakmak adlı esnaf, Ecevit'in çıkışını beklemiş, Hüsamettin Özkan Başbakan'ı uğurlarken elindeki yazarkasayı onların bulunduğu tarafa doğru fırlatmıştı. Bu görüntülerin TV ekranlarına geldiği sırada Siteler esnafı da yürüyüşe geçiyor, Samsun yolunu kapatıyordu. 
     Ekonomik krizin biriktirdiği toplumsal stresin şiddetli bir deprem gibi siyaseti vuracağı belliydi. 
     Ecevit artık gündemine "istifa"yı almak zorundadır. 
     Türkiye bir yönetim kriziyle karşı karşıyadır ve demokratik çözümün yolunu açma görevi Başbakan'ındır. 
     Ecevit çekilmelidir 
     
     





Devletçilik krizi 


Affı şahane... 


İmar ve emlak paketi 


Biliyo da vermiyooo 


Ankara ayak bağı, Ankara'yla olmuyor mu .. 


Dostum Ayhan Şahenk 


Sinir - bilinç 


"Cimbom gibiyim " 


O kadar da değil... 


"İğneyle kuyu kazmak..." 


Dolar ateşine fren lazım... 


Sahnede canlı yayın 


Ecevit'e düşen 


Stagflasyon mu 


Merkez’in yanlışta ısrarı doları 2 milyona çıkarır 


</TEXT>
</DOC>
