<DOC>
<DOCNO> 28604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sontur12.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ve Papandreu Kuşadası'nda barış güvercinleriyle karşılandı 
</HEADLINE>
<TEXT>

     Dışişleri Bakanı İsmail Cem ve Yunanistan Dışişleri Bakanı Yorgo Papandreu, hafta sonu turları çerçevesinde Sisam'dan Kuşadası'na geldiler. 
     Cem ve Papandreu'nun beraberlerinde Türk ve Yunan gazetecilerle bindikleri iki feribot, Kuşadası'na geldi. Papandreu'dan 10 dakika önce karaya ayak basan Cem, Yunan meslektaşını diğer yetkililerle birlikte karşıladı. 
     Eşi Ada Papandreu, kardeşi Nikos Papandreu ve kızı Margarita Papandreu ile birlikte Kuşadası'na gelen Yorgo Papandreu için çocuklar tarafından yörenin halkoyunları sergilendi. Bu arada, Papandreu, Kuşadası yakınlarındaki Güvercin Adası'nda kaleden uçurulan barış güvercinleri tarafından da karşılandı. Cem ve Papandreu, daha sonra şehir turuna çıktılar. İki bakan, Kuşadası kalesi kapısında ellerindeki barış güvercinlerini uçurdular. Şehir turunda vatandaşların büyük ilgisiyle karşılaşan iki bakana, yol boyunca vatandaşlarca güller atıldı. 
     






</TEXT>
</DOC>
