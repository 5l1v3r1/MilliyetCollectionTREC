<DOC>
<DOCNO> 26169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/siyaset/asiy.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapımız herkese açık 
</HEADLINE>
<TEXT>

MHP lideri Bahçeli, "Milli davamız için, tek başına iktidar olmak için herkesi kucaklamak istiyoruz" dedi 
     ÖNDER YILMAZ Kayseri 

     6’ncı Bölge Teşkilat Toplantısı’na katılmak üzere yedi bakan ve çok sayıda milletvekili ile Kayseri’ye gelen MHP Genel Başkanı Devlet Bahçeli, iç ve dış politikaya ilişkin mesajlar verdi. Toplantıda, çeşitli partilere mensup belediye başkanı ve meclis üyeleri MHP’ye katıldı. Bahçeli, herkesle kucaklaşmak istediklerini belirterek, "Davamızı gerçekleştirmek için bizi şereflendirdiler, güç verdiler. Milli davamız için, çocuklarımızın geleceği için, tek başına iktidar olmak için herkesle kucaklaşmak istiyoruz. Kapımız herkese açıktır" diye konuştu. 
     
Borçlar kambur haline geldi      Krizin el birliğiyle atlatılacağını ifade eden Bahçeli, şöyle devam etti "Yolsuzluklar ürkütücü boyutlara ulaşmış. Borçlar kambur haline gelmiştir. Yolsuzluklarla mücadelemiz ne pahasına olursa olsun devam edecek." 
     Dış politikaya da değinen Bahçeli, AB’nin Güney Kıbrıs’ın birliğe üyelik sürecini bir silah olarak kullanmasının sorunu çözmeyeceğine dikkat çekti ve "Türkiye’nin bu tür politikalara seyirci kalması mümkün değildir. Adaletsiz ve onursuz yaklaşımları ve teslimiyetçiliği kabul etmeyeceğiz" dedi. Bahçeli, Türkiye’nin dış politika konularında güçlü bir "milli duruş" ortaya koyamadığı eleştirisini de yaptı. 
     
Bahçeli lobicilik yapacak      Bahçeli, başta sözde Ermeni soykırımı iddiaları olmak üzere Türkiye karşıtı lobicilik faaliyetlerini kırmak için harekete geçiyor. Kendi sorumluluğunda Ermeni soykırımı iddialarına karşı mücadele için oluşturulan kurulun çalışmalarını bütün dünyaya duyurmaya hazırlanan Bahçeli, iddialı konuştu "Avrupa’da 3.5 milyon Türk yaşıyor. Bunları örgütlediğinizde nasıl bir güç olacağını düşünün." 
     Sonbaharda ilk kez ABD’ye gidecek olan Bahçeli burada Türkiye lehine lobicilik yapan kuruluşların temsilcileri ve işadamlarıyla da bir araya gelecek. 
     
Bahçeli Ülkeyi yönetmeye hazırız      ÖNDER YILMAZ Ankara 

     Devlet Bahçeli, toplantının basına kapalı bölümünde başbakanlık mesajı verdi. Bahçeli, Kayseri’deki 6. bölge toplantısının basına kapalı bölümünde başbakanlık mesajı verdi. 24 aydır iktidarda olduklarını anımsatan Bahçeli, "Bu süreyi boş geçirmedik. Bilgimiz, tecrübelerimize deneyim kattı. Bu birikimimizle ülkeyi yönetmeye hazırız. İster koalisyon şartlarında, ister tek başına iktidarda" dedi. 
     Özeleştiride de bulunan Bahçeli, partililere, "Bir konuda size layık olamadım. İstediğinizi yapamadım. O da, 32 yıldır teşkilatta büyümüş Hasan efendilere karşı mahcubiyetimdir. Onların iş taleplerini yerine getiremedim. Mahcubum" diye seslendi. 
     



 SİYASET 
















</TEXT>
</DOC>
