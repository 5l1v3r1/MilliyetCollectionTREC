<DOC>
<DOCNO> 3250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur05.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'ndaki kazanın nedeni henüz anlaşılamadı 
</HEADLINE>
<TEXT>

     İstanbul Boğazı girişinde meydana gelen çarpışma sonucu batan ''Kaptan Cavit'' adlı kuru yük gemisinin 1100 ton buğday, hasar alan yine Türk bandıralı ''Nadya'' adlı geminin de 850 metreküp cüruf taşıdığı bildirildi. 
     Kıyı Emniyeti ve Gemi Kurtarma Genel Müdürlüğü'nden alınan bilgiye göre, Karadeniz'den İstanbul Boğazı'na giriş yapmaya hazırlanan ''Nadya'' ile Marmara'dan Karadeniz'e çıkmakta olan ''Kaptan Cavit'' adlı Türk bandıralı 2 kuru yük gemisi, saat 06.35 sıralarında boğaz girişine 4 mil mesafede ''kafa kafaya'' çarpıştı. 
     Kazadan sonra Türkeli demirleme alanına çekilen gemilerden ''Kaptan Cavit'', yoğun şekilde su aldığı için saat 09.00'da tamamen battı. Bu geminin 7 kişiden oluşan mürettebatı ise ''Tahlisiye-3'' adlı bot tarafından kurtarılarak, Kilyos Tahlisiye İstasyonu'na götürüldü. Kazada hasar gören ''Nadya'' adlı diğer kuru yük gemisi de, Türkeli demirleme alanında demirletildi. ''Nadya'', şu ana kadar herhangi bir kurtarma ya da yardım talebinde bulunmadı. Ancak her ihtimale karşı ''Kurtarma-2'' ve ''Gemi Kurtaran'' adlı 2 bot, bu gemi civarında bekletiliyor. 
     Çarpışan gemilerden ''Kaptan Cavit''in, 66 metre uzunluğunda ve 654 grostonluk, ''Nadya''nın ise 55 metre uzunluğunda ve 487 grostonluk olduğu bildirildi. 
     Kaza öncesi ''Kaptan Cavit''in, Yunanistan'dan aldığı 1100 ton buğdayı Bulgaristan'a, ''Nadya''nın ise Zonguldak Ereğli'nden yüklediği 850 metreküp cürufu İzmit'e götürmek üzere seyir halinde oldukları belirtildi. Yetkililer, kazanın neden kaynaklandığının henüz anlaşılamadığını ifade ederek, bu konunun yapılacak araştırmalar sonucu açıklığa kavuşacağını kaydettiler. 
     



</TEXT>
</DOC>
