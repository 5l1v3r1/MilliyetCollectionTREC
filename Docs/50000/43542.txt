<DOC>
<DOCNO> 43542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/spor/spo04.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu sıkıntılı 
</HEADLINE>
<TEXT>

     BORDO - Mavili kulübün Teknik Direktörü Sadi Tekelioğlu, bir yandan takımını İstanbulspor maçına hazırlarken, diğer taraftan da başını ağrıtan sıkıntıları aşmaya çalışıyor. Hami’nin sahalardan iki ay daha uzak kalacak olması, Salazar’ın basit hatalar yapması, Brezilyalı oyuncuların isyanı ve performanslarındaki düşüşler tecrübeli hocayı düşündürüyor. 
     GÖKDENİZ ve Erman’ın kanatlarda bekleneni verememesi, futbolcuları oyun disiplininden uzaklaşması, şampiyonluk yaşanmamasının oluşturduğu baskı, uyum sorunu ve tecrübesizlik de başlıca sorunlar olarak gösteriliyor. Sakatların çokluğu, kulübün yaşadığı ekonomik sıkıntılar, futbolculara yapılan ödemelerin sık sık aksaması da Tekelioğlu’nun başını ağrıtıyor. 
     
     Sambacılar gözden düştü 
     TRABZONSPOR’da Da Silva, Eduardo, Jarro ve Aurelio’nun sözleşmelerinin yenilenmesi amacıyla idmana çıkmamaları gözden düşmelerine yol açtı. Sadi Tekelioğlu, "Bizi hayal kırıklığına uğrattılar" dedi. Gözden çıkarılan Eduardo’nun üzgün olduğu gözlenirken, af kapsamına giren Marcio Jarro ise büyük sevinç yaşıyor. İstanbulspor maçı için bugün İstanbul’a gidecek olan Trabzonspor, Silivri’de kampa girecek. 
     



 SPOR 

























</TEXT>
</DOC>
