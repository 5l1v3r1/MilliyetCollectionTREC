<DOC>
<DOCNO> 47885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun21.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllarca korudular, şimdi korkmaya başladılar... 
</HEADLINE>
<TEXT>

     Almanya, yıllarca Türkiye'nin tüm uyarılarına karşın radikal islamcı grupların örgütlenmelerine ses çıkarmadı. 
     Kara Ses'ler, çeşitli örgütler, Türkiye'deki laik düzeni yıkıp şeriat devletine geçmenin planlarını Almanya'da yaptılar. 
     Ancak Almanya şimdi korkuyor. Afganistan'a yönelik operasyonda aktif rol alması halinde yıllardır göz yumduğu radikal islamcı grupların eylemlerine hedef olmaktan çekiniyor. 
     Bavyera Eyaleti İçişleri Bakanı Günther Beckstein, Afganistan'daki askeri harekatın sürmesi ve Alman askerlerinin de bu harekata katılması durumunda Almanya'nın, teröristlerin ''hazırlık bölgesinden'' ''eylem bölgesine'' dönüşebileceği uyarısında bulundu. 
     Beckstein, bu nedenle Federal İçişleri Bakanı Otto Schily tarafından hazırlanan 2. güvenlik paketinin bir an önce eyalet içişleri bakanlarına iletilmesi gerektiğini belirterek, ''Gelişmelerin sonunda değil, henüz başındayız. Bizi zor günler bekliyor. Hazırlıklı olmalıyız'' dedi. 
     Almanya'daki radikal dincilerin kontrolünün mümkün görünmediğini de belirten Beckstein, ''Bu nedenle şiddete meyilli radikal dincilerin hızlı bir şekilde sınırdışı edilmeleri gerekir'' diye konuştu. 
     Almanya'da şiddet yanlısı binlerce radikal dinci bulunduğunu, bunların 200 ila 300'ünün Bavyera eyaletinde yaşadığını kaydeden Beckstein, Federal Kriminal Dairesi'nin BKA , anayasayı koruma dairelerinin ve iltica dairelerinin, olası tehlikelerin önceden belirlenebilmesi için, yabancılarla ilgili tüm bilgileri eyaletlerin güvenlik makamlarına iletmeleri gerektiğini söyledi. 
     Beckstein ayrıca, Schily'nin pasaportlara parmak izi konulması yönündeki düşüncesini desteklediğini bildirdi. 
     
     Kuzey Ren Eyaleti Bakanı 

     Kuzey Ren Vestfalya Eyaleti İçişleri Bakanı Fritz Behrens de Alman Haber Ajansı'na DPA yaptığı açıklamada, Schily'nin girişimlerini desteklediğini belirterek, ''Uluslararası terörizme karşı mücadelede her şeyi denemeliyiz. New York ve Washington'daki katillerin, farklı kimlikler kullanmayı başardıklarını biliyoruz. Bu nedenle pasaportlarda parmak izinin yer alması neden tabu olsun ki '' diye konuştu. 
     Yapılan güvenlik önerilerine ''at gözlüğüyle'' bakılmaması gerektiğini ifade eden Behrens, ''Mevcut tehdit durumundan dolayı bugüne kadarki bakış açımızın gözden geçirilmesi doğaldır'' dedi. 
     Şiddet yanlısı ve radikal dinci yabancıların sınırdışı edilmesi fikrini de benimsediğini kaydeden Behrens, ''Ancak gelecekte de ülkesinde kendisini işkence ya da idam cezası bekleyen yabancılar sınırdışı edilmemeli'' diye konuştu. 
     






</TEXT>
</DOC>
