<DOC>
<DOCNO> 1202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sondun15.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Savunma Bakanı Scharping'e Balkan sendromu konusunda soruşturma 
</HEADLINE>
<TEXT>

     Uluslararası Savaş Suçları Mahkemesi USSM Başsavcısı Carla Del Ponte, zayıflatılmış uranyumla üretilmiş mühimmatla ilgili olarak elindeki belgeleri açıklamaya hazır olduğunu bildirdi. 
     Del Ponte'nin sözcüsü Florence Hartmann, USSM Başsavcısı'nın Kosova'daki NATO bombardımanında kullanılan bu çeşit mühimmatla ilgili olarak elinde bulunan bilgileri gerektiğinde kullanıma sunmaya hazır olduğunu belirtti. 
     USSM Başsavcısı, NATO'nun Kosova savaşı sırasında Yugoslavya'yı bombalamasıyla ilgili olarak soruşturma başlatılıp başlatılmaması konusunu incelerken, zayıflatılmış uranyumla üretilmiş mühimmatla ilgili bilgi toplanması talimatı vermişti. 
     Başsavcı, 2 Haziran'da NATO hakkında dava açılmasına gerek olmadığına karar vermiş, 13 Haziran'da da kendisini bu karara iten uzman raporunu kamuoyuna açıklamıştı. Bu raporda, zayıflatılmış uranyımla üretilmiş mühimmata ilişkin bir bölüm de bulunuyor. 
     Almanya Başsavcılığı da, Savunma Bakanı Rudolf Scharping hakkında,Kosova'da görev yapan bir Alman askerinin menenjitten ölümünden dolayı soruşturma başlattı. Başsavcılık, ihmalkarlık suçlamasıyla açılan soruşturmanın, Balkanlar'da görev yapmış bir Alman askerinde lösemi vakasının teşhis edilmesiyle ilgisi bulunmadığını belirtirken, menenjitten ölümün zayıflatılmış uranyumla üretilmiş mühimmat kullanımıyla bağlantısı bulunduğundan şüphe edildiğini açıkladı. Konuyla ilgili olarak, Alman ordusu hakkında da soruşturma açılmasının tasarlandığı belirtildi. 
     Öte yandan Almanya Başbakanı Gerhard Schröder, NATO'nun zayıflatılmış uranyum içeren cephanelerin etkileriyle ilgili tüm bilgileri açıklamasını istedi. 
     Alman Başbakanı, kişisel olarak uranyumlu silah ve cephanelerin hastalıklara yol açtığı konusunda kuşkuları bulunduğunu da söyledi. 
     Bu arada Norveç ordusu, 1990'dan itibaren Balkanlar'a dış göreve giden bütün personele sağlık kontrolünde geçme önerisinde bulundu. 
     



</TEXT>
</DOC>
