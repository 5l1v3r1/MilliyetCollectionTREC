<DOC>
<DOCNO> 48446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur13.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum için geriye sayım başladı... 
</HEADLINE>
<TEXT>

     Yüksek Seçim Kurulu YSK Başkanı Tufan Algan, TBMM üyelerinin ''ödenek ve yolluklarını'' düzenleyen Anayasa'nın 27. maddesinin, halkoyuna sunulmak üzere Resmi Gazete'de yayımlanması ile referanduma gidilmesi için gerekli olan 120 günlük yasal sürenin başladığını belirtti. Algan, referandumun 35-40 trilyon liraya mal olacağını da kaydetti. 
     Algan, YSK'ya gelişinde, gazetecilerin referandum sürecine ilişkin sorularını yanıtladı. Bir gazetecinin, ''Anayasa'nın 27. maddesi, dün akşam Resmi Gazete'nin mükerrer sayısında yayımlandı. 120 günlük yasal süre başlamış oldu mu '' sorusu üzerine Algan, Türkiye Cumhuriyeti'nin bir Anayasa ve hukuk devleti olduğunu hatırlatarak, şöyle konuştu 
     ''Anayasamıza göre kurulmuş köklü kurumlarımız mevcuttur. 
     Bunlarda, Teşkilat Kanunu'na göre kendilerine düşen görevler belirlenmiştir ve bu görevleri zaman içerisinde yapacaklardır. Çerçeve 27. maddenin yayınlanması hususunda bir sıkıntı yoktu. Ancak iki kurum arasında her zaman olabileceği gibi bir yazışma farklılığı vardı. 
     Yazışma farklılığının bir ayrı anlamı vardı. Bu anlam giderildi, dün mükerrer sayıda yayımlandı ve bizim kurumumuz için de 3376 sayılı Anayasa değişikliklerinin halkoyuna sunulması hakkında kanunun 2. 
     maddesinde belirlendiği gibi 120 günlük süreç başlamıştır.'' Algan, maddenin Resmi Gazete'de yayımlanacağını bildikleri için ilk günden itibaren kurumda çalışmaları yürütmek üzere komisyon kurduklarını belirterek, bu komisyonlardan birisinin kurul üyeleri nezdinde, 120 günlük süreç içerisinde, gerek YSK'nın yapacağı işler, gerekse kurula bağlı il, ilçe ve seçim kurulları ile halkoylaması sırasında kurulacak olan kurulların hazırlıkları için ne yapılması gerektiği hususunda çalışmalar gerçekleştirdiğini söyledi. 
     YSK Başkanı Algan, bu komisyonun büyük ölçüde çalışmalarını tamamladığını bildirdi. Oluşturulan diğer komisyonun, altyapı hizmetleri konusunda çalıştığını ifade eden Algan, bu komisyonun da çalışmalarını büyük ölçüde tamamladığını kaydetti. 
     Algan, her iki komisyonun, çalışmalarını bu hafta içinde tamamlayacağını belirterek, ''İl, ilçe sandık kurullarının çalışma şekillerini belirleyecek genelgeyi süratle teşkilata yayınlayacağız. Arkasından altyapı hizmetleri... bunların başında oy vermeye yönelik oy kağıtlarının ve zarfların temini geliyor Bunları, sandıklarda kullanılmasını temin edecek matbu evraklarla birlikte tüm Türkiye geneline göndermek olacaktır'' diye konuştu. 
     
     Referandumun maliyeti 

     Algan, ''referandumunun maliyetinin ne olacağının'' sorulması üzerine de bugün itibariyle ellerinde henüz net bir rakam oluşmadığını, ancak dün verilen bilgiye göre, referandumun maliyetinin 35-40 trilyon lira civarında olacağını kaydetti. 
     ''Referandumun erken seçimle birleştirilerek yapılması durumunda YSK'nın tavrı ne olacak '' sorusunu da Algan, şöyle yanıtladı 
     ''Referandum için elimizdeki yasa, 120 günlük süre belirlemiştir. 
     Bunun dışında bu kanunda yapılacak değişiklik, gerçekten yapılacak mı yapılmayacak mı Bunlar sadece söylem ve ifadelerden öteye gitmedi. Ne olacağı da bugün için belli değil. O halde bir varsayım üzerinde bizim bir geniş çalışma ile maliyet çıkarmamıza gerek yok. Bir değişiklik gerçekleşir ve bu kanunlaşırsa onun da gereği yapılır.'' Tufan Algan, bir soru üzerine, TBMM'nin 3376 sayılı yasa üzerinde yapacağı bir değişlikle 120 günlük süreyi değiştirebileceğini belirtti. Algan, süre kısaltılması durumunda 60 gün içerisinde halkoylamasına gidilmesi için hazırlıklarını tamamlayabileceklerini söyledi. 
     Algan, başka bir soru üzerine de TBMM'nin, halk oylamasına sunulması istenen madde üzerinde bir değişiklik yapması ve bu maddenin Cumhurbaşkanı Ahmet Necdet Sezer tarafından onaylanması durumunda halk oylamasının ortadan kalkacağını ifade ederek, ''Halkımız ve memleketimiz için hayırlı olan ne ise onu yapacağız'' dedi. 
     
</TEXT>
</DOC>
