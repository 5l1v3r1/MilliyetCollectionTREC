<DOC>
<DOCNO> 39619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/spor/aspo.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlerin dansı 
</HEADLINE>
<TEXT>

Türkiye’nin 42 yıl aradan sonra ev sahipliğini üstlendiği Avrupa Basketbol Şampiyonası’nın açılışı, Aspendos Tiyatrosu’ndaki özel gösteriyle yapılacak 
     Sultans of the Dance’lı açılış 
     32. Avrupa Basketbol Şampiyonası, 42 yıl aradan sonra bir kez daha ülkemizde start alıyor. 16 ülkenin dört ayrı grupta mücadele vereceği dev organizasyon bu akşam, Antalya’daki Antik Aspendos Tiyatrosu’nda sergilenecek Sultans of the Dance açılış gösterisiyle başlayacak. Özel gösteriyi, Spor Bakanı Fikret Ünlü, FIBA delegasyonu, 2001 Avrupa Şampiyonası Organizasyon Komitesi ile yerli ve yabancı davetliler de izleyecek. 
     
     Karşılaşmalar yarın 
     ŞAMPİYONA, Ankara ve Antalya’da yarın oynanacak sekiz maçla perdelerini açacak. B Grubu’ndaki Milli Takımımız da ilk maçını Ankara ASKİ Salonu’nda saat 19.00’da Letonya ile oynayacak. Grubumuzdaki diğer maçta Slovenya ile İspanya mücadele verecek. Ankara’da Ukrayna - Litvanya, İsrail - Fransa karşılaşırken, Antalya ANFAŞ Salonu’nda ise Estonya - Almanya, Hırvatistan - Yugoslavya, Yunanistan - İtalya ve Bosna Hersek - Rusya maçları oynanacak. 
     
     Final 9 Eylül’de oynanacak 
     ÜÇ gün sürecek maçlar sonunda gruplarında ilk sırayı alan takımlar direkt çeyrek finalist olacak. İkinci ve üçüncü olacak ülkeler ise çapraz eşleşerek çeyrek final mücadelesi verecek. 5 - 6 Eylül’deki çeyrek finallerden itibaren İstanbul’a taşınacak olan şampiyonada yarı finaller 8 Eylül, final ise 9 Eylül’de oynanacak. 25 ülkeden naklen yayınlanacak şampiyonada düdük çalacak 20 hakem arasında Murat Biricik de yer alacak. 
     
Sezer’e ziyaret      2001 Avrupa Şampiyonası’nın ev sahibi A Milli Basketbol Takımımız, dün Cumhurbaşkanı Necdet Sezer’i ziyaret etti. Çankaya Köşkü’ndeki kabulde Basketbol Federasyonu Başkanı Turgay Demirel, Asbaşkan Kemal Dinçer, Yönetim Kurulu Üyesi Ömer Gürsoy, Milli Takım Menajeri Doğan Hakyemez, Başantrenör Aydın Örs ve Takım Kaptanı Orhun Ene hazır bulundu. Ziyaret sırasında kaptan Orhun, Cumhurbaşkanı Sezer’e imzalı bir milli forma ile basketbol topu armağan etti. Sezer de milli takıma şampiyonada başarılar diledi. 
     



 SPOR 
























</TEXT>
</DOC>
