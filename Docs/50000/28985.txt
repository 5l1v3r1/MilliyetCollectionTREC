<DOC>
<DOCNO> 28985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/ekonomi/aeko.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken seçim 18 ay sonra 
</HEADLINE>
<TEXT>

Koalisyon liderleri ile ayrı ayrı görüşen TÜSİAD heyetine, ANAP lideri Yılmaz’ın, "Siyasi yapı seçim süresinin tamamlanmasını kaldıramıyor. 18 ay sonra erken seçim olur" dediği öğrenildi 
     ÖNDER YILMAZ ANKARA 

     Siyasi Partiler Yasası SPY ve Anayasa değişiklikleri ile ilgili olarak toplantılar ve bir dizi görüşme yapan TÜSİAD heyeti, Ankara’dan erken seçim tarihi ile döndü. Liderler, TÜSİAD’a hükümetin devam edeceği güvencesini iletirken, ANAP Lideri Yılmaz’ın TÜSİAD heyetine "Hükümet şu an uyumla devam ediyor. Ancak Türkiye’deki siyasi yapı seçim süresinin tamamlanmasını kaldıramıyor. 2002’de erken seçim kararı alınır. 2003 ilk baharında 18 ay sonra erken seçim olur" değerlendirmesini yaptığı öğrenildi. 
     TÜSİAD heyeti, dün önce Sheraton Oteli’nde bir toplantı yaparak SPY ve Anayasa değişiklikleri ile ilgili görüşlerini açıkladılar. Daha sonra da Başbakan Bülent Ecevit ve yardımcıları Bahçeli ve Mesut Yılmaz ile ayrı ayrı bir araya gelen Tuncay Özilhan başkanlığındaki TÜSİAD heyeti, hükümetin devam edeceği güvencesini alırken, erken seçim endişelerini giderdi. 
     ANAP lideri ile yapılan görüşmede, Yılmaz’ın erken seçimin 18 ay sonra yapılabileceğini belirterek, "Hükümet şu an uyumla devam ediyor. Ancak Türkiye’deki siyasi yapı seçim süresinin tamamlanmasını kaldıramıyor. Ekonomik krizin aşılması ile 2002’de erken seçim kararı alınır. 2003 ilkbaharında 18 ay sonra erken seçim olur" değerlendirmesini yaptığı öğrenildi. 
     
Bahçeli yumuşattı      TÜSİAD’a sert eleştiriler yönelten Bahçeli TÜSİAD heyetiyle görüşmede, "Ne konuşursak dedikodu çıkıyor. Karşı karşıya gelmişiz gibi yansıtıyorlar" diye konuştu. Bahçeli, kriz sürecinde, köklü siyasi değişim taleplerinin ekonomiyi sekteye uğratacağını belirterek, Partiler Yasası’nın değiştirilmesini isteyen TÜSİAD’a üstü örtülü uyarıda bulundu. Bahçeli, erken seçimin şimdilik gündemlerinde olmadığını dile getirdi. 
     Görüşmeler sonrasında açıklama yapan Özilhan, hükümette istikrarsızlık olmadığı ve devam edeceği izlenimi edindiklerini belirtti. Özilhan, Anayasa’nın Türkiye’ye dar geldiğini vurguladı. Bahçeli’nin sert çıkışlarının anımsatılması üzerine de "Biz sorumluluğumuzu biliyoruz. Bir lider ya da başkasını karşımıza almayız. Sayın Bahçeli ile fikir birliği içerisinde olmayabiliriz" diye konuştu. 
     



 EKONOMİ 































</TEXT>
</DOC>
