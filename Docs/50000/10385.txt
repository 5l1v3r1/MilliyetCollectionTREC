<DOC>
<DOCNO> 10385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sonspo36.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçtan notlar 
</HEADLINE>
<TEXT>

     Galatasaray ile İtalya'nın AC Milan takımları arasında oynanacak Avrupa Şampiyonlar Ligi maçı öncesinde Ali Sami Yen Stadı tarihi günlerinden birini yaşadı. 
     Sarı-kırmızılı taraftarlar, sabahın ilk saatlerinden itibaren stada gelirken, Mecidiyeköy'ü adeta bayram yerine çevirdiler. Ali Sami Yen Stadı'nı tıklım tıklım dolduran Galatasaraylı taraftarlar, maçtan 5 dakika önce de açık tribünü tamamen kaplayan dev bir bayrak açarak şov yaptılar. 
     Taraftarlar, tribünlere İtalyanca olarak "Da Qui Non's Passa Buradan çıkış yok " yazılı pankart astılar. 
     Bu arada maçın biletleri gün boyunca karaborsada yüksek fiyatlarla alıcı buldu. Galatasaraylı futbolcular maçtan önce saha ortasında toplanıp galibiyet yemini ettiler. 
     
Süren Galliani ile görüştü      Galatasaray Kulübü Başkanı Faruk Süren, bugün AC Milan 2. başkanı Galliani ile bir görüşme yaptı. Başkan Süren ve yönetici Burak Elmas, Galliani ile birlikte AC Milan'ın kamp yaptığı Çırağan Kempinski Oteli'nde bir öğlen yemeği yedi. 
     Yemeğin Galliani'nin dün akşam Galatasaray'ın verdiği davete katılmaması nedeniyle gerçekleştiği ifade edildi. 
     
Ergün kadroya alınmadı      Galatasaray'da sakatlığı bulunan Ergün, kadroda yer almazken, Suat ise yedekler arasında yer aldı. Ergün'ün sabah yapılan kontrolden sonra kadrodan çıkartıldığı, Suat'ın da son anda ilk 11'den çıkartılıp, teknik direktör Lucescu tarafından yedek oturtulduğu öğrenildi. Ergün'ün yokluğunda sol kanatta Ahmet görev yaptı. 
     Maçta cezalı olan Vedat, Bülent Akın da forma giyemedi. Teknik direktör Lucescu, Fatih'in yerine Capone'ye ilk 11'de şans tanıdı. 
     Çok sayıda sakat futbolcusu olan AC Milan da ünlü Alman forvet Bierhoff yedekler arasında yer aldı. 
     
Okan - Emre ile ilgili açıklama      Galatasaray Kulübü Asbaşkanı ve Basın Sözcüsü Ali Dürüst, İtalya'ya transfer olacakları yönünde haberler çıkan Okan ve Emre konusuna açıklık getirerek, ''Biz gitmelerini istemiyoruz. Kendileri ile de görüştük. İki taraf olarak uzun maç maratonunda bu görüşmeleri dondurduk'' diye konuştu. 
     
Maçı medya ordusu izledi      Galatasaray-AC Milan maçını tam bir medya ordusu takip etti. Galatasaray-AC Milan maçında, 60'ı yabancı toplam 225 medya mensubu karşılaşma için Türkiye Spor Yazarları Derneği'ne akreditasyon yaptırdı. 
     Maçı takip eden yabancı medya mensupları arasında İtalyan, Çek, Rus, Rumen, Ukraynalı, Alman ve İspanyol medya mensuplarının bulunduğu bildirildi. 
     
Daum'dan yumruk şov      Beşiktaş Teknik Direktörü Christoph Daum, Alman RTL televizyonuna yorumculuk yapmak için Ali Sami Yen Stadı'na geldi. Basın tribününden stada giriş yapan Alman teknik adam, Galatasaraylı taraftarların sevgi gösterileriyle karşılandı. "Christoph Daum" diye tempo tutan sarı-kırmızılı taraftarlara, Alman teknik adam da yumruk şov yaparak karşılık verdi. Böylece ilk kez bir Beşiktaş teknik direktörü Galatasaraylı taraftarları coşturmuş oldu. 
     Karşılaşmayı Maliye Bakanı Sümer Oral, Devlet Bakanı Yüksel Yalova, Kültür Bakanı İstemihan Talay ve Milli Takımlar Teknik Direktörü Şenol Güneş de protokol tribününden izledi. 
     




</TEXT>
</DOC>
