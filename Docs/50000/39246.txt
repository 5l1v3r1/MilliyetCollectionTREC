<DOC>
<DOCNO> 39246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo08.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV Adam kapılarını basına kapadı... 
</HEADLINE>
<TEXT>

     32. Avrupa Basketbol Şampiyonası'na hazırlanan Basketbol A Milli Takımı, hazırlıklarını sürdürüyor. 
     Türkiye'de 3 grup halinde yapılacak şampiyonada A Milli Takım, Letonya, İspanya ve Slovenya ile birlikte B Grubu'nda mücadele edecek. 
     Sabah, antrenör Aydın Örs nezaretinde ağırlık ve kondisyon ağırlıklı bir çalışma yapan sporcuların neşeli oldukları gözlendi. 
     Antrenmanda hafif sakatlıkları bulunan Mirsat, Hüseyin ve Kerem'in de yer aldığını belirten, menajer Doğan Hakyemez, sakatlıklarının ciddi olmadığını, şampiyonaya kadar bu sakatlıkların düzeleceğini söyledi. 
     Akşam, ASKİ Spor Salonu'nda çalışacak A Milliler, yarından itibaren de günde yapacakları çift antrenman ile hazırlıklarını sürdürecek. 
     Öte yandan, A Milli Basketbol Takımı'nın Menajeri Doğan Hakyemez, milli takımın antrenman ve kampının basına kapatıldığını belirtti. Hakyemez, sporcuların konsantrasyonlarının bozulmaması için böyle bir karar aldıklarını kaydetti. 






</TEXT>
</DOC>
