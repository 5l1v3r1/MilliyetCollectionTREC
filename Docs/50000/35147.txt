<DOC>
<DOCNO> 35147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur20.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek'ten Tayyip Erdoğan'a eleştiri "Hani yeniydi" 
</HEADLINE>
<TEXT>

     Ankara Büyükşehir Belediye Başkanı Melih Gökçek, FP'nin kapatılmasının ardından Recep Tayyip Erdoğan başkanlığında biraraya gelen yenilikçilerin FP'nin devamı gibi göründüğünü belirterek, ''Gönlüm yenilikçilerden yana ama ben geniş bir yelpazeyi kucaklayan oluşuma sıcak bakarım'' dedi. 
     Ankara Büyükşehir Belediye Başkanı Melih Gökçek, Batıkent-Sincan Metro'sunun temelinin 18 Ağustos 2001 günü atılacağı bilgisini verdiği basın toplantısında gazetecilerin siyasi gelişmelerle ilgili sorularını yanıtladı. 
     Gökçek, gazetecilerin, ''Niçin Afyon'a gitmediniz'' sorusu üzerine ''Çağırılmadığım yere nasıl gideyim beni çağırmadılar'' yanıtını verdi. 
     ''Abdullah Gül sizi niye istemiyor'' sorusuna da Gökçek, bunun kendisine değil muhatap olanlara sorulması gerektiğini belirtti. 
     Melih Gökçek, gazetecilerin, yenilikçi kesimin kurucular kurulunun basında yer aldığını hatırlatarak yorumunun ne olduğu sorusuna şu karşılığı verdi 
     ''Kurucular kurulunu gazetede okudum. Yüzde 90'ı eski FP, Milli Nizam, ve RP'lilerden oluşuyor. Yani FP'nin yeni bir versiyonu olarak görülüyor. Kurucular kurulu resmen açıklanmadı ama basında açıkladığı gibi bir oluşum yeni oluşum sayılmaz. Yeni oluşum olacaksa toplumun bütün kesimlerini kapsamalı, sadece FP olursa bu olmaz. Yeni bir parti sağcılar ve sağduyulu solculardan kurulmalı'' 
     Gökçek, hangi partide yer alacağının sorulması üzerine de, Recep Tayyip Erdoğan başkanlığında biraraya gelen yenilikçilerin FP'nin devamı gibi göründüğünü belirterek, ''Gönlüm yenilikçilerden yana ama ben geniş bir yelpazeyi kucaklayan oluşuma sıcak bakarım. Şimdilik sadece izliyorum. Bana bir davet gelirse yenilikçiler grubundaki kurucular konusunda sıkıntılarımı dile getiririm, tartışırım. Ancak Saadet Partisi'nde siyaset yapmayı düşünmüyorum. Yeni kurulan partiler FP'nin devamı olursa halktaki heyecanı öldürür'' dedi. 
     Melih Gökçek, ''3. parti kurmayı düşünürmüsünüz'' sorusunu ise, ''Bu soruya önümüzdeki günlerde karşılık verelim'' şeklinde yanıtladı. 
     ''Böyle bir Oluşumda, Mehmet Ağar var mı '' sorusuna Gökçek, ''İsim üzerinde durmak istemiyorum'' yanıtını verdi. Melih Gökçek, İçişleri eski Bakanı Saadettin Tantan ile yeni bir parti için görüştünüz mü'' sorusuna ''Siyasi anlamda görüşmelerimiz olmadı'' karşılığını verdi. 
     Melih Gökçek, bir gazetecinin, ''FP'nin bölünmesi sizi tasfiye mi etti. Dışarıda mı kaldınız'' sorusuna şu karşılığı verdi 
     ''İsteyen ister istemeyen istemez. Kaldı ki basında görüyorsunuz her gün çağırıyorlar. Dışarıda değilim. Ben gittim de almadılar mı.'' Gökçek, gazetecilerin diğer soruları üzerine de, başka bir parti düşünmediğini, ANAP'tan beklentisi olmadığını ve gelecekteki dönemde parlamentoda ANAP'ın bulunacağına inanmadığını söyledi. ANAP kongresinin ardından ANAP'tan kopmalar yaşanacağına inandığını kaydeden Gökçek, ''Benim ANAP'la dargınlığım yok. Bütün arkadaşlarla yakınım. Mesut Yılmaz'la anlaşmazlığım olduğu için ANAP'tan ayrılmıştım. Hele bir kim kazanıyor görelim sonra değerlendirilir'' dedi. 
     Gökçek, Süleyman Demirel'le ilgili bir soruya da ''Siyasi konularda hiç temasım'' olmadı yanıtını verdi. 
     Yenilikçiler rahatsız oldu 
     Bu arada edinilen bilgiye göre, Gökçek'in yenilikçilere ilişkin görüşleri Tayyip Erdoğan başkanlığında Afyon'da yapılan toplantıda rahatsızlık yarattı. 
     Gökçek'in eleştirilerini değerlendiren yenilikçilerin önde gelen isimlerinden Manisa Bağımsız Milletvekili Bülent Arınç, ''Herkes istediği kareye girmekte serbesttir. Hayırlı olsun'' ifadesini kullandı. 
     
     
     







</TEXT>
</DOC>
