<DOC>
<DOCNO> 40635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/soneko16.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Çakan "Kriz olmasa enerji darboğazı yaşanabilirdi" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, kaçak elektrik kullanmanın başkasının hakkını çalmak olduğunu vurgularken, uzun yıllardan sonra enerji tüketiminde ilk defa düşüş olduğunu bildirdi. 
     Çakan, ''bu yıl ilk defa tüketimde eksi 0.3'lük düşüş yaşanmıştır. Şayet ekonomik kriz olmayıp yüzde 8 artış olsa idi, enerjide bir dar boğaz yaşanabilirdi'' dedi. 
     Enerji ve Tabii Kaynaklar Bakanı Çakan, iki gündür çeşitli incelemelerde bulunmak için geldiği Rize'de, bugün Çayeli Kaymakamlığı ve Belediye Başkanlığı'nı ziyaret etti. Bakan Çakan, Çayeli Belediye Başkanı Mustafa Kaşıkçı'dan, ilçenin sorunlarıyla ilgili bilgi aldıktan sonra, basın mensuplarının sorularını yanıtladı. 
     Kayıp ve kaçak enerji konusunda hutbe okutulması ile ilgili soruya karşılık, ''dinde hırsızlığın haram olduğunu'' ifade eden Çakan, şöyle konuştu 
     'Kaçak elektrik kullanmak, başkasının hakkını çalmaktır. Diyanet İşleri Başkanlığı'na yaklaşık 10 gün önce ülkemizde kayıp-kaçak konusunda durumu anlatan bilgi verdim. Diyanet İşleri Başkanlığı uygun görürse bu konuda hutbe verilecektir. Toplumun her kesiminden kamu görevi yapan herkesden yardım bekliyoruz. Toplumun her kesiminin yardımlar bir araya geldiğinde bir bütün oluşturacak ve bu yardımlar çok olumlu yönde etki yapacaktır.'' 
     Bakan Çakan, kayıp ve kaçak enerji konusunda bir başka soru üzerine, Türkiye de kayıp-kaçak ortalamasının yüzde 21.6 olduğuna dikkati çekerek, ''bunu bir puan düşürdüğümüz zaman 60 trilyon lira kazancımız söz konusudur. Enerji israfının önüne geçilmesi için başbakanımız bir genelge yayınlamıştır. Bu genelgeye harfiyen uyuluyor'' dedi. 
     1970 yılından bu yana Türkiye'de ortalama her yıl enerji tüketiminde yüzde 8 artış olduğunu da anlatan Bakan Çakan, ''ama bu yıl ilk defa tüketimde eksi 0.3'lük düşüş yaşanmıştır. Şayet ekonomik kriz olmayıp yüzde 8 artış olsa idi, enerjide bir darboğaz yaşanabilirdi'' diye konuştu. 
     Bakan Çakan, basın mensuplarının ''Bayındırlık ve İskan bakanı Koray Aydın'ın istifası ve ANAP-MHP arasında bir misilleme olup olmadığı'' yönündeki bir başka soruya da, ''hiç kimsenin hiç kimseye karşı, hiç bir zaman misilleme yapması söz konuzu olamaz. Kaldi ki biz koalisyonun içinde uyumla çalışan üç önemli partiyiz. İstifa ise kişinin iradesidir, şahsi kararıdır. Şahsi karara da saygı duymak lazım. Ben Koray Aydın'a bugüne kadar verdiği hizmetlerden dolayı teşekkür ediyorum '' dedi. Çakan, Doğu Karadeniz'e doğalgazın getirilmesiyle ilgili olarak da, ''Trabzon ve Rize için yapmış olduğumuz program çerçevesinde 2004 yılında doğal gazın tüketiciye intikal etmesi için çalışmalarımızı sürdürüyoruz. Ordu, Giresun, Bayburt ve Gümüşhane için de 2005 yılı öngörülmüştür'' şeklinde konuştu. 







</TEXT>
</DOC>
