<DOC>
<DOCNO> 35009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/siyaset/siy06.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Yanlış yapan bedelini ödeyecek 
</HEADLINE>
<TEXT>

ANAP lideri Yılmaz, kongre öncesi çarpıcı mesajlar verdi ANAP'ta nöbet değişimi şart. Bu tasfiye değil, yenileşmedir 
     HAKAN ŞANLITÜRK Ankara 

     Başbakan Yardımcısı Mesut Yılmaz, bugünkü ANAP'tan memnun olmadığını belirtti. Partide nöbet değişiminin şart olduğunu açıklayan Yılmaz, "Bu, bazı yazarların dediği gibi tasfiye değil, yenileşmedir" dedi. Yeni oluşumculara da mesaj gönderen Yılmaz, "Kimsenin elinde sihirli değnek yok. Ülkenin yeni maceralara katlanacak durumu da yok" diye konuştu. 
     Yılmaz, Milliyet aracılığıyla, hem partililere, hem yeni oluşumculara, hem de hükümet ortaklarına şu çarpıcı mesajları gönderdi 
     ATALET VAR Bugünkü ANAP'tan memnun değilim. ANAP daha farklı bir parti olmalı. Üzerindeki ataleti atmalı. Partide nöbet değişimi şart. Kongrenin bunu gerçekleştirmesini istiyorum. Bu, bazı yazarların dediği gibi tasfiye değil, yenileşmedir. 
     MACERA RİSKİ Seçime zaman var. Halk bundan önceki üç seçim gibi yeni bir maceraya girip denemediklerine mi yönelecek, yoksa gerçek bir tercih mi yapacak Ülkenin yeni bir maceraya hali yok. Bunu halka doğru, daha fazla adım atarak anlatacağız. Kimsenin elinde sihirli değnek yok. Vatandaşlardan ricam, ülkenin geleceğini görerek tercih yapmalarıdır. 
     YANLIŞ YAPAN ÖDER Eyüp Aşık'ın ülkeye ve Karadeniz'e önemli hizmetleri oldu. 57. hükümet kurulurken kendisine bir süre dinlenmesinin uygun olacağını söyledim. O abartıya kaçtı. ABD'de altı ay kaldı. Kongrede asıl değerlendirmeyi delege yapacak. Arkadaşların şunu bilmesini istiyorum ki, seçilirsem bundan sonra hiçbir arkadaşımın yanlışına sahip çıkmayacağım. 
     TAVRIMIZI KOYARIZ ANAP olarak, hükümetin kuruluşunda ve icraatlarında hep yapıcı rol oynadık. Hükümetin uzlaşmasında ANAP'ın katkısı var. Bu hükümetin sorunsuz olduğu anlamına gelmiyor. Mesela koalisyon protokolünde yer alan yerel yönetim reformu var. Bu konuda hassasız. Hala çıkaramadık. Bakanlar yetkilerini devretmek istemiyor. Yasanın 1 Ocak 2002'de yürürlüğe girmesi için kesin kararlıyız. Tavrımızı koyarız. Koalisyonun önümüzdeki seçime kadar devamından yanayım. Ciddi bir ekonomik program var. Bu programın en zor aşamasını geçiyoruz. Koalisyon ortaklarının çıkarı, programın olumlu sonuçlarını alarak seçime gitmektir. Görüş farklılıkları olabilir. Bunları kendi içimizde çözümlüyoruz. 
     



 SİYASET 















</TEXT>
</DOC>
