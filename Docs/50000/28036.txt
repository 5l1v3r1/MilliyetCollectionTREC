<DOC>
<DOCNO> 28036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun07.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail muhtemel bir Irak saldırısına karşı hazırlık yapıyor 
</HEADLINE>
<TEXT>

     İsrail'in, Lübnan sınırında Hizbullah'ın saldırısıyla başlayacak bir gerginliğe Irak'ın da karışması endişesini taşıdığı belirtiliyor. 
     Haaretz gazetesinin haberine göre, İsrail ordusunun yarın yayınlanacak dergisinde, kuzey sınırında yaşanabilecek bir gerginlik halinde Irak'ın devreye gireceği saptaması çerçevesinde planlar yapıldığı belirtiliyor. 
     Haberde, İsrail ordusu Lübnan sınırında yeni bir çatışma olasılığını dikkate alırken, Irak'ın daha önce bu tür durumlarda attığı adımlar da göz önüne alınıyor. Lübnan ile daha önce yaşanan gerginliklerde Irak'ın İsrail'e karşı destek amacıyla zırhlı birliklerini iki kez batı sınırına konuşlandırdığı belirtiliyor. 
     Üst düzeydeki İsrailli bir askeri kaynak, ''Kuzeyde durum genellikle gergin ve ikinci bir cephenin açılmaması yönünde davranıyoruz. Ancak her şeyin bize bağlı olmadığı bir durum yaşanabilir'' dedi. 
     Aynı kaynak, bölgede tırmanışın, Hizbullah'ın İsrail'in Lübnan'daki Suriye mevzilerine misillemede bulunmasına neden olacak bir saldırısıyla başlayabileceğini ve bu durumun İsrail'in Katyuşa barikatları ve yıpratma savaşıyla kontrol edemeyeceği bir genel tırmanışa kolaylıkla yol açabileceğini söyledi. ''Böyle bir durumda Irak'ın da çatışmaya katılacağı ve Suriye'nin katılımını artıracağı görüşündeyiz'' diyen kaynak, olası her gelişmeye cevap verecek çeşitli adımlar önerdiklerini belirtti. Haberde, İsrail ordusunun sınırdaki karakollarıyla güvenli haberleşmeyi sağlayabilmek için kuzey sınırı boyunca 120 kilometrelik bir siber optik kablo döşemesini tamamlamak üzere olduğu bilgisi de yer aldı. 







</TEXT>
</DOC>
