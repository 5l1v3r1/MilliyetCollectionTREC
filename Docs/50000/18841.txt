<DOC>
<DOCNO> 18841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo08.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Ogün "Trabzonspor'a yenildiğimize hala inanamıyorum" 
</HEADLINE>
<TEXT>

     Trabzonspor karşısında sakatlığı nedeniyle forma giyemeyen Fenerbahçe kaptanı Ogün Temizkanoğlu, Trabzon'da ortaya koydukları iyi futbola rağmen, yenilmelerine hala inanamadığını söyledi. 
     Ogün, internetteki ''www.oguntemizkanoglu.com'' adresli sitesinde yaptığı açıklamada, karşılaşmayı evinde seyrettiğini ifade ederek, ''Trabzonspor yenilgisi şampiyonluk yolunda bize önemli bir yara oldu.Ama asla kaybedilen bu maç şampiyonluğun da kaybedilişi değildir'' dedi. 
     Trabzonspor karşısında oyunun her anında, Fenerbahçe'nin rakibine üstünlüğünü kabul ettirdiğini belirten Ogün, ''Rakibimiz pozisyonlar yakaladıysa da, biz daha net ve daha çok sayıda gol pozisyonuna girdik. Arkadaşlarımı suçlamıyorum. Benim yakındığım şanssızlık. O mesafelerden topu kaleye atamıyorsak, bu şanssızlıktır'' diye konuştu. 
     Bu hafta sonu Galatasaray ile karşılaşacaklarını hatırlatan Ogün, şunları söyledi 
     'Biz bu sezon sahamızda puan kaybetmedik. Galatasaray karşısında da kaybetmeyeceğiz. Ne olursa olsun, Galatasaray'ı yenmek zorundayız ve galip geleceğimize de yürekten inanıyorum. Ayrıca şampiyon olacağımızın altını bir kez daha çiziyorum. Ancak benim inanamadığım, oynadığımız futbol sonrası Trabzonspor'a yenilişimiz oldu.'' 
     Ogün, sakatlığı nedeniyle doktorların sürekli dinlenme tavsiyelerini, maç sırasında uygulayamadığını kaydederek, 90 dakikayı evinde ayakta izlediğini söyledi. Ayağında çelik koruma olduğunu ve bununla hareket etmesinin çok zor olduğunu vurgulayan Ogün, ''Heyecandan ayağımdaki çelik korumayı çıkardım ve maçı öyle seyrettim'' şeklinde konuştu. Sakatlığı süren Johnson'un Galatasaray karşısında forma giyeceğine inandığını belirten Ogün, bu karşılaşmada her zaman olduğu gibi taraftardan sürekli takımlarını desteklemelerini istediklerini de sözlerine ekledi. 







</TEXT>
</DOC>
