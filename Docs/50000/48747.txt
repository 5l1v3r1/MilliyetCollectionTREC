<DOC>
<DOCNO> 48747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun10.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "ABD uçakları misket bombası atıyor..." 
</HEADLINE>
<TEXT>

     Taliban, Amerikan savaş uçaklarının dün geceki son taarruzlarında cephe hattına misket bombaları attıklarını bildirdi. 
     Taliban'ın resmi ajansı Bahtar'ın Genel Müdürü Abdülhanan Hemat, Kabil'in kuzeyindeki cephe hattının, özellikle Bagram ile kuzey cepheleri, stratejik Mezar-ı Şerif kenti yakınlarındaki Keshendeh ve Darae Suf'un bombalandığını belirtti. 
     Atılan misket bombalarından bazılarının patlamadığını söyleyen Hiemat'ın verdiği bilgiler doğrulanırsa cephe hattında ilk kez parça tesirli bomba kullanılmış olacak. 
     BM yetkilileri, Herat'a hafta başında düzenlenen bombardımanda anti-personel patlayıcı içeren ve zırhları yırtabilen parça tesirli misket bombalarının kullanıldığını bildirmişlerdi. 
     Taliban'a karşı savaşan Kuzey İttifakı da dün, Amerikan savaş uçaklarının desteğiyle ilk kez cephede ilerleme sağladığını bildirmişti. 
     Bölgenin kilit konumdaki kenti Mezar-ı Şerif'in 70 km kadar güneyindeki Dara-e Suf vadisinde Keshendeh yönünde taarruz başlattıklarını bildiren Kuzey İttifakı, Amerikan uçaklarının ''dalga dalga'' hava akınlarının, 70 ila 80 Taliban askerinin ölümüne neden olan çatışmalardan sonra 4 köyü ele geçirmelerini sağladığını belirtmişti. 
     Öte yandan, Taliban'ın Pakistan merkezli Afgan İslam Ajansı AIP 
     da, Hierat ve Kandahar kentlerine yönelik geceki Amerikan hava akınlarında 17 sivilin öldüğünü duyurdu. Amerikan bombalarının Herat yakınlarındaki Taht Alaman köyünde 16 sivilin ölümüne ve 25'inin de yaralanmasına neden olduğunu duyuran AIP, şiddetli bombardımana maruz kalan Taliban'ın kalesi Kandahar'da da 1 sivilin öldüğünü, 8'inin de yaralandığını bildirdi. AIP'ye göre, Taliban yetkilileri, Kandahar'da ayrıca bir otobosün bombalandığını ve tamamen tahrip olduğunu belirterek, çok sayıda kişinin öldüğünü belirttiler. Taliban sözcüsü, ''Bombardıman bize zarar vermiyor. Moralimiz iyi'' dedi. 
     






</TEXT>
</DOC>
