<DOC>
<DOCNO> 8441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/dunya/dun01.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Clinton 
</HEADLINE>
<TEXT>

ABD’de eski başkan Clinton bu kez de, kayınbiraderine dolaylı olarak parasal imtiyaz sağladığı iddiasıyla gündemde... 
     YASEMİN ÇONGAR Washington 

     ABD, eski başkan Bill Clinton’ı yine bir skandal çerçevesinde tartışıyor. Bu kez de Clinton’ın görevdeki son gününde açıkladığı af kararlarından yararlanan iki kişinin, bu kararın çıkmasına yardımcı olan avukatları Hugh Rodham’a 400 bin dolar verdikleri açıklandı. Bu olayın Clinton karşıtlarına taze barut sağlaması ise, Hugh Rodham’ın, Clinton’ın eşi Senatör Hillary Rodham Clinton’ın kardeşi olmasından kaynaklanıyor. 
     Rodham’ın af kararıyla bağlantılı olarak, müvekillerinden ücret almasında görünüşte hiçbir yasal sakınca olmasa da, Clinton’ın kayınbiraderine dolaylı olarak parasal imtiyaz sağladığı ve af kararının belki de bu imtiyazı sağlamak için alındığı tartışması ortalığı karıştırdı. 
     Clinton ve eşi Hillary, olaydan büyük rahatsızlık duyduklarını ve af kararı alınırken Hugh Rodham’ın sözkonusu kişilerin avukatlığını yürüttüğünden habersiz hareket ettiklerini bildirdiler. Clinton çiftinin üsteği üzerine, Rodham’ın sözkonusu 400 bin doları iade ettiği de açıklandı. 
     Ancak bu açıklama bile, Clinton’a yönelik eleştirileri dindirmedi. Zira Carlos Vignali adlı hükümlünün hapis cezasının hafifletilmesi, Almon Glenn Braswell adlı işadamının ise affa uğraması amacıyla çalışan "kayınbirader" Rodham’ın bu konuda doğrudan Clinton ile olmasa da, Beyaz Saray hukukçularıyla önceden temas ettiği belirtiliyor. 
     Clinton af kararını "hiçbir etki altında kalmadan" verdiğini söylese de, Hugh Rodham’ın müvekilleriyle yaptığı anlaşmada "akrabalık avantajını" kullandığına kesin gözyle bakılıyor. 
     Clinton’ın 140 kinin affı, 36 kişinin de cezasının hafifletilmesi yönünde giderayak aldığı karar daha önce de, vergi kaçakçısı Marc Rich’i, eski eşinin yaptığı siyasi bağışlar karşılığında affettiği iddiası nedeniyle büyük tartışma yaratmıştı. 
     


 DÜNYA 












</TEXT>
</DOC>
