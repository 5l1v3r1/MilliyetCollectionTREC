<DOC>
<DOCNO> 13668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur09.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon'un Çay ilçesine tankerlerle su getiriliyor 
</HEADLINE>
<TEXT>

     Afyon'un Çay İlçesi'nde içtikleri sudan zehirlendiklerini belirten çok sayıda kişinin hastanelere kaldırılması ile başlayan paniğin yerini sakinliğe bıraktığı, İlçe'ye Afyon'dan tankerlerle içme suyu, çevre ilçelerden de ekmek getirilerek dağıtımına başlandığı bildirildi. 
     Çay Kaymakamı Ahmet Çınar,Çay Devlet Hastanesi'ne başvuruların devam ettiğini söyledi. Çınar, zehirlendiklerini belirten kişilerin daha çok Vakıf, Köprübaşı ve Bahçelievler mahallelerinde yoğunlaştığını belirterek, şöyle konuştu 
     ''Çay Devlet Hastanesi'ne dün akşam saatlerinde mide bulantısı şikayetiyle başvurular artınca, tedbir olmak üzere içme suları kesildi ve vatandaşlar ilçede üretilen ekmeklerden yememeleri, su içmemeleri için uyarıldı. 
     İçme suyu ve ekmek örneklerini tahlile gönderdik. Ankara Hıfzıssıhha Enstitüsü'ne gönderilen içme suyu tahlili sonucunu öğleden sonra alabileceğiz.'' 
     Kaymakam Çınar, İlçe'ye Afyon'dan tankerlerle içme suyu getirildiğini, çevre ilçelerden gönderilen ekmeklerin de vatandaşlara ücretsiz dağıtıldığını kaydetti. Hastaneye başvuruların devam ettiğini anlatan Çınar, ''Durumu ağır olan hastamız yok. Başvuruların fazlalığı, biraz da psikolojik olabilir. Halen hastanede 150'ye yakın kişinin tedavisi devam ediyor''dedi. Kaymakam Ahmet Çınar, zehirlenenlerin sayısının 500 civarında olduğunu bildirdi. 




</TEXT>
</DOC>
