<DOC>
<DOCNO> 29497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/soneko12.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Gelecek kredinin 200 milyon doları Eximbank'a aktarılacak" 
</HEADLINE>
<TEXT>

     Devlet Bakanı Kemal Derviş, Dünya Bankası'nın onaylaması halinde oradan gelecek 1,1 milyar dolarlık kredinin 200 milyon dolarlık kısmını hemen Eximbank'a aktarmak istediklerini bildirdi. 
     Derviş, ''Eximbank'ın reel sektör açısından çok önemli bir işlevi var'' dedi. Bu sabah Türkiye Odalar ve Borsalar Birliği'ni TOBB ziyaret eden Derviş, TOBB'dan ayrılırken gazetecilere ekonomiye ilişkin kısa bir değerlendirme yaptı. 
     Haziran ayında program açısından çok önemli ilerlemeler kaydettiklerini, yeniden düzenleme yasalarının bir çoğunun Meclis'te kabul gördüğünü anlatan Derviş, ''Sanıyorum yazın daha iyi bir döneme giriyoruz'' dedi. 
     Para ve maliye politikaları arasında tam bir uyum sağlanması gerektiğini ifade eden Derviş, konuşmasını şöyle sürdürdü 
     ''Dövizdeki baskıyı inşallah turizm sezonunun da yardımıyla, ihracatın da yardımıyla azaltmaya çalışacağız. Bu çerçevede Dünya Bankası'ndan inşallah daha kesin kararlarını vermediler ama 5 Temmuz'da vermelerini bekliyoruz. Oradan Türkiye'nin sağlayacağı 1,1 milyar dolarlık kredinin 200 milyon dolarını hemen Eximbank'a aktarmak istiyoruz. Eximbank'ın reel sektör açısından çok önemli bir işlevi var. Bu programın başarısı zaten büyük ölçüde ihracatın başarısına bağlı olacak. Onun için Eximbank'ı mutlaka desteklememiz gerekiyor.'' 
     On günlük bir dış gezisi bulunduğunu da anlatan Derviş, özellikle dış yatırımın Türkiye'ye doğru gelmesini teşvik etmek istedilerini bildirdi. Derviş, ''Türkiye'de bir kaynak sorunu var. Türkiye'de çok iyi projeler var, çok güzel fırsatlar var. İstihdam yaratılması gerekiyor, yatırımın gerçekleşmesi gerekiyor. Bu yatırımların çoğu tabi Türk kaynaklı olacak ama bir kısmının da dışardan gelmesi çok yararlı. Bunu da teşvik etmek istiyoruz'' diye konuştu. Derviş, bir gazetecinin Dünya Bankası'ndan gelecek 1,1 milyar dolarlık kredinin nasıl kullanılacağına ilişkin sorusuna, ''direkt bütçeye gelecek bir kaynak. Bütçeden 200 milyon dolar Eximbank'a aktarılacak, diğeri bütçede kullanılacak'' Bakan Derviş, Telekom'a ilişkin soruları ise yanıtsız bıraktı. 
     
     TOBB Başkanı 
     TOBB Başkanı Rifat Hisarcıklıoğlu, Bakan Derviş'le yaptıkları görüşmede ekonomik değerlendirme yaptıklarını, reel sektörün sorunlarının çözümünü içeren teknik bir çalışma içinde olduklarını belirtti. Hisarcıklıoğlu, Odalar Birliği'nin Eximbank'a aktaracağı 100 milyon dolarlık kaynağın nasıl kullanılacağına ilişkin soru üzerine, kredinin Eximbank kriterleri çerçevesinde kullanılacağını, ancak 200 bin dolarlık tavan sınırlaması yaptıkları ifade etti. Telekom konusunda kriz bekleyenlerin yanıldıklarını vurgulayan TOBB Başkanı, ''krizin çözümünde çaba harcayan Başbakan Bülent Ecevit, Başbakan Yardımcıları Bahçeli ve Yılmaz ile Devlet Bakanı Kemal Derviş'e teşekkür ediyoruz'' dedi. 







</TEXT>
</DOC>
