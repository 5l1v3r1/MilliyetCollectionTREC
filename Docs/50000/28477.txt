<DOC>
<DOCNO> 28477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/ekonomi/eko04a.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, bürokratların yüreğine indirdi 
</HEADLINE>
<TEXT>

Ankara Kulisi ZÜLFİKAR DOĞAN 
     Hazine ve Merkez Bankası kurmayları duyunca şaşırdı. Televizyonlarda TÜSİAD Yüksek İstişare Konseyi’nin toplantısı naklen yayınlanıyordu. 
     IMF’e yeni niyet mektubu hazırlıkları için taslak metin yazılıyordu. Ankara temsilcisi Odd Per Brek de çalışmalara nezaret ediyordu. 
     Bakan konuşmaya başlayınca, ister istemez, bürokratların gözü ekrana, kulağı da bakanlarının sözlerine yöneldi. 
     Bir anda, nerede ise hepsinin dilleri - damakları kurudu. Dönüp birbirlerine baktılar, çalışmaların yürütüldüğü Hazine’deki odaya sessizlik hakim oldu. 
     Bakan Derviş, "Moratoryum ilan etmeyi, borçları ödememeyi de düşündük. Ancak, bunun dışarıda uzun dönemde giderilemeyecek olumsuz etkiler yaratabileceği düşüncesiyle vazgeçtik " diyordu. 
     Moratoryumun, adının bile nerede ise, ortalığı sarstığı dönemlerden geçip, bugünü toparlamaya çalışan ekonomide, ekonomiden "sorumlu " bakan, canlı yayında, Televizyonlarda, bunları söylüyordu. 
     Ekonomik gidişten sorumlu bakanın, "sorumsuzluğu" bürokratların gözlerini yuvalarından fırlattı nerede ise. 
     "Tütün Yasası’nı tartışmalıyız" dediği için piyasaları sarsan, kendi koltuğu da sarsıldığı için alaşağı olan Özelleştirmeden "sorumlu" bakan, sorumsuzluk kurbanı olurken, moratoryum’cu ekonomiden sorumlu bakan, kaldı. Ama az daha "bakanlarının" bu sözleri, bürokratların yüreğine indiriyordu. Neyse ki, FP davasının tozu dumanı arasında kaynadı gitti. 
     
Irak’a, "ikinci kapı"ya müttefik bombası...      Başbakan Ecevit, iki hafta önce gittiği Güneydoğu gezisinde, Irak sınırında, Habur’dan sonra "ikinci kapı" müjdesini verdi. Başbakan, daha sonra Nusaybin’de Suriye’yle yeni kapı müjdesini verdi. 
     Bu arada hafta içinde Bağdat’tan bir açıklama geldi ABD ve İngiliz uçaklarının Musul’un 45 km. yakınında Tafalar bölgesinde hava saldırısı gerçekleştirdiği ve futbol oynayan sivillerden 23’ünün öldüğü, çok sayıda da yaralı olduğu yönünde idi açıklama. 
     Belirtilen bölge, Türkiye’nin, Irak’a "ikinci kapıyı açmayı planladığı" bölge ABD, Irak açıklamasını gecikmeli olarak yalanladı. Ama ABD yalanlamasına, Amerikan medyası bile inanmadı. Soru işaretleri oluştu. Cuma gününden itibaren de, İncirlik üssünde Amerikalılara, sokağa çıkma yasağı getirildi. 
     Türkiye mahalle arası futbol maçı yapan 23 gencin ölümüyle ilgili müttefik bombası haberine bir yorum getirmedi. 
     Sadece, Dışişleri sözcüsünün, hafta içindeki brifingde ikinci kapıyla ilgili sorulara, KDP’nin buna itirazının olup olmadığına ilişkin açıklama isteklerine, "Biz Irak’a kapı açıyoruz. Muhatabımız Irak devletidir " şeklindeki yanıtı ilginçti. Müttefikler sanırız, ikinci kapı ve Irak ile ekonomik ilişkiler konusunda Türkiye’ye "bombalı" bir uyarıda bulundu. 
     Uyarının etkisini "ikinci kapının" akıbetinde göreceğiz.. 
     



 EKONOMİ 






















</TEXT>
</DOC>
