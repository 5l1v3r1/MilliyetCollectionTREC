<DOC>
<DOCNO> 45662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/guncel/gun10.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş bir hafta önce başlamış 
</HEADLINE>
<TEXT>

Termiz'e giderken tanıştığım Özbek bir subay, ABD askerlerinin bir haftadır Taliban karşıtı grupların yanında savaştığını söyledi... 
     ÖZBEKİSTAN FARUK ZABCI 

     Afganistan - Özbekistan sınırına 5 kilometre mesafedeki sınır kenti Termiz'de halkın operasyondan haberi olmadı. Gece kentte büyük bir sessizlik hakim olurken, halk paniğe kapılmasın diye Özbek ve Rus televizyon kanallarında operasyonun başladığına ilişkin tek bir kelime haber verilmedi. 
     Gece yarısı bile hemen hiç kimsenin operasyondan haberdar olmadığı dikkat çekti. Afganistan'ın bombalandığı haberini, Özbekistan'da birçok yüksek rutbeli subay bile Doğan Haber Ajansı muhabiri Faruk Zabcı'dan öğrendi. Afganistan sınırı yakınındaki Termiz'de bulunan 7 yabancı gazeteciden biri olan DHA muhabiri, dün haber yapmak üzere Termiz'e 28 kilometre mesafedeki üsse giderken bir süre gözaltında tutuldu. Kalaşnikoflu üs muhafızları tarafından tutuklanan gazetecilerden birinin Türk olduğunu öğrenen bir Özbek subay, 'Kardeş' diyerek yaklaştığı DHA muhabiri Zabcı'ya, operasyonun bir haftadır sürdüğünü söyledi ve şöyle dedi "ABD, Pakistan'daki askeri kamplardan helikopterlerle Afganistan'a asker ve silah taşıyor. Pakistan'daki 30 bin Amerikan askerinden ne kadarının Afganistan'a geçtiğini bilmiyoruz ama bu askerler Taliban kuvvetleriyle çarpışan iki müttefik grubun yanında yerleşti." 
     
'BİZ HER ŞEYE HAZIRIZ'      Özbek subay sözlerini şöyle sürdürdü "Taliban kuvvetleri, Özbekistan'a bir hareket başlatırsa yarım saat içinde iki üssümüzden biri harekete geçirilecek. Bir buçuk saat içinde Amerikan kurtarma ve arama askerleri, üssümüzde olabilecek. Taliban uçakları yedi dakikada buraya ulaşabilirler. Kakaydi'deki üsse karar verilirse Taliban uçaklarının oraya varması 35 dakika alır. Biz tüm önlemlerimizi aldık, hazır bekliyoruz." 
     



 GÜNCEL 





















</TEXT>
</DOC>
