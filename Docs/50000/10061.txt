<DOC>
<DOCNO> 10061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/spor/spo03.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elveda G.Saray 
</HEADLINE>
<TEXT>

Jardel, yönetimle görüştü ve sezon sonunda ayrılacağını resmen bildirdi 
     HALİL ÖZER 

     GALATASARAY’IN Brezilyalı yıldızı Jardel, yönetimle bir araya gelerek, sezon sonunda ayrılacağını resmen bildirdi. Brezilyalı oyuncunun, sürekli eleştiri toplaması ve eşi Karen’in baskısı yüzünden bu kararı aldığı bildirildi. Jardel’in toplantıda yöneticilere, "Galatasaray’ı çok seviyorum, ama Portekiz’den ayrılmak bana çok zor geldi. Sıkıntılıyım. İstediğim futbolu oynayamıyorum. Sizlerden, gereken kolaylığı göstermenizi istiyorumödedi. 
     SARI - Kırmızılı yöneticiler, Jardel’in bu isteğini geri çevirmediler. Yönetim, Brezilyalı futbolcuya "Sözleşmene göre, birinci yıl gidersen 25 milyon dolar getirmek zorundasın. Bu parayı bize ödersen gidebilirsin" ifadesini kullandı. Buna rağmen Galatasaray, hiçbir kulübün Jardel’e 25 milyon dolar vereceğini düşünmüyor. Ancak yönetim, sezon sonunda ünlü golcü için her türlü pazarlığa açık olacak ve isteyen kulüplerle masaya oturacak. 
     
     Hakan-Jardel takası 
     İTALYA’nın Tuttosport gazetesi İnter’in sezon sonunda Hakan Şükür ile Jardel’i takas etmeyi planladığını yazdı. Gazete, Emre ve Okan ile ön sözleşme imzalayan İtalyan kulübünün, bu transferleri bayram sonrası resmileştireceğini de iddia ederken, görüşmeler sırasında Hakan - Jardel takasının da gündeme getirileceğini belirtti. 
     
Kazan maçı kap parayı      ERHAN TELLİ 

     GALATASARAY’DA yönetim paraları ödemek için ilginç bir yol buldu. Yöneticiler, futbolcularla yaptıkları toplantıda Milan karşısında üç puan alınması halinde çeyrek finalin garanti olacağını, böylece UEFA’dan 3.5 milyon dolarlık ek prim alacaklarını vurguladılar, "Bu maçı kazanın, paralarınızı alın" dediler. 
     BAŞKAN Faruk Süren ile görüşen kaptanlar ise konuşulanları dün arkadaşlarına aktardılar. Bülent, Popescu ve Suat antrenmandan önce yaptıkları toplantıda, "Bize tarih vermediler. Ama ödeneceğine ilişkin söz aldık. Başkan kefil oldu. Ama öncelikle Milan maçını kazanmalıyız" ifadelerini kullandılar. 
     
     Milan’a darbe 
     MILAN’IN kalecisi Abbiati, Parma maçında sakatlandı. İlk yarının son dakikasında sağ omuzundan sakatlanıp, oyundan çıkan Abbiati’nin, büyük olasılıkla Galatasaray’a karşı forma giyemeyeceği ifade edildi. Cezalı Gattuso ve Helveg oynayamayacak. İtalyan ekibi bugün 20.30’da İstanbul’da olacak. 
     
     Kura çekimi 
     GALATASARAY’IN, temmuz ayında katılacağı kıtalararası şampiyonanın kura çekimi yarın İspanya’da yapılacak. Sarı - Kırmızılı kulüp ile birlikte 12 takımın katılacağı organizasyonun eşleşmeleri belirlenecek. Coruna kentindeki çekimde Galatasaray’ı Sportif Direktör Mete Razlıklı temsil edecek. 
     
     Kamp başlıyor 
     CİM - BOM, Milan maçı için bugün kampa giriyor. Sarı - Kırmızılılar dün akşamki antrenmanla hazırlıklarını sürdürürken, Lucescu çalışma öncesi 45 dakikalık bir toplantı yaptı ve rakipleri ile ilgili bilgiler aktardı. Bu arada Ergün’ün oynayamayacağı, Suat’ın durumunun da şüpheli olduğu açıklandı 
     


 SPOR 



















</TEXT>
</DOC>
