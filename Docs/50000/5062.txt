<DOC>
<DOCNO> 5062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/guncel/gun01.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aranan iki MHP'li savcıya geldi 
</HEADLINE>
<TEXT>

DYP'li Şıhanlıoğlu'nun ölümünden sorumlu tutulan kayıp vekiller Kundakçı ve Tekelioğlu, "Yakalama emrini duyunca geldik" dedi 
     ERSAN ATAR, GÖKÇER TAHİNCİOĞLU Ankara 

     Ankara Cumhuriyet Başsavcılığı'nın, DYP'li Fevzi Şıhanlıoğlu'nun ölümünden sorumlu oldukları gerekçesiyle haklarında yakalama emri çıkarttığı MHP milletvekilleri Mehmet Kundakçı ile Cahit Tekelioğlu, bütün aramalara karşın 24 saat bulunamadı. İki milletvekili, dün akşam Adliye'ye gelerek, Başsavcı Vekili Bekir Selçuk ile 45 dakika görüştü. İki vekil, bugün sabah geleceklerine ilişkin güvence verdikten sonra ifadeleri alınmadan serbest bırakıldı. 
     Başsavcılık, ilk delillerin incelenmesinden sonra olayı "müessir fiil sonucu kastı aşan adam öldürme" olarak nitelendirerek, kapsamlı otopsi raporunun beklenmesine gerek görmedi. Olayla ilgili fotoğraflarla Meclis TV'nin görüntülerini delil sayan Başsavcılık, Kundakçı ile Tekelioğlu hakkında "yakalama emri" çıkardı. 
     Müzekkerenin Ankara Emniyet Müdürlüğü'ne bildirilmesi üzerine görevlendirilen Asayiş Şube Müdürlüğü'nden bir ekip, milletvekillerini önce lojmanlarda, ardından Meclis Genel Kurulu'nda ve Meclis'teki odalarında bulamayınca bir tutanak düzenleyerek, "ilgili kişilerin Meclis'te olmadıklarını" zapta geçirdi. 
     İki vekilin Ankara ve memleketlerinde, yapılan "tüm aramalara karşın" bulunamaması "skandal" olarak yorumlanırken, "Saklanmaları için yardım mı gördüler " sorusu gündeme geldi. 
     Yakalama emrinin üç günlük süresi bulunduğunu belirten eski Ankara Başsavcısı Nazmi Şarvan'a göre, Kundakçı ve Tekelioğlu bu sürede ortaya çıkmasaydı, "suçüstü" hükümleri kapsamı dışına çıkarak haklarında doğrudan açılacak bir davaya hedef olmayacaktı. 
     
     45 dakikada serbest kaldılar 
     Milletvekilleri, adliyeye arkadaşları ve avukatlarıyla birlikte 20.15'te geldi. Vekillerle 45 dakika görüşen Selçuk, "Gelip teslim oldular. Kendileriyle görüştük, yarın yargı süreci başlayacak. Dinledikten sonra yargılamayı başlatacağız. Yarın saat 09.00'da gelecekler" dedi. 
     Tekelioğlu da şöyle konuştu 
     "Değerli bir milletvekilini kaybetmiş durumdayız, binlerce insanın yüreği yandı. Bu noktada konuşmaya gerek yok. Meclis kapandıktan sonra memleketimize gittik. Soruşturma ve yakalama emrinden haber alınca geldik. Şu anda dokunulmazlık zırhından çıkıyoruz, arkasına saklanmıyoruz. Bu acılı ortam bittiğinde geniş açıklama yapılır." 
     
     10 yıl hapis istenecek 
Savcı Selçuk, iki milletvekili hakkında, Ağır Ceza Mahkemesi'nde dava açarak, TCK'nın 452. maddesine göre yargılanmalarını isteyecek.Şıhanlıoğlu'nun kalp rahatsızlığını da göz önünde bulunduran Başsavcılık, soruşturmayı 452. maddenin 2. fıkrasına göre yürütüyor. Bu fıkradaki düzenleme, "bir kişinin rahatsızlığının olması halinde ölüme neden olan kişinin suçunun indirilmesini" düzenliyor. Buna göre Tekelioğlu ile Kundakçı, haklarında dava açılması halinde en az 10 yıl ağır hapis istemiyle yargılanacak. 

 GÜNCEL 






















</TEXT>
</DOC>
