<DOC>
<DOCNO> 3103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sondun02.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler Devlet Başkanı istifa etti 
</HEADLINE>
<TEXT>

     Filipinler Devlet Başkanı Joseph Estrada'nın görevinden istifa etmeyi kabul ettiği ve devlet başkanı yardımcısı Gloria Arroyo'nun yemin ederek, Yüksek Mahkeme tarafından Filipinler Devlet Başkanlığı görevine getirildiği bildirildi. 
     Estrada'nın yakın danışmanlarından bir kişi, Yüksek Mahkeme'nin devlet başkanlığının boşaldığı yönündeki kararını Estrada'nın kabul ettiğini açıkladı. 
     Estrada'nın yakın danışmanlarından Mariano ''Mike'' Velarde, yaptığı açıklamada, Filipinler Devlet Başkanı Joseph Estrada'nın görevinden ayrılmaya hazır olduğunu belirtmiş, ordunun muhalefet saflarına geçmesinin Estrada'nın bu kararında etkili olduğunu söylemişti. 
     Öte yandan, Estrada'yı istifaya zorlamak için toplanan 50 bin Filipinlinin Malacanang başkanlık sarayına yaklaşması polis tarafından engellendi. Polis, göstericileri başkanlık sarayına birkaç yüz metre mesafede durdurdu. 
     Malacanang Başkanlık Sarayı koruma şefi, göstericilerin saraya girmeye teşebbüs etmesi halinde kan dökülebileceği uyarısında bulundu. 
     Görgü tanıkları ise başkanlık sarayı önünden birkaç el silah sesi duyulduğunu ve polisin bir kişiyi etkisiz hale getirdiğini bildirdi. 
     Başkanlık sarayı önünde toplanan göstericiler ile Estrada yanlıları arasında meydana gelen kargaşa sonrasında, polisin olaya müdahale ettiği ve göstericilerin liderlerinden biri olduğu belirtilen bir kişiyi etkisiz hale getirdiği kaydedildi. 
     Filipinler'de ordu ve polis Estrada'dan desteğini çektiğini açıklamış, hükümetteki bakanların çoğu istifa etmişti. 
     Filipinler'de 1998'de göreve gelen Estrada, yolsuzluk, rüşvet, kamu güvenini sarsmak ve anayasayı ihlal etmekle suçlanıyordu. 




</TEXT>
</DOC>
