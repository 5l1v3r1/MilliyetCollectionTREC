<DOC>
<DOCNO> 46669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sondun04.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir şarbonlu mektup da Microsoft'a... 
</HEADLINE>
<TEXT>

     İçinde şarbon mikrobu bulunan bir mektubun Malezya'dan ABD'nin yazılım devi Microsoft firmasına gönderildiği bildirildi. 
     Yetkililer mektupta şarbon mikrobu bulunduğunun kesinlik kazandığını ifade ederek, mektupta şarbon mikrobu bulunmasına rağmen, Microsoft merkezinde kimsenin hastalığa yakalanmadığı belirttiler. 
     Microsoft'un Reno'daki merkezine gelen mektubun içinden pornografik resimler çıktığı da bildirildi. 
     Yetkililer, mektubun aslında Microsoft tarafından Malezya'daki bir satıcıya gönderildiğini ve içinde bir çek bulunduğunu, Malezya'dan geri gelen mektubun içinde çekin hala durduğunu ancak içine ayrıca pornografik resim konduğunu söylediler. 
     Microsoft görevlilerinden biri tarafından ''şüpheli olduğu'' gerekçesiyle yetkililere teslim edilen mektup üzerinde yapılan incelemede, mektubun açıldıktan sonra yeniden kapatılmış olduğu anlaşıldı. 
     Mektubu teslim eden görevlinin kimliği ve şarbona yakalanmış olup olmadığı hakkında ise bilgi verilmedi. 
     Bu arada New York Times gazetesine gönderilen mektubun içindeki tozun, yapılan testler sonucunda, şarbon mikrobu olmadığı anlaşıldı. 
     New York Times'dan yapılan açıklamada, gazete muhabirlerinden birine gönderilen mektubun içinden çıkan tozun incelemesinin negatif çıktığı belirtildi. 
     Gazete, Judith Miller adındaki muhabirine gönderilen mektuptan çıkan tozun şarbon mikrobu olmadığının anlaşılmasından sonra yapılan daha ileri testlerde de ilk alınan sonucun doğrulandığını kaydetti. 
     Gazete, haber odasında mektubun açılmasından sonra New York Şehri Sağlık Dairesi'nin Miller ve 30 kadar kadar kişinin muayene edilmesi ve koruyucu antibiyotikler almasını kararlaştırdığını da açıkladı. 
     






</TEXT>
</DOC>
