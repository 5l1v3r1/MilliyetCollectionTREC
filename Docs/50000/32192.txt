<DOC>
<DOCNO> 32192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur03.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi...Polis, lastiklere ateş ederek hırsızları durdurdu 
</HEADLINE>
<TEXT>

     Düzce'den çaldıkları otomobil ile Adapazarı'na gelen biri kadın 3 kişi, filmlerdeki hırsız-polis kovalamacasını aratmayacak görüntülere neden oldu. Hırsızlar, çaldıkları otomobil ile aşırı hız yapınca polis tarafından kovalanmaya başlandı. Polisin kurduğu barikatları aşan hırsızlar, otomobilin tekerleklerine ateş açılarak durdurulabildi. 
     Geceyarısı Düzce'den 34 ZE 550 plakalı otomobili çalan Barış 26 ve Erdoğan Tokat 25 ile SevdaÖzdemir, Adapazarı kent merkezindeki Çark Caddesinde aşırı hız yapınca polis tarafından durdurulmak istendi. ''Dur'' ikazına uymayan hırsızlar, polislerin üzerine otomobili sürerek kaçtı. Bu sırada yol kenarındaki 2 kişiye de çarparak, hafif yaralanmasına neden oldular. 
     Bunun üzerine Dörtyol mevkiinde yeni bir barikat kuruldu. Ancak hırsızlar, bu barikatı da atlattı. Polis bu kez Alifuatpaşa köprüsünde barikat kurdu. Otomobili kullandığı belirlenen Barış Tokat, bu barikata da çarparak geçti. 
     Otomobilin Bilecik yönüne doğru kaçtığını belirleyen polis, bu kez Pamukova ilçesi girişindeki Bölge Trafik İstasyonu önünde kamyon ve geniş araçlarla barikat kurdu. Olay yerine itfaiye ve ambulans çağrıldı. Peşindeki polis araçlarına yakalanmamak için saatte 160 kilometre hız yapan otomobil barikatı yarmak için yol aramaya başladı. Bu sırada, polis aracın tekerleklerine ateş açtı. Polisin ateşine aldırmayan oto hırsızları durmayarak barikata çarptı. 
     Barış ve Erdoğan Tokat çarpma sonucu yaralandı. Sevda Özdemir ise polisin açtığı ateş sonucu kalçasından hafif yaralandı. 
     Pamukova Devlet Hastanesi'ne oradan da Toyoto-SA Acil Trafik Hastanesi'ne götürülen hırsızlardan Barış Tokat'ın sağlık durumunun iyi, Erdoğan Tokat'ın ise ciddi olduğu öğrenildi. Sevda Özdemir ise kalçasından ameliyata alındı. 
     Olay sonrası gözaltına alınan Barış Tokat, ifadesinde çaldıkları oto ile gezmek istediklerini ancak polisi görünce heyecanlandıklarını söyledi. 






</TEXT>
</DOC>
