<DOC>
<DOCNO> 46916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/spor/spo03.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray’da Capone şoke etti 
</HEADLINE>
<TEXT>

     EROL DEMİRKOL 

     3 hafta yok 
     GALATASARAY’DA yarınki Nantes maçı öncesi Capone şoku yaşandı. Dün akşamki çalışmada sağ ayağını fazla zorlayan Brezilyalı futbolcu yere yığıldı. Capone, buz tedavisi uygulanarak, hastaneye kaldırıldı. MR’da sağ ayak arka adalesinde yırtık tespit edilen, tecrübeli futbolcunun üç hafta sahalardan uzak kalacağı açıklandı. 
     
     Lucescu korktu 
     CAPONE’NİN, Beşiktaş, Lazio ve Trabzon maçlarında da forma giymesinin zor olduğu öğrenildi. Teknik Direktör Mircea Lucescu, futbolcularına daha dikkatli olmaları konusunda uyarılarda bulundu. Öte yandan Rumen hocanın yarınki maç öncesi bugün saat 13.30’da bir basın toplantısı yapacağı belirtildi. 
     
Sergen sıkıntısı      ŞAMPİYONLAR Ligi’nde Nantes’la oynanacak zorlu mücadele öncesinde Sergen’in sakatlığı sıkıntı yarattı. Dün düz koşu yaparak çalışan Sergen’in tedavisinin bugün de sürdürüleceği ve bu maçta forma giyip giyemeyeceğinin belli olacağı kaydedildi. Yıldız oyuncunun, Nantes karşısında oynamak istediği, ancak Lucescu’nun kendisini riske atmak istemediği bildirildi. 
     
Bülent müjdesi      GALATASARAY’DA şanssız sakatlığıyla herkesi üzen Kaptan Bülent’ten, dün yapılan kontrollerinden sonra müjdeli haber geldi. Kasığından ameliyat geçiren ve daha önce en az iki ay yeşil sahalardan uzak kalacağı açıklanan Bülent’in, iki hafta sonra topla buluşacağı, üç hafta içinde de takımla birlikte çalışmalara başlayacağı öğrenildi. 
     



 SPOR 


























</TEXT>
</DOC>
