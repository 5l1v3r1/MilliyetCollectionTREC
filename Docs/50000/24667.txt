<DOC>
<DOCNO> 24667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sondun15.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta BM Barış Gücünde görevli Avusturyalılar adadan ayrılıyor 
</HEADLINE>
<TEXT>

     Kıbrıs'ta görevli BM Barış Gücü UNFICYP Avusturya kontenjanı, aşamalı şekilde adadan ayrılmaya başladı. 
     Çekilme, Avusturya hükümetinin, ekonomik nedenlerden dolayı geçen yıl aldığı, ülke dışındaki barış misyonlarına katılımı azaltma kararının hayata geçirilmesi çerçevesinde oluyor. Avusturyalı askerlerin çoğu ülkelerine dönerken, kalanlar, Haziran'ın ilk 3 haftasında çekilmeyi tamamlayacak. UNFICYP'in 1964'te adaya ayak basmasıyla Kıbrıs'a gelen Avusturya kontenjanında, çekilme başlamadan önce 244 asker ile subay görev yapıyordu. Avusturya kontenjanına bağlı olarak 107 Macar ve 26 Slovak asker de görev yapıyor. Giden Avusturya kontenjanının yerini alacak Slovak barış gücü askerlerinin çoğu adaya geldi. BM, Avusturya kontenjanın yerine Slovak barış gücünün gelmesi konusunda, Kuzey Kıbrıs Türk Cumhuriyeti'nin de onayını aldı. 







</TEXT>
</DOC>
