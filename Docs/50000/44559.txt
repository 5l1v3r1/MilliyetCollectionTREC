<DOC>
<DOCNO> 44559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sontur12.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi'nden TÜSİAD'a veryansın... 
</HEADLINE>
<TEXT>

     Saadet Partisi SP Genel Başkan Yardımcısı Mehmet Bekaroğlu, TÜSİAD'ın açıklamasını eleştirerek, ''Geçmişte de bütün antidemokratik müdahalelerin başını TÜSİAD çekmiştir'' dedi. 
     Bekaroğlu, TBMM'de düzenlediği basın toplantısında, Bülent Ecevit başkanlığındaki hükümetin Türkiye'yi yönetemediğini kabul etmelerine rağmen TÜSİAD'IN açıklamasının demokrasi içi çözüm yollarını kapsamadığını ifade etti. Bekaroğlu, bir gazetecinin sorusu üzerine de şöyle konuştu 
     ''Türkiye'yi yöneten hükümetlerin tamamı, İstanbul dukalığı, TÜSİAD ile işbirliği yapmıştır. 
     Türkiye'de ne olmuşsa TÜSİAD'ın bilgisi dahilinde olmuştur. Bu büyük patronlar, devletin elinde olan zenginlikleri paylaşmak için siyasetle işbirliği yapmışlardır. Bir suç varsa, bir numaralı suç ortağı İstanbul dukalarıdır, TÜSİAD'tır. Türkiye'de gerçek anlamda işadamı bugüne kadar yetişmemiştir.'' Bekaroğlu, TÜSİAD'ın geçmişte hükümetin kurulmasını, yıkılmasını da kontrol ettiklerini öne sürerek, ''Bugüne kadar bu hükümetin aldığı bütün kararları alkışlarken şimdi neden karşı çıkıyorlar. Çünkü bu hükümete yaptıracaklarını yaptırdılar, şimdi milli mutabakat, parlamento dışı hükümet hazırlığı vardır. Bunun başını da TÜSİAD çekmektedir. Geçmişte de bütün antidemokratik müdahalelerin başını TÜSİAD çekmiştir'' dedi. 
     
     Anayasa değişikliği 
     Mehmet Bekaroğlu, 37 maddelik anayasa değişikliği teklifinin ilk tur görüşmelerinin geçtiğimiz hafta tamamlandığını anımsattı. Yapılan ilk turda, teklifin, uluslararası sözleşmelere ilişkin 32. maddesine, ''ulusal bağımsızlık'' gerekçesiyle MHP ve bazı DSP'lilerin oy vermediğini öne süren Bekaroğlu, ''IMF ve Dünya Bankası'nın her dediğini yapacaksın, her önüne geleni imzalayacaksın, sonra AB'ye girme için önemli bir madde olan bu değişikliği reddedeceksin. Bu seçmene selamdan başka birşey değildir'' dedi. 
     
     Ecevit'e eleştiri 
     SP Genel Başkan Yardımcısı Bekaroğlu, ''Başbakan Bülent Ecevit'in ''Afganistan'da Taliban rejimi yokedilinceye kadar müdahale sürmeli'' şeklindeki sözlerinin diplomatik bir üslup taşımadığını söyledi. 
     Türkiye'nin teröre karşı mücadeleye destek olması gerektiğini anlatan Bekaroğlu, ABD'nin de kendine duyulan kinin nedenlerini sorgulaması gerektiğini belirtti. 
     
     Hükümete gensoru 
     Mehmet Bekaroğlu, hükümetin dış politikada çok başarısız olduğunu iddia etti. Olaylar karşısında hükümetin hiçbir inisiyatif koyamadığını öne süren Bekaroğlu, ''Dış politika konusunda hükümet hakkında gensoru vereceklerini'' bildirdi. 
     






</TEXT>
</DOC>
