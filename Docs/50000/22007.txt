<DOC>
<DOCNO> 22007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur13.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da düşen CASA'da bulunan şehitlerimiz toprağa veriliyor 
</HEADLINE>
<TEXT>

     Malatya'nın Akçadağ İlçesi yakınlarında düşen askeri uçakta şehit olan Hava Er Mehmet Ali Karabudak 21 , Zonguldak'ın Devrek İlçesi'nde askeri törenle toprağa verildi. 
     Devrek Hükümet Konağı önünde düzenlenen törene, şehidin yakınları, Zonguldak Valisi İsmet Metin, Tugay ve Garnizon Komutanı Tuğgeneral Abdülkadir Eryılmaz, Devrek Kaymakamı Celil Ateşoğlu, İl Emniyet Müdürü Mustafa Öncül, Devrek Belediye Başkanı Nadir Saraç, Zonguldak Karaelmas Üniversitesi ZKÜ Rektörü Prof. Dr. Ramazan Özen, askeri erkan ve kalabalık vatandaş topluluğu katıldı. 
     Tuğgeneral Eryılmaz'ın, şehit babası Nevzat Karabudak'a taziyesi sırasında, baba Karabudak, ağlayarak, ''Bir oğlum var. Gerekirse onu da şehit verebilirim'' dedi. Baygınlık geçiren şehidin annesi Hanife ve babaannesi Emine, kızkardeşi Gülcan Karabudak'a, görevli asker ve sivil sağlık personeli müdahale ederek ambulansla hastaneye kaldırdılar. 
     Tugay ve Garnizon Komutanı Tuğgeneral Eryılmaz, törende saygı duruşunda bulunulup İstiklal Marşı'nın okunmasının ardından yaptığı konuşmasında, uçak kazasının Türk Milletinin göğsüne düşmüş bir bomba gibi acı ve ızdırap yarattığını söyledi. 
     Bir asker için yatağında ölmek kadar ızdırap veren bir şeyin olmadığını anlatan Tuğgeneral Eryılmaz, şunları kaydetti 
     ''Bu uçakta şehit olan kahramanlar, yataklarında ölselerdi ızdırap çekeceklerdi. Çünkü, onları tanıyorum. Halkımız ile Türk Silahlı Kuvvetleri, şehitlerin ve ailelerin sonuna kadar yanındadır, gençlikte bu konuda görevinin bilincinde olup, şehitlerin mezarında ot ve diken bitirmeyeceklerdir. Bu, gençliğin üzerine düşen en büyük görevdir. Ben size söz veriyorum, Türk Silahlı Kuvvetleri temsilcileri şehitlerin mezarlığını gözbebeği gibi koruyacaklar, tarihin altın sayfalarıyla birlikte memleketimizin tapu senedi gibi gelecek nesillere intikal ettireceklerdir. Bu uçak vatan topraklarına düşerken, tarihi altın sayfalarına da düşmüştür. Kahramanlarımız, tarihin altın sayfalarında hak ettikleri yeri alacaklardır.'' 







</TEXT>
</DOC>
