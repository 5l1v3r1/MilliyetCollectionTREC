<DOC>
<DOCNO> 38839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/dunya/adun.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray da fani 
</HEADLINE>
<TEXT>

ABD’nin muhafazakar başkanı Bush, Beyaz Saray personeline "asıl krallığın dünyada değil Tanrı’da olduğunu" hatırlatmak için perşembe günleri topluca dua günleri düzenlemeye başladı 
     DIŞ HABERLER SERVİSİ 

     ABD’de muhafazakar George Bush’un başkanlığa seçilmesinin etkileri toplumun her kesiminde etkisini göstermeye başlarken, dünya politikasının "kalbi" Beyaz Saray’da haftada iki gün toplu ayinler düzenleniyor. 
     Stajyerinden, metin yazarına, halkla ilişkilercisinden, Başkanlık personeline, çeşitli ofislerden onlarca personel yoğun çalışma temposundan biraz olsun sıyrılıp ruhlarını rahatlatmak için her perşembe toplanıp dualar ediyor, İncil’den pasajlar okuyor. 
     
     Teksas geleneği 
     Başkanlık dairesi, Beyaz Saray Danışmanlığı personeli ve stajyerler gibi birçok değişik kademeden insanı buluşturan ve 12 00 - 13 00 saatleri arasında yapılan toplantılara 40 kişi düzenli olarak katılıyor. Bunun yanı sıra, salı günleri de başka bir grup toplanıp birlikte dualar ediyor. 
     Ayinleri Bush’un Teksas valiliği döneminden bu yana uzun zamandır yardımcılığını üstlenen kurmayları organize ediyor. Bush’un en güvendiği insanlar olan yardımcıları benzer ayinleri Teksas Valiliği çalışanları için düzenlediği öğrenildi. 
     Ayinlerin, çalışanların işlerinin yoğun stresinden bir saatliğine uzaklaşıp, "gerçekten kimin krallığı için çalıştıklarını da hatırlama fırsatı" bulması için düzenlendiği bildirildi. 
     



 DÜNYA 












</TEXT>
</DOC>
