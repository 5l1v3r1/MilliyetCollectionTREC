<DOC>
<DOCNO> 46710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur08.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li bakan "Savaş için felaket tellallığı yapmayın" 
</HEADLINE>
<TEXT>

     Bayındırlık ve İskan Bakanı Abdülkadir Akcan, savaşa yönelik kriz senaryoları ve felaket tellallığı ile hiçbir yere varmanın mümkün olmayacağını belirterek, ''savaş ya atlarsa... Nereye atladığına bakar ona göre tedbir alırız'' dedi. 
     Bazı açılışlarda bulunmak ve incelemeler yapmak amacıyla dün Bitlis'e gelen ve geceyi Ahlat'ta geçiren Bakan Akcan, bu sabah, beraberinde TBMM Ahlat Araştırma Komisyonu üyesi milletvekilleri olduğu halde ilk olarak Abdurrahman Gazi Türbesi'ni ziyaret etti. Daha sonra MHP Ahlat ilçe binası ile Ahlat Müzesi'ne giden Akcan, Ahlat Tarımsal Kalkınma Kooperatifi Entegre Süt Tesisi'ni hizmete açtı. 
     Akcan, açılışta, süt sığırcılığının teşvik edilmesi gerektiğini söyledi. 
     Burada bir gazetecinin ''Türkiye savaşın neresinde '' şeklindeki sorusunu da yanıtlayan Akcan, şu anda savaşın Türkiye'nin yüzlerce kilometre ötesinde cereyan ettiğini bildirdi. Türkiye'nin dışarıda düşman falan aramasına gerek olmadığını dile getiren Bakan Akcan, şöyle devam etti 
     ''Toplumsal uzlaşımın ve moralin en yüksek seviyede olması gerektiği şu günlerde, hiç gerekmeyen senaryolar yazıp Türkiye'yi belirsizliğe doğru götürmek, ancak Türkiye'nin gelişmesinden, varlığından rahatsız olan kesimlerin işine gelebilir. Bunu komşularımız yapmıyor, bunu müttefiklerimiz yapmıyor... Bunu Türkiye'nin içindeki vatandaşlar yapıyor. Sonuç itibariyle kriz senaryoları ve felaket tellallığı ile bir yere varmak mümkün değil. 
     Böyle bir şey yok. Savaş bizden yüzlerce kilometre ötede cereyan ediyor. Ya atlarsa... Atlarsa bakarız. Bir yere atlarsa... Nereye atladığına bakar ona göre tedbir alırız.'' Millet olarak bu tür handikapların içinden gelindiğini ve bu handikapların içinde tecrübe kazanılarak yoğurulduğunu ifade eden Akcan, ''İdarecisiyle, siyasetçisiyle hele hele Silahlı Kuvvetlerimizle herşeyin, bütün gelişmelerin zaten sulh sırasında da barış süresinde de olabilecek muhtemel gelişmelere karşı tedbir alabilen bir devletiz. Türkiye çadır devleti değil'' diye konuştu. 
     Bakan Akcan, sözlerini şöyle sürdürdü 
     ''Türkiye, günübirlik, oradan şu gelirse şu tedbiri veya hangi tedbiri alacağını henüz düşünmemiş, bu tarafta başka bir olay gelişirse hangi tedbiri almalıydık acaba diye düşünen bir ülke değil. 
     Türkiye Cumhuriyeti devleti, planlı, programlı yaşamasını bugüne kadar öğrenmiş, başında da, oldukça bir bütünlük içinde - koalisyon olmasına rağmen - tek parti iktidarıymış gibi bir bütünlük içinde faaliyet gösteren, hareket eden bir hükümet var. Sonuç itibariyle kriz senaryoları kimin işine yarar bilmiyorum, ancak toplumun kafasını bulandırır. Toplumun kafasını bulandırmaya hiç gerek yok.'' 
     






</TEXT>
</DOC>
