<DOC>
<DOCNO> 5696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/magazin/amag.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavruvatan’ı bu albüm ağlatıyor 
</HEADLINE>
<TEXT>

KKTC Cumhurbaşkanı Denktaş ve ailesi, 1986’da trafik kazasında kaybettikleri Raif Denktaş’ı, onun eserlerinden oluşan bir albümü seslendirerek andı 
     NURDAN AKINER 

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş ve ailesi, yitip gidenleri manevi varlıklarıyla yaşatmak için gözyaşlarının yeterli olmadığını düşünerek çabalayan ailelerin başında geliyor. 
     Denktaş ailesi, bu düşüncelerini hayata geçirmeyi de başardı. Ve 1986’da Magosa - Lefkoşa karayolunda trafik kazası sonucu can veren Rauf Denktaş’ın büyük oğlu Raif Denktaş anısına, bir albüm çıkarıldı. 
     
     Derya gibi insandı 
     Uluslararası arenada Kıbrıs davasının en önemli isimlerinden biri olan Cumhurbaşkanı Rauf Denktaş, Doğu Akdeniz Üniversitesi’nde öğretim üyeliği yapan, müzisyen, gazeteci ve politikacı ünvanlarını da taşıyan büyük oğlu Raif Denktaş’ı bundan tam 15 yıl önce elim bir kaza sonucu kaybetti. Tüm aileyi yasa boğan kazanın ardından, anısını yaşatmak için Raif Denktaş Eğitim Vakfı kuruldu. Bugüne dek maddi durumu kötü 58 öğrenciye yüksek öğrenim olanağı sağlayan vakıf, ilk kez bir albümün yapımcılığını da üstlendi. 
     
     Geliri yine çocuklara 
     Albümün geliri, yine muhtaç çocukların eğitimi için vakfa kalacak. Hem Raif Denktaş’ı anacak hem de böylece yine bir hayıra vesile olacak albümün ismi de, Sen Ölmezsin - Raif Denktaş Anısına Söylenmiş Raif Denktaş Şarkıları’. Prodüktörlüğünü müzisyen Yıltan Taşçı, kayıt ve mix’ini Niyazi Nasifoğlu’nun üstlendiği, Mahir Kasetçilik’ten çıkan albüm, dinleyenleri gözyaşlarına boğuyor. 
     
     Tüm Denktaşlar birarada 
     Kasetin önemli bir özelliği de, neredeyse tamamının, Raif Denktaş ve onu anmak için şarkılarıyla stüdyoya giren Denktaş ailesince yaratılmış olması. 
     Çünkü albüm, Raif Denktaş’ın 70’li yıllarda arkadaşlarıyla köy köy dolaşarak derlediği türkülerin yanı sıra, söz ve bestesi kendisine ait 14 şarkısını içeriyor. Ve bu şarkıları, Raif Denktaş’ın oğulları, kız kardeşi, erkek kardeşi, yeğeni ve Kıbrıslı sanatçılar seslendiriyor. 
     
     Klip de çekilecek 
     Raif Denktaş’ın doğum günü 27 Ocak’ta piyasaya çıkan albümünün ilk klibinin hangi şarkıya çekileceğine henüz karar verilmedi. Ancak klibin mekanı kesinlikle Beşparmak Dağları olacak. Tüm aile üyelerinin bulunacağı klipte Cumhurbaşkanı Denktaş’ın da rol alması bekleniyor. 
     
     Oğul babasını bu şarkı ile andı 
     Cumhurbaşkanı Rauf Denktaş’ın ilk torunu, Raif Denktaş’ın büyük oğlu Rauf Alp Denktaş, babasını Çıktım Beş Parmak Dağına’ adlı şarkıyla andı. 
     Türkiye’de de piyasaya çıkması için bir müzik şirketi aranan albümde torun Denktaş, amcası Serdar Denktaş’la babası için işte bu şarkıyı seslendirdi 
     
     Çıktım Beşparmak Dağı’na 
     Suyu izleye izleye 
     Yüreğim göz göz oldu 
     Yolu gözleye gözleye 
     Ey dağlar ulu dağlar 
     Yüreğim kanlar ağlar 
     Yar buradan geçti mi 
     Söyleyin bana dağlar 
     Gökte uçar turnalar 
     Çiçek açar hurmalar 
     Benim yarim burada yok 
     Haram olsun dünyalar 
     


 MAGAZİN 















</TEXT>
</DOC>
