<DOC>
<DOCNO> 17007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/spor/ygstos.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen oldu 
</HEADLINE>
<TEXT>

     J.BENJAMIN TOSHACK 

     Real Madrid nasıl iki hafta önce Ali Sami Yen’de maçı kendi hatalarıyla kaybettiyse, Galatasaray da İspanya’da aynı senaryoyu oynadı ve kendi hatalarının kurbanı oldu. 
     Doğrusu ben daha iyi motive olmuş bir Galatasaray bekliyordum. Bu nedenle tam bir hayal kırıklığı yaşıyorum. Oysa çeyrek finale çıkmış bir takım, seyirciye daha güzel futbol gösterebilmeli. Real Madrid’in iki farklı skora ihtiyacı vardı. Ancak beklemediği şekilde henüz ilk yarı bitmeden üç gol birden buldu. İki haftadır büyük eleştiriler alan Real Madridli oyuncular, iyi bir konsantrasyonla oynadı. Belki de Galatasaray, Real Madrid’i rakip sahada yenebilmeyi gözünde çok büyüttü. Şayet Sarı - Kırmızılılar ilk yarıda biraz daha hakim ve soğukkanlı futbol oynasaydı, ikinci yarıya sonucu bitmiş değil de, umutları 90 dakika sürdürebilecek bir ruhla çıkarlardı. Neden Galatasaray bu kadar sinirli bir takım havası veriyor, anlamak mümkün değil. Oysa Avrupa kupalarından oldukça fazla tecrübeleri var. Böyle büyük maçlarda sakin olamazsanız, faturasını pahalıya ödersiniz. Nitekim bu maçta da böyle oldu. Galatasaray’ın acil olarak takımı saha içinde koordine edecek bir lidere ihtiyacı var. Sarı - Kırmızılılar önümüzdeki sezon yeniden yapılanmaya gidecekse, böyle bir lider oyuncu tipini de bulmak zorundadır. 
     Bernabeu Stadı’ndan yenik ayrılmak hiç kimseyi üzmesin. Özellikle de Türk futboluna Avrupa’da büyük başarılar hediye etmiş Galatasaray’ı. Çünkü bu stadda Galatasaray gibi nice büyükler düştü. 
     


 SPOR 

























</TEXT>
</DOC>
