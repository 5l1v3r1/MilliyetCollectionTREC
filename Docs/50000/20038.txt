<DOC>
<DOCNO> 20038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur12.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beyaz enerji' davasında tutanak hazır 
</HEADLINE>
<TEXT>

     Ankara 1 No'lu DGM, bazı suçlardan ''görevsizlik kararı'' vererek nöbetçi Ankara Ağır Ceza Mahkemesi'ne gönderdiği ''Beyaz enerji'' davasında, mahkemelerinde görülecek 10 sanıklı davanın tensip tutanağını hazırladı. Sanıklar, 5 Haziran 2001 günü Ankara DGM'de hakim karşısına çıkacak. 
     Ankara 1 No'lu DGM, ''Beyaz enerji'' davasında, 4 Mayıs 2001 Cuma günü, bazı suçlardan görevsizlik kararı vererek, dosyayı nöbetçi Ankara ağır ceza mahkemesine göndermişti. Mahkeme, görevsizlik kararı ile birlikte sanıklar Muzaffer Selvi, Ünal Peker, Birsel Sönmez, Mustafa Mendilcioğlu, Osman İlhan, Yavuz Gürsoy, Hasan Hüseyin Çoğalan, Nuri Doğan Karadeniz, Erhan Aygün ve Mehmet Vehbi Bilgin'in, Türk Ceza Kanunu'nun TCK ''cürüm işlemek için teşekkül oluşturmak'' başlıklı 313 1 ile ''çete üyelerine yardım'' fiilini düzenleyen 314. maddelerine muhalefetten mahkemelerinde yargılanmalarına karar vermişti. 
     Mahkeme, 10 sanıklı bu davanın tensip tutanağını hazırlayarak, duruşma gününü 5 Haziran 2001 Salı günü saat 10.00 olarak belirledi.Tensip tutanağında ayrıca, Ankara Merkez Kapalı Ceza ve Tutukevi'ne yazı yazılarak, tutuklu sanıkların duruşmada hazır edilmeleri istendi. 
     Sanıkların nüfus ve sabıka kayıtları da talep edildi. Ankara DGM Cumhuriyet Savcısı Talat Şalk tarafından hazırlanan iddianamede, sanıklar Selvi, Peker, Sönmez, Mendilcioğlu, İlhan, Gürsoy ve Çoğalan'ın TCK'nın 313 1. maddesine göre 1'er yıldan 2'şer yıla kadar ağır hapsi, sanıklar Karadeniz, Aygün ve Bilgin'in ise TCK'nın 314. maddesi uyarınca 6'şar aydan 1'er yıla kadar hapsi isteniyor. 






</TEXT>
</DOC>
