<DOC>
<DOCNO> 11714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sonspo10.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Bu eşleşme finale çıkacak takımı belirleyecek" 
</HEADLINE>
<TEXT>

     Galatasaray'ın Avrupa Şampiyonlar Ligi'nde Real Madrid ile eşleşmesini değerlendiren Teknik Direktör Mircea Lucescu, ''Bu eşleşme finale çıkacak takımı belirleyecektir'' dedi. 
     Şampiyonlar Ligi'nde çeyrek finale çıkan bütün takımların çok güçlü olduğunu vurgulayan Rumen çalıştırıcı, ''Grubu birinci veya ikinci bitirenler arasında da fark yok. Ben şahsen Bayern Münih'i tercih ederdim. UEFA Kupası şampiyonu ile Şampiyonlar Ligi şampiyonu karşı karşıya gelecek. Güçlü bir takımın çıkması bizim için ekstra motivasyon oldu. Bence bu maç aynı zamanda finale çıkacak takımı da belirleyecek'' diye konuştu. 
     Lucescu, rakiplerinin Şampiyonlar Ligi'nde olağanüstü deneyimi olduğunu da kaydederek, bireysel olarak çok güçlü oyuncuları olan Real Madrid'in artılarını, birbirine kenetlenmiş ve iyi organize olan bir takımla, Süper Kupa maçında olduğu gibi ortadan kaldırabileceklerini söyledi. 
     Real Madrid ile ilk maçı kendi sahalarında yapacaklarını da anımsatan Lucescu, ''Bu maçta çok iyi konsantre olup, zeki ve akıllıca oynamalıyız'' dedi. 
     Rumen teknik adam, bu maça kadar hiçbir oyuncularının sakatlanmamasını da dileyerek, şöyle devam etti 
     'Bundan önce önemli maçlar öncesinde lig karşılaşmalarında çok sayıda oyuncumuzu sakatlıklar nedeniyle kaybettik. Umarım bu kez böyle bir şey olmaz. 10 oyuncumuz milli maçlarda olacak. Milli Takımın da maçlarını kazanıp, futbolcularımın morallerinin yüksek olarak takıma katılmasını umut ediyorum.'' 
     Hagi'nin aldığı 6 maçlık cezanın abartılı ve yüksek olduğunu iddia eden Lucescu, bu futbolcuyu Şampiyonlar Ligi maçlarına konsantre etmekte zorluk yaşacağına değindi. 
     Lucescu, şunları söyledi 
     'Hagi çok genç bir oyuncu olsaydı, idmanlarda kondisyon çalışmalarıyla eksiklerini kapatabilirdik. Ama kendisi 36 yaşında. Ligde maç yapmayacak bir oyuncuyu, Şampiyonlar Ligi maçlarına motive etmekte zorluk yaşayacağımı düşünüyorum. Bunun için bazı çözümler bulmam lazım. Burada Türk futbolunun yararı da gözününde bulundurularak karar verilmeli.'' Galatasaraylı futbolcuların önemli maçlara çok iyi konsantre olduklarını da belirten Lucescu, Real Madrid'i eleyebilmeleri için de en yüksek performanslarına ulaşmalarının gerektiğini sözlerine ekledi. 




</TEXT>
</DOC>
