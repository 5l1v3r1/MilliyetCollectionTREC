<DOC>
<DOCNO> 13199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/ekonomi/eko04.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Konya’yı yendi bakanlar birbirine girdi 
</HEADLINE>
<TEXT>

Konyaspor’un Diyarbakırspor önünde aldığı yenilgi, Bakanlar Kurulu’nda tartışmalara neden oldu 
     ANKARA Milliyet 

     Konyaspor’un Diyarbakır deplasmanında önceki gün aldığı 5-1’lik yenilgi ve Konyalı dört yuncu ve teknik direktörün kırmızı kart görmesi Bakanlar Kurulu öncesinde üç Konyalı Bakanın tartışmasına neden oldu. 
     Bakanlar yerlerini alırken, ANAP’lı Devlet Bakanı Mehmet Keçeciler, Konyaspor’un Diyarbakırspor karşısında pazar günkü maçta haksızlığa uğradığını öne sürdü. Keçeciler, hem federasyonun hem de hükümetin Diyarbakırspor’u "tuttuğundan" yakınarak, "Konyaspor’un sahibi yok. Sahibimiz olmadığı için yeniliyoruz" dedi. 
     
     "Burada infial var" 
     Keçeciler Konyalı Bakanlara da yakınırken, şöyle konuştu 
     "Dün beni Konya Valisi aradı. Burada infial var’ dedi. Takımın yönetim kurulu üyeleri de aradı. Benim seyrettiğim kadarıyla bu maçta taraflı bir yönetim var. Lig’den çekilebiliriz" dedi. Keçeciler, "Futbol Federasyonu Diyarbakırspor’u 1’inci Lig’e çıkarmaya karar verdiyse başka usulle çıkarmalı. Hakemler taraf tutmamalı aksi takdirde takımlar arasında ciddi sorunlar çıkar" diye yakındı. Konya’dan ayrılarak İl olan Karaman’dan milletvekili seçilen Spordan Sorumlu Devlet Bakanı Fikret Ünlü’ye Futbol Federasyonu’ndan yakınan Keçeciler, "Federasyon ikinci başkanı Ata Aksu’yla görüştüm. Maçla ilgili kararı bekliyor. Atılan bu kadar çok kişi olması garip’ dedi. Hakem iyi hakemdi ama bu kararları nasıl verdi’ diye sordu ve hayret etti." 
     Keçeciler’in "Futbolun sahibi yok" biçimindeki yakınmalarına Devlet bakanı Fikret Ünlü, "Ben zaten Federasyon’la geçinemiyorum ki" yakınmasıyla karşılık verdi. Ünlü, ardından da Keçecilere, "Siz de birinciliğe oynamayın" diye espri yaptı. 
     Devlet Bakanı Keçeciler, Diyarbakırlılar’ın da "Konya’ya yazık oldu" dediklerini, olaya sevinemediklerini söyledi. Bakanların sohbeti liderlerin salona girmesiyle kesildi. 
     
     Videolar incelenecek 
     MHP’li Devlet Bakanı Faruk Bal da Konyaspor maçının kasetini getirterek, videosunda inceleyeceğini söyledi. Bal, gazetecilere yaptığı açıklamada "Bir üst lige çıkmak için mücadele çok iddialı oluyor. Bu yarış centilmenlik kurallarına uygun olduğu taktirde, taraflara ve kamuoyuna haz verir. Kuraldışı davranışlar ise rekabet yerine husumet getirir" dedi. 
     


 EKONOMİ 





















</TEXT>
</DOC>
