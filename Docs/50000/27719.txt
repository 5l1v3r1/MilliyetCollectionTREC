<DOC>
<DOCNO> 27719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko28.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı Kavi "TOBB yeniden yapılanmalı" 
</HEADLINE>
<TEXT>

     İstanbul Sanayi Odası Başkanı Hüsamettin Kavi, Türkiye Odalar ve Borsalar Birliği'nin TOBB çağın ve Türk özel sektörünün bugünkü gerçek ve ihtiyaçlarına paralel bir şekilde yeniden yapılandırılması gerektiğini bildirdi. 
     Hüsamettin Kavi, yaptığı yazılı açıklamada, Türk özel sektörünü temsil eden en büyük kuruluş olarak TOBB'a, özel sektörün içinde bulunduğu zor koşullar nedeniyle büyük görevler düştüğünü ifade ederek, TOBB yönetiminde yaşanan son gelişmelerin, Birliğin sorumluluğuna paralel uyumlu ve üretken çalışma ortamını büyük ölçüde zedelediğini kaydetti. 
     Değişen dünya ve Türkiye koşulları açısından, TOBB'un mevzuatını, yapısını, organlarını, faaliyetlerini ve hedeflerini sorgulaması ve değerlendirmesinin şart olduğunu vurgulayan Kavi, ''Böylece hepimizi üzen bu gelişmeleri tarihi bir fırsata dönüştürmek ve yeniden yapılanarak diğer kurumlara örnek olma şansı yaratabilir'' dedi. 
     Kavi, en kısa sürede tüm konseylerde öncelikle 5590 sayılı kanunu tartışmak ve son gelişmelerle ortaya çıkan yasal eksiklikleri süratle gidermek zorunda olduklarını belirtti. 
     Hüsamettin Kavi, TOBB'un daha fazla yıpranmaması için yapısal düzenlemelerin de birlikte öngörülebildiği mümkün olan en kısa sürede yeni bir seçimin yapılmasını istedi. 






</TEXT>
</DOC>
