<DOC>
<DOCNO> 35019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/spor/spo02.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
HAKAN tamam BATİSTA sırada 
</HEADLINE>
<TEXT>

F.Bahçe yönetimi, Başkan Celal Doğan ile nihayet anlaştı, genç futbolcuyu bir milyon dolara renklerine bağladı. Batista’nın transferi için de önemli adımlar attı 
     YUSUF KOBAL 

     Mutlu sonla bitti 
     SARI - Lacivertli yöneticiler transferi yılan hikayesine dönen Hakan Bayraktar için dün Ankara’da Gaziantep Başkanı Celal Doğan ile buluştu. Başkan Aziz Yıldırım, Nihat Özdemir, Hamdi Akın, Nihat Özbağı, Mithat Yenigün ve Sadettin Saran’ın yeraldığı görüşmede Doğan, uzun pazarlıklar sonucu ikna edilirken, Hakan konusu da mutlu sonla bitti. 
     
     Doğan’dan indirim 
     ZAMAN zaman büyük tartışmaların yaşandığı toplantıda Celal Doğan, Hakan’da büyük indirime gitti. Daha önce Fenerbahçe’nin verdiği 1.5 milyon doları kabul etmeyen Doğan, bir milyon dolara "evet" dedi. Hakan bugün Fenerbahçe Kulübü’nde resmi sözleşme imzalayacak. Genç oyuncu Şampiyonlar Ligi için UEFA listesinde de yeralacak. Görüşmede Batista’nın transferi de gündeme geldi. 
     
     Birlikte döndüler 
     YÖNETİCİLER, Doğan ile yaptıkları pazarlıkta büyük aşama kaydederken, Brezilyalı oyuncunun cumartesi günü Türkiye’de olacağı belirtildi. Ancak Gaziantepspor Futbol Şube Sorumlusu Asım Atmaz’ın yaptığı "Batista menajeri aracılığıyla iki yıllık sözleşme yaptı" açıklaması dikkat çekti. Bu arada Yıldırım ile Doğan toplantı sonrası birlikte İstanbul’a döndü. 
     
İslam Çupi Basın Tribünü      FENERBAHÇELİ taraftarlar Şükrü Saracoğlu Stadı’na yapılacak basın trübününe merhum yazarımız İslam Çupi’nin isminin verilmesini istedi. Sarı - Lacivertli taraftarlar Fenerbahçeliliği ile tanınan Çupi’nin ismini ölümsüzleştirmek için kampanya başlatırken, yönetimin gelen bu öneriyi dikkate alacağı belirtildi. 
     
Göztepe sınavı      SARI - Lacivertliler, bugün İzmir’e giderek ligin yeni ekibi Göztepe ile hazırlık karşılaşması oynayacak. Daha önce Almanya’da oynanması planlanan ancak polis engeli nedeniyle yapılamayan karşılaşma saat 19.00’da başlayacak. Sarı - Lacivertli kafile İzmir’e günü birliğine gidip dönecek. Karşılaşma TRT 1’den naklen yayınlanacak. 
     
Mustafa Denizli beyin yıkıyor      FENERBAHÇE Teknik Direktörü, Şampiyonlar Ligi ön elemesinde karşılaşacakları Glasgow’u oyuncularına ezberletmeye başladı. İskoç ekibinin maç kasetlerini sürekli futbolculara izleten Denizli, rakibin özelliklerini, eksik yönlerini ve kilit oyuncularını tek tek anlatıyor. Bu arada Glasgow’un dün Maribor ile oynadığı rövanş maçını izleyen yardımcı antrenör Oğuz Çetin de bugün Denizli’ye rapor verecek. 
     



 SPOR 

























</TEXT>
</DOC>
