<DOC>
<DOCNO> 1730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur15.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "Mahkumlarla yeniden görüşülmesi mümkün değil" 
</HEADLINE>
<TEXT>

     Adalet Bakanı Hikmet Sami Türk, ''Hayata Dönüş Operasyonu''nun ardından cezaevindeki tutuklu ve hükümlülerle yeniden görüşülmesinin mümkün olmadığını belirterek, ''Bu görüşmelerde yeniden koğuş sistemine dönüşlemesi ve F tipi cezaevleri üzerinde pazarlık gündeme gelecektir. Buna kesinlikle izin verilmeyecektir'' dedi. 
     Türk, Adalet Komisyonu çıkışında gazetecilerin ''cezaevlerinde son durum nedir '' sorusuna karşılık, TBMM İnsan Haklarını İnceleme Komisyonu tarafından oluşturulan alt komisyonunun Sincan, Edirne ve Kocaeli F tipi cezaevlerini ziyaret ettiğini ve önümüzdeki günlerde bir açıklama yapacaklarını söyledi. 
     Komisyon Başkanı'nın tespitleri konusunda kendisine bilgi verdiğini, ayrıca bir üyenin de F tipi cezaevleri dışında kadın mahkumların bulunduğu cezaevini ziyaret ettiğini belirten Türk,''Milletvekilerinin izlenimi, ilk günlerde yaşanan sıkıntıların sona erdiği ve cezaevlerinin normal hizmet vermeye başladığı yönündedir'' dedi. 
     Cezaevlerinde 24 saat sağlık hizmeti verildiğini, sağlık ekiplerinin sürekli olarak hazır bekletildiğini anlatan Türk, durumları ağırlaşanların derhal hastanelere kaldırıldığını söyledi. 
     'Son günlerde bazı çevreler, cezaevlerindeki tutuklu ve hükümlülerce yeniden görüşme sürecinin başlatılmasını istemektedirler'' diyen Türk, bunun cezaevlerinde açlık grevi ve ölüm oruçlarının sürdürülmesi konusunda olumsuz etki yapacak bir girişim olduğunu ve bu aşamanın çok geride kaldığını savundu. Türk, 19 Aralık'tan önce müdahale kararlarının alınmasından önce son 5 dakikaya kadar girişimlerin sürdürüldüğünü ifade ederek, ancak tüm girişimlere rağmen sonuç alınamadığını hatırlattı. 
     Şehit verildikten ve kaybedilen insanların ardından yapabilecek tek şeyin ''insanların ölmemesi için sağlık yönünden gerekli her türlü hizmeti vermek'' olduğunu kaydeden Türk, şöyle konuştu. 
     'Bunun dışında hiçbir görüşme sözkonusu değil. Bu görüşmelerde tekrar koğuşlara dönülmesi ve F tipi cezaevleri gündeme getirilecektir. Koğuş sistemi kesinlikle sona erdirilecektir. Eğer bu istekler yeni baştan görüşülüp, bu şekilde verilecek bir sözle eylemi sona erdirilecek olursa, kısa süre sonra aynı dramlar yeniden yaşanacaktır. Bu nedenle bizim beklediğimiz, bu eylemlerin kendiliğinden sona erdirilmesidir. İnsani bakımdan ortaya atılan her türlü istek zaten karşılanıyor. Ama bunun dışında F tipi cezaevlerinden vazgeçilmesi ve nakledilenlerin tekrar koğuşlara dönüp eski melanetlerini sürdürmeleri asla sözkonusu olmayacaktır.'' 
     Türk, bir gazetecinin ''Mehmet Bekaroğlu, içerdeki tutuklu ve hükümlülerin uzlaşma için görüşme istediklerine dönük bir açıklaması var'' sözlerine karşılık, bu konuda İstanbul Barosu'nun düzenlediği bir toplantıda, ''gerçekleri çarpıtıcı açıklamalar yapıldığını'' söyledi. 
     Müdahaleden önce, ''artık çok geç'' dediğine yönelik iddialar bulunduğunu hatırlatan Türk, şöyle devam etti. 
     'Müdahale kararı alınmasından bir gün önce, İstanbul Barosu Başkanı'nın benim muvafakatım ile bir görüşme yaptığı doğrudur. Bu, gece yarısına kadar devam etmiştir ama sonucunda bana ulaştırılan istek, F tipi cezaevlerinde kalacak insan sayısı konusunda üst sınırlama olmasın yönünde açıklamada bulunmamdı. Yani koğuş sisteminin devam etmesi yönündeydi. Bunu kabul etmemiz mümkün değildi.Tüm bu görüşmelerde hep aynı noktaya ve başlangıca dönüldü. Kritik nokta olan 60. gün dolduğu için müdahele kararı alındı. Ama 5 dakika öncesine kadar tutumlarında değişiklik olmadı. İkna yöntemiyle eylemi sona erdirilmesi için herşey yapıldı. Şimdi yeniden görüşmelere başlanması, yeniden eski o koğuşlara dönülmesi ve F tipi üzerinde pazarlık anlamına gelir. Bu da bir süre önce yaşananların, ileride tekrar yaşanması anlamına gelir. Buna asla musamaha etmeyiz.'' 




</TEXT>
</DOC>
