<DOC>
<DOCNO> 23319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/yasam/yas04.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Havadaki zehir normalin 6 katına ÇIKTI 
</HEADLINE>
<TEXT>
Yatağan yine duman yasaklısı 
Santralin iki arıtma ünitesi de bozulunca, Yatağan ahalisi yine nefes alamaz hale gelip evlerine kapanmak zorunda kaldı 
     Yatağan Termik Santrali'nde enerji üretimine devam edilen iki ünite, ilçede sık sık yaşandığı gibi yine kükürtdioksit oranının normal değerleri aşması üzerine devre dışı bırakıldı. 
     Santralde baca gazlarının oluşturduğu kirlilik oranı, dün sabah saatlerinde 3 bin metreküp mikrogram seviyesine çıktı. Bunun üzerine Muğla Valiliği'nin tebliği doğrultusunda, Yatağan Kaymakamlığı'nca enerji üretiminin yapıldığı iki ünite devre dışı bırakıldı. 
     Bu arada belediye hoparlörlerinden yapılan yayınlarla da, vatandaşlardan zorunlu olmadıkça sokağa çıkmamaları istendi. Anonslarda, bu uyarıya özellikle yaşlılar ve çocukların uyması gerektiğine dikkat çekildi. 
     
Çocuklarımız zehirleniyor      Yatağan Termik Santrali, bölgeyi sık sık olduğu gibi bir kez daha dumana boğunca, olan önce çocuklara oldu. Muğla’nın mis gibi havası yerine zehir solumak zorunda kalan çocuklara önerilen ise, son derece basitti ’ Oyun oynamayın, evinize kapanın 
     
Arıtma üniteleri yeni açılmıştı      Yatağan Termik Santrali'nin baca gazlarının oluşturduğu hava kirliliğinin önlenmesi amacıyla 3. üniteye ait arıtma tesisi 24 Nisan, 2. üniteye ait arıtma tesisi de 15 Mayıs'ta devreye sokulmuştu. 
     Ancak her iki arıtma tesisi de, hafta başında yaşanan bazı sorunlar üzerine devre dışı kalmış ve üretim arıtmasız olarak sürdürülmüştü. Santralin birinci ünitesinde ise, bakım çalışması nedeniyle enerji üretimine ara verilmişti. 
     Muğla Valiliği'nin tebliğine göre, santralin arıtma tesisleri tam olarak devreye girinceye kadar, Yatağan ve çevresinde kirlilik oranı 500 mikrogramın üzerine çıktığında ünitelerde önce güç düşürmeye gidiliyor. 
     Kirlilik artış eğilimi gösterince de santral tamamen devre dışı bırakılıyor. 
     



 YAŞAM 






















</TEXT>
</DOC>
