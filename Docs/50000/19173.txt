<DOC>
<DOCNO> 19173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/soneko09.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Merkez Bankası "IMF ek destek ile yetkilerini aştı" 
</HEADLINE>
<TEXT>

     Alman Merkez Bankası Bundesbank Başkan Yardımcısı Jürgen Stark, IMF'nin, Türkiye'ye yaklaşık 8 milyar dolar ek kredi vaadinde bulunarak yetkilerini aştığını söyledi. 
     Stark, Frankfurter Allgemeine gazetesine verdiği demeçte, Alman hükümetinin ve Alman Merkez Bankası'nın Türkiye'ye IMF vasıtasıyla değil, ikili ilişkiler çerçevesinde yardım etmek istediğini belirterek, ''IMF yerine, sanayileşmiş ülkeler yardım vaadinde bulunarak maddi yardımı aralarında paylaşsalardı daha iyi olurdu'' dedi. 
     Stark, ''Maalesef bu konuda Amerikalı ve Avrupalı müttefiklerimizin desteğini alamadık'' diye konuştu. 
     Sözkonusu kararla, Türkiye için IMF'nin geçmişindeki ikinci büyük programın hazırlandığına işaret eden Stark, ''Sadece 1997 yılında Kore'ye daha geniş çaplı bir yardım yapılmıştı. Ancak o zamanlar Kore'nin ekonomik durumunun kötülüğü Rusya başta olmak üzere diğer bazı ülkeleri de olumsuz yönde etkiliyordu. Türkiye'deki durum bu derecede geniş çaplı bir müdahaleyi haklı göstermiyor'' görüşünü dile getirdi. 
     Türkiye'nin jeopolitik konumundan dolayı desteklenmesi gerektiğini de kaydeden Stark, ancak ''bunun IMF'nin değil sanayileşmiş ülkelerin bir meselesi'' olduğu görüşünü de savundu. 
     Stark ayrıca, IMF'nin gelecekte ''uluslararası mali sistemin'' hangi durumlarda tehlikede olduğunu araştırması ve buna göre kredi vaadinde bulunması gerektiğini belirtirken, ne var ki bu konuda müttefik ülkelerle uzlaşma sağlanamadığını sözlerine ekledi. 






</TEXT>
</DOC>
