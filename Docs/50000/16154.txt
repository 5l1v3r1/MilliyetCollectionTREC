<DOC>
<DOCNO> 16154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/ekonomi/aeko.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk Sosyal boyuta dikkat 
</HEADLINE>
<TEXT>

Program konusunda Derviş’le görüşen Cumhurbaşkanı Sezer, önlemlerin yolsuzlukları engelleyici, gelir dağılımını düzeltecek ve sosyal devlet ilkesini içeren düzenlemeleri de kapsaması gerektiğini vurguladı 
     ANKARA Milliyet 

     Cumhurbaşkanı Ahmet Necdet Sezer, ekonomik programda yolsuzluklara neden olmayacak önlemler ile gelir dağılımı ve fırsat eşitliğinde adaleti sağlayacak düzenlemelerin yer alması gerektiğini bildirdi. 
     Cumhurbaşkanlığı Sözcüsü Metin Yalman, Devlet Bakanı Kemal Derviş’in Sezer’le görüşmesinin ardından haftalık basın bilgilendirme toplantısı yaptı. Yalman, Sezer - Derviş görüşmesi konusundaki soru üzerine, görüşmede ekonomik programın ele alındığını ifade etmekle yetindi. 
     
Çözüm demokrasi içinde      Yalman, Cumhurbaşkanı’nın tüm sorunlara demokrasi içinde çözüm bulunacağını ve çözüm yerinin de TBMM olduğunu dile getirdiğini söyledi. Yalman, programın başarısında toplumun desteğinin belirleyici olacağının Cumhurbaşkanı’nca ifade edildiğini de vurguladı. 
     Yalman, şöyle devam etti "Sayın Cumhurbaşkanı ekonominin sağlam kurallar üzerinde işlemesini, piyasalarda dengenin yeniden oluşmasını, yolsuzluklara neden olmayacak önlemlerin alınmasını istemektedir. Cumhurbaşkanı düzenlemelerin toplumsal yarar gözetilerek gelir dağılımında ve fırsat eşitliğinde adaleti sağlayacak, sosyal devlet ilkesine uygun olarak gerçekleştirilmesi gerektiğini düşünmektedir." 
     
Partiler yasası değişmeli’      Yalman, Cumhurbaşkanı’nın esnaf eylemleri konusundaki görüşlerini de aktardı. Cumhurbaşkanı’nın ülkenin içinde bulunduğu sıkıntılar karşısında vatandaşların tepkilerini yasal zeminlerde ortaya koymalarını demokratik bir hak olarak gördüğünü kaydederken, "Ancak sayın Cumhurbaşkanı yapılan eylemlerde istenmeyen olayların yaşanmasını üzüntüyle karşılamaktadır" diye konuştu. 
     Türk - İş Başkanlar Kurulu üyelerinin Cumhurbaşkanı Ahmet Necdet Sezer ile yaptığı görüşme sırasında da Sezer’in Siyasi Partiler Yasası ve Seçim Yasası’nın değiştirilmesi gerektiğini söylediği öğrenildi. Sezer’in ayrıca hukukun üstünlüğünün sağlanmasının şart olduğunu, Anayasa değişikliği yapılması ve kamuda şeffaflığın sağlanmasını koşul olarak öne sürdüğü bildirildi. Sezer’in Türk-İş heyetine, "Yolsuzluklar kime, nereye kadar giderse gitsin takipçisi olacağım" dediği kaydedildi. 
     
Sezer işçiye de Biraz sabredin’ dediANKARA Milliyet 
     Hükümet tarafından kendilerine sunulan kamu toplu iş sözleşmelerine ilişkin öneriyi değerlendirmek üzere olağanüstü toplanan Türk - İş Başkanlar Kurulu toplantının ardından Çankaya Köşkü’ne çıkarak Cumhurbaşkanı Ahmet Necdet Sezer’le bir araya geldi. 
     Kendilerine hergün parti kurma teklifi geldiğini söyleyen Türk - İş Başkanı Bayram Meral, görüşme konusunda şunları söyledi "Sayın Cumhurbaşkanı ciddi sıkıntılarla karşı karşıya olduğumuzu vurguladı. Biraz daha sabretmemizi tavsiye etti. Umarız bu sabrı hükümet bize verir. Biz bu tip tekliflerle daha önce de karşılaştık. Sıfır zam deyince şaka ediliyor gibi. Aklımız da almıyor. Ciddiye de almıyoruz." 
     "Merak ediyoruz bu ülkeyi IMF mi yönetiyor yoksa Türkiye Cumhuriyeti Hükümeti mi " diyen Meral, Cumhurbaşkanı’na ilettikleri sorunlar arasında siyasette yaşanan tıkanıklığın ve milletvekilliği dokunulmazlığının sınırlanmasının da olduğunu belirtti. Meral, "Türk - İş her zaman demokratik laik Cumhuriyeti savunmuş, sorunların parlamenter sistem içinde çözüleceğine inanmıştır" diye konuştu. 
     


 EKONOMİ 
















</TEXT>
</DOC>
