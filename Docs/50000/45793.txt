<DOC>
<DOCNO> 45793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sonspo07.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Erhan Namlı'ya imzayı yarın attıracak 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, Trabzonsporlu Erhan Namlı'nın transferini yüzde 90 oranında bitirdiklerini söyledi. 
     Güneşli'de bulunan işyerinde Erhan Namlı ile görüşen Abdurrahim Albayrak, yaptığı açıklamada, 2 kulüp başkanının daha önce görüşüp anlaştıklarını ifade ederek, ''Ben de Erhan Namlı'nın istekleriyle ilgili bir görüşme yaptım. Bu transfer yüzde 90 bitti. Yönetim kurulunun bu akşam yapacağı toplantıda da bu konu gündeme gelecek. 
     Ancak bu görüşme yalnızca diğer üyelerimizi de bilgilendirme amacıyla yapılacak. Yarın akşam da Erhan ile Florya Metin Oktay Tesisleri'nde sözleşme imzalayacağız'' diye konuştu. 
     Albayrak, teknik direktör Mircea Lucescu'nun da bu transferde onayının alındığını sözlerine ekledi. 
     
     Erhan 'Sağlamım' 
     Erhan Namlı ise sezon başında geçirdiği ameliyat sonrası herhangi bir sorununun kalmadığını ve sağlam olduğunu kaydetti. 
     Galatasaray'da forma giymenin kendisini çok mutlu edeceğini belirten Erhan, ''Büyük ihtimalle yarın resmi sözleşmeyi imzalayacağım. Daha sonra da forma savaşı vereceğim'' dedi. 
     






</TEXT>
</DOC>
