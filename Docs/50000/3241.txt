<DOC>
<DOCNO> 3241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sonspo02.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Trabzon’a döndü 
</HEADLINE>
<TEXT>

     Trabzonspor’un dün yaptığı çift antrenmanın ilkine izinli olarak, ikincisine ise izinsiz katılmadığı bildirilen Sergen Yalçın, bu sabah İstanbul’dan dönerek, Mehmet Ali Yılmaz Tesisleri’nde tek başına koşu yaptı. 
     Sergen, yaptığı açıklamada, hiçbir gazete ve televizyonla bir röportajının bulunmadığını vurgulayarak, "Trabzonspor’dan alacağım var fakat bunların bana ödenileceği söylenildi. Bu borcu ortaya atarak, idmanlara çıkmadığım biçimindeki haberler doğru değil. Benim Trabzonspor ile ilgili şu anda bir problemim yok" dedi. 
     Milli futbolcu, İstanbul’da özel bir işinin bulunduğunu ve bu nedenle bordo-mavili takımın dün gerçekleştirdiği 2 antrenmana katılmadığını belirterek, "Ancak dünkü idmanlar öncesinde Sadi hocama telefon açarak, görüştük. Sanırım yanlış bir anlaşılma oldu. Ancak yönetim kurulu tarafından bana bir ceza verilecekse de buna saygı duyarım" diye konuştu. 
     Sergen, sakatlığıyla ilgili olarak da gün geçtikçe düzeldiğini ve en kısa sürede sahalara dönmek istediğini sözlerine ekledi. 
     
     




</TEXT>
</DOC>
