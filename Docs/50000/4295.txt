<DOC>
<DOCNO> 4295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/spor/aspo.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Özer, gitti, gördü ve İmparator’un İtalya günlerini yazdı 
</HEADLINE>
<TEXT>
Artık ona tapıyorlar 
Lassisi aleyhinde konuştu, arkadaşları tarafından dışlandı. Ünlü Del Piero, tanışmak için soyunma odasının kapısını çaldı 
     Halil Özer 

     Çarpıcı bir eylem 
     LASSİSİ aleyhinde konuşunca Terim pek aldırmadı. Ama takım arkadaşları... Selamı sabahı kesti, Lassisi’yi hepsi dışladı. Yani Fiorentina’da oyuncular onu aforoz etmek, hocalarına sahip çıkmakla kalmadı. Nasıl takım olduklarını, çarpıcı bir eylemle kanıtladı. Terim, oyuncusunun yüreğini fethettiği beynine hükmettiği bu günlere gelirken, onlara hiç alışmadıkları bir tarzda yaklaştı. 
     
     Dert babası oldu 
     ÖRNEĞİN taa Avrupa Şampiyonası sırasında, Portekiz Milli Takımı’nın kampına gitti, Rui Costa ve Nuno Gomes ile tanıştı. Ardından İtalya kampına uğradı, Toldo’yla sıcak bir beraberliği başlattı. Orada da oyuncularının dert babası oldu. Avrupalı’nın pek alışmadığı bir tarzı uyguladı. Kısa sürede verdiklerinin karşılığını aldı. Oyuncularının sevgi ve hayranlığını kazandı. 
     
     Oyuncularının baskısı 
     FARKLI yaklaşımı, dilden dile diğer takım oyuncularına da ulaştı. Juventus maçından sonra Del Piero soyunma odasına geldi. Çok merak ettiği Fatih Terim ile tanışmak istedi. Toricelli koyu bir hayranı oldu. Dizindeki rahatsızlığa karşın, hocasına mahçup olmamak için sakat sakat maçlara çıktı. Ve transfer olayında oyuncuları "Bizi bırakamazsın" diye, yoğun bir manevi baskı uyguladı. 
     
     Sevgi çığ gibi büyüdü 
     AMARAL’ı ilk kez kadroya aldı, Brezilyalı oyuncu defalarca teşekkür etti, bayram yaptı. Takım içerisinde inanılmaz bir iletişimi sağladı. İtalyanlar hemen her hafta hakkında methiyeler düzdü. İlk günler yadırgadıkları Terim’i, şimdi incelemeye aldı. Sokaklarda yürüyemez hale geldi. Ve İmparator, bilgisi, sevgisi, çığ gibi büyüyen fanatikleriyle İtalya’yı kısa sürede fethetti. 
     Futbolcularıyla müthiş bir ilişki kurmuş Terim. Nuno Gomes ile Rui Costa, ona büyük saygı gösteriyor. Birlikte fotoğraf çekme isteğimizi kabul eden Terim, "Futbolcularımla saha dışında birlikte fotoğrafımı ilk siz çekiyorsunuz" diyor. 
     
Fiorentina-Lazio      TEKNİK direktörlüğünü Fatih Terim’in yaptığı Fiorentina, bugün sahasında Lazio’yu konuk edecek. Saat 16.00’da başlayacak maç Cine 5’ten naklen yayınlanacak. Ligde 25 puanla dördüncü durumda bulunan Mor Menekşeler, 27 puanla 3. sıradaki Lazio karşısında şimdiye kadar oynadıkları maçlarda 28 galibiyet, 18 beraberlik, 8 yenilgi aldılar. 
     

</TEXT>
</DOC>
