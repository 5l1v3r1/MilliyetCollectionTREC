<DOC>
<DOCNO> 34813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/ekonomi/eko06.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Verin suyu, alın tankı’ 
</HEADLINE>
<TEXT>

İsrail, Manavgat suyu pazarlığında yeni bir teklifle ortaya çıktı Tank modernizasyonu için ödeyeceğiniz para kadar biz de sizden su alalım’ 
     UTKU ÇAKIR ÖZER Ankara 

     İsrail hükümeti, Türkiye’ye tank modernizasyon ihalesinin verilmesi karşılığında Manavgat suyunu alma’ önerisi getirdi. Manavgat suyunun alımı için yıllardır Dışişleri ve Devlet Su İşleri ile görüşmeler sürdüren İsrail tarafı, haziranda aniden müzakerelerden çekildikten bir süre sonra yeni bir öneri ile pazarlık çağrısı yaptı. İsrail’in yeni önerisi, temmuz başında Ankara’ya jet ziyaret yapan İsrail Savunma Bakanı Benjamin Ben Eliezer’in çantasından çıktı. 
     
     Eliezer sürprizi 
     Yetkililerin verdikleri bilgiye göre, su pazarlığı yapılırken, Milli Savunma Bakanlığı’nda da 170 tankın modernizasyonuna ilişkin pazarlıklar sürüyordu. Ancak İsrail devlet firmasının IMI, 1 milyar dolar istediği proje için Genelkurmay 290 milyon dolar ayırmıştı. Bunun üzerine pazarlıklar çıkmaza girdi. Ben Eliezer’in gelişi ile pazarlıklar yeniden başladı. ve "Tanklar için ödeyeceğiniz para kadar su almaya hazırız" önerisi yapıldı. 
     
     Biz de şaşırdık’ 
     Savunma Sanayi Müsteşarı Yalçın Burçak, "İlk kez İsrailli bir bakan öneri getirdi. Biz de şaşırdık, ama döviz girecekse su satalım, hava satalım her şeye razıyız" diye konuştu. Anlaşma olması halinde, Türkiye 170 tankın modernizasyonu için İsrail’e 600 - 700 milyon dolar ödeyecek. Bunun karşılığında metreküpü 5 - 10 sente su satacak. Böylece tanklara 5 yılda ödeyeceği parayı 35 yıl sonra geri alacak. 
     



 EKONOMİ 





















</TEXT>
</DOC>
