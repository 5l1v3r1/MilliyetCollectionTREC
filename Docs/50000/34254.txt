<DOC>
<DOCNO> 34254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/yasam/yas04.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dargeçit’ten bir ses gitti Amerika’ya 
</HEADLINE>
<TEXT>

Amerikalı genç kızlar, Mardinli Hamdiye, Firdevs ve Songül’ün hayallerini, yaşamlarını biliyor.. Ya siz 
     SEMRA KARDEŞOĞLU İstanbul 

     Mardin’in Dargeçit İlçesi'nde yaşayan üç kız çocuğunun yaşam ve hayalleri, ABD’de yayınlanan, daha çok genç kızların okuduğu New Moon dergisinde çıktı. 
     Hamdiye Çelik ile Firdevs ve Songül Kaya adlı kız kardeşlerin Dargeçit'ten Amerika’ya uzanan hikayelerine, Güneydoğu'da kadın sorunları alanında çalışmalar yürüten Anakültür adlı kuruluş önayak oldu. Kuruluşun sorumlusu Ceylan Orhun, dergi yöneticilerinden gelen talep üzerine, önce Güneydoğu’daki okullarla irtibata geçti. Bu okullar aracılığıyla, bölge genç kızları hayallerini ve yaşamlarını konu alan yazıları kaleme aldılar. Bu hikayeler Amerika’ya yollandı ve sonunda, Dargeçitli üç genç kızın hik yeleri seçilip yayınlandı. İşte, New Moon dergisinin telif ücreti de ödeyeceği, Güneydoğulu üç genç kızımızın, ABD’li yaşıtlarınca okunacak yazılarından özetler 
     
     Firdevs ve Songül Kaya 
     "Ben 13, kardeşim Songül 12 yaşında. Güne diğer kardeşlerimizle yastık kavgası yaparak, gülüp şakalaşarak başlarız. Kahvaltıdan sonra ders çalışırız. Okul saatleri dışında kitap okumakla, müzik dinlemekle, resim yapıp televizyon izlemekle geçer günümüz. Ev işleri olduğunda annemize yardım ederiz. Bizler bir işte çalışmıyoruz. Annem ev kadını. Babam 6 yıl önce teröristlere karşı yapılan mücadelede şehit oldu. Ölüm haberini aldığımızda çok üzülmüştük. Babamızı her zaman şeref ve gururla anıyoruz çünkü o vatanı uğruna şehit oldu. Doktor olmayı istiyorum. Bir de başka ülkelerde altışar ay bulunmak, oradaki çocuklarla köprüler kurmak istiyoruz. Dünyanın bütün çocuklarını sevgi ile kucaklıyoruz. Mutlu olun." 
     
     Hamdiye Çelik 
     "Ben 13 yaşındayım. Akıllı bir insanım, yaşlılara saygı duyarım, küçükleri severim. Voleybol oynamayı ve şiir okumayı severim. Sabahları okula giderim. Eve döndüğümde öğle yemeğinden sonra aileme yardım ederim. Ev işlerini bitirdikten sonra, ev ödevlerimi yaparım, oynarım ve okurum. Dört kardeşim ve annemle yaşıyorum. Babamın ölümünden bu yana çok zor şartlarda yaşıyoruz. Ama bundan şikayetçi değilim. Yaz geldiğinde diğer bölgelerde fındık ve pamuk toplamaya gidiyoruz. Kışın eve dönüyoruz ve kazandığımız parayla yaşıyoruz. Türkiye'de gelenekler çok önemlidir. Düğün kutlamaları, hastaları ziyaret ve cenazeler, toplumdaki yardımlaşma ve dayanışmanın örnekleridir. Dini bayramlarda aranmazsanız insanlar size çok bozulur..." 
     



 YAŞAM 























</TEXT>
</DOC>
