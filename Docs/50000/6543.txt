<DOC>
<DOCNO> 6543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/spor/ygsbay.html </URL>
<DATE> 2001/02/11/ </DATE>
<TIME>  </TIME>
<AUTHOR> Togay Bayatlı  </AUTHOR>
<HEADLINE>
Şenol’un hatası Cim-Bom’a yaradı 
</HEADLINE>
<TEXT>

     Togay Bayatlı 

     Transfer dedikoduları, sakatlıklar ve teknik hatalar Sarı - Kırmızılı takımda Şampiyonlar Ligi maçları öncesi açıkca hissedilen bir deprem yaşattı. Buna rağmen dün akşam Bursaspor karşısında kaleci Şenol’un büyük hatası sonucu kırmızı kart görüp, takımını on kişi bırakmasıyla galibiyeti buldular. Her zaman olduğu gibi Jardel maçı kurtarıp, takımına üç puanı kazandırdı. 
     Bursaspor maçında sakatlıklar sahaya etki edecek şekilde yansıdı. Popescu ve Hakan’ın boşluğu savunma kurgusunda büyük problemler yarattı. Orta sahada Okan’ın yokluğu, ardından da 12. dakikada Emre’nin Ergün’le çarpışması sonucu yerini Arif’e terk etmesi, Sarı - Kırmızılılar’ın en etkili bölgesini ciddi şekilde yaraladı. Pres kalmadı, Suat’ın ön liberodan sık sık ileri çıkması sonucu, savunma ve orta saha arasında bağlantı kurulamadı. İleride Hagi’nin sakatlığı, Hasan’ın da yedekte bekletilmesi sonucu Jardel, her zamankinden daha çok hareketsiz kaldı. Serkan ise pozisyon bulmasına rağmen son vuruşlarda başarısız oldu. Buna rağmen ilk yarıda Sarı - Kırmızılılar, Bursaspor’un 15. dakikada Fatih’le gelen golüne, iki dakika sonra Ümit’le cevap vererek, kazanma hırsından hiçbir şey kaybetmediklerini ispat ettiler. 
     Bursaspor, kanatları çok iyi şekilde kullandı ve uzun kontra toplarla markaj hatalarından yararlanmayı bildi. İki takım da çabuk top oynamak isteyince, sık sık pas hataları oldu. İki ekip de ikinci yarıda 20 dakikaya kadar ciddi bir pozisyon üretemedi. Oyun ortada geçti. Sanki sonucu kadere bağlar gibiydiler. 
     Lucescu, maçın elden gitmemesi için yorgun Suat’ın yerine K.Bülent’i alıp, aksayan Ahmet’i de Hasan’la değiştirdi. Nejat Bijediç de buna Okan’ın yerine Hakan’ı alarak cevap verdi. Sarı - Kırmızılılar, oyuncu değiştirme haklarını kullandıkları için artık 11’iyle maçı götürmek zorundaydılar. Fakat Cim - Bom’da herhangi bir çaba görmedik. O her zaman oyunu ateşleyen Hasan bile girdiğinde çok durgundu. Bursaspor ise uzun toplarda özellikle çok iyi oynayan Ender’i kullanarak, tehlike yarattı. 
     Kaleci Şenol’un, Jardel’e yumruk atması affedilecek bir hata değildi. Dördüncü hakem Harun Yiğit’in ikazıyla Sadık İlhan kırmızı kartı verdi. Bursaspor’a hata pahalıya patladı ve bir dakika sonra kalesinde golü gördü. 
     


 SPOR 





























</TEXT>
</DOC>
