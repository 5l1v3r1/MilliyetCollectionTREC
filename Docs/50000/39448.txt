<DOC>
<DOCNO> 39448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/ekonomi/eko06.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’ye vakıfların hesabı verilecek 
</HEADLINE>
<TEXT>

Eylüldeki IMF görüşmelerinde, bin 950 tane bütçe dışı kamu vakıfının gözetime alınması üzerinde durulacak 
     ZÜLFİKAR DOĞAN Ankara 

     Uluslararası Para Fonu IMF heyeti ile 7 Eylül’de başlayacak 10’uncu gözden geçirme görüşmelerinde vakıfların denetimi gündeme gelecek. 
     Sayıları bin 950’yi bulan ve 1.5 katrilyon lirayı aşkın kaynağı kontrol eden kamu kuruluşları vakıfları ile bunların harcama ve alımlarının denetimi görüşmelerde önemli yer tutacak. Kamu kuruluşları, bakanlık, genel müdürlük, valilik, il özel idaresi, yerel yönetim, KİT personel vakıfları ile geliştirme, güzelleştirme vakıflarının çeşitli kamu hizmetleri için tahsil ettikleri bağış ve ücretlerle küçümsenmeyecek tutarlarda bir kaynağı bütçe dışında harcadıkları kaydediliyor. 
     
     Brezilya modeli 
     Görüşmelerde yolsuzlukla mücadele’ projesinde gelinen son aşama da ele alınacak. IMF ve Dünya Bankası’nın benzer sorunların çözümü için Brezilya’da uygulanmasına destek verdikleri "kamuda nitelikli personel istihdamı ve yüksek ücret" modelinin Türkiye’de de devreye sokulması planlanıyor. Bakanlar Kurulu’na bu konuda yetki veren kanun hükmünde kararnamenin yürürlüğe girmesi gündemde. 
     Yargı, denetim, ihale uygulamalarındaki üst düzey yöneticilerin mal bildirimlerinin şeffaflaştırılmasını, birinci ve ikinci kademe üst yönetim personelinin ücret koşullarının iyileştirilmesini öngören taslak çalışmaları ve bunun parasal boyutu IMF ile görüşmelerde ele alınacak. 
     



 EKONOMİ 



















</TEXT>
</DOC>
