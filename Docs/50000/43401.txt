<DOC>
<DOCNO> 43401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun10.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un ünlü logosu da değişti... 
</HEADLINE>
<TEXT>

     New York'un 1975'te New Yorklu grafikçi Milton Glaser tarafından tasarlanan ünlü ''I love NY'' New York'u seviyorum logosu, geçen haftaki terörist saldırılardan sonra değiştirildi. 
     ''Love'' aşk kelimesini simgeleyen kırmızı kalbin üzerine bir siyah bir nokta koyan 72 yaşındaki sanatçı, bunun altına ''More than ever'' her zamankinden çok ifadesini ekledi. 
     Tabloid gazetesi Daily News, kentin yeni logosunu 2 sayfada yayınladı. 
     
     İtfaiyeci heykeli 
     Öte yandan Missouri kenti için İtalya'dan ısmarlanan ve saldırı günü New York gümrüğünde bulunan bronz bir itfaiyeci heykelinin, New York kentinde kalmasına karar verildi. 
     Missouri İtfaiyeciler Derneği yetkilileri, ısmarladıkları heykelin saldırının meydana geldiği gün New York gümrüğünde olduğunu öğrenince,''ABD tarihinin en korkunç faciasının meydana geldiği New York'ta kalmasını istediklerini'' söylediler. 
     Manhattan'ın 8. caddesine yerleştirilen 2 metre yüksekliğindeki diz çökmüş ve bir eli kaskında diğeri de alnında duran bronz itfaiyeci heykeli, terör ve korkunun şokunu yaşayan New Yorkluları hemen bir araya topladı. 
     Kent halkı, heykelin önüne çiçekler, mumlar bırakmayı sürdürüyor. 
     
     6 bin 333 kayıp 
     Kentin Belediye Başkanı Rudolph Giuliani de dün yaptığı açıklamada, İkiz Kuleleler'e girişilen saldırıda kaybolanların sayısının son olarak 6 bin 333 olduğunu bildirdi. 
     Giuliani, enkazdan çıkarılan 241 cesetten 170'inin kimliğinin belirlenebildiğini belirtti. 






</TEXT>
</DOC>
