<DOC>
<DOCNO> 48362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun05.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Saddama hakaret edenin dili kesiliyor" 
</HEADLINE>
<TEXT>

     Irak'ta, Saddam Hüseyin'e hakaret edenlerin sorgusuz sualsiz dillerinin kesildiği bildirildi. Bu husus BM insan hakları raportörü tarafından hazırlanan bir raporda yer aldı. 
     Güney Kıbrıslı raportör Andreas Mavrommatis tarafından kaleme alınan raporda ''Irak vatandaşlarının keyfi idamlar, dinsel baskılar, işkence ve tehcir zorla başka yere nakil gibi baskılara maruz kaldıkları'' bildirildi. Mavrommatis'in raporunda, ''Irak devlet başkanına hakaret ettiği öne sürülen kişilerin sorgusuz sualsiz dillerinin kesildiği yolunda duyumlar aldım'' şeklinde ifadeler yer aldı. 
     BM raportörü, ''Duyum ve şikayetleri Irak hükümetine ilettiğini, ancak Iraklı yetkililerin bunları ya yalanladıklarını, ya da cevap vermediklerini'' ifade etti. ''Yurtdışında yaşayan Iraklıların da sürekli rahatsız edildikleri ve hükümet aleyhtarı faaliyette bulunmamaları konusunda uyarıldıkları'' vurgulanan raporda, ''Akrabalarından biri yurtdışında yaşayan Iraklı bir kadının, resmi makamlar tarafından, yurtdışındaki yakınına baskı yapmak amacıyla tutuklandığı'' hususu da yer aldı. 
     Raporda dini baskılarla ilgili olarak, şii din adamı Ayetullah Hüseyin Bahr El Alum'un 22 Haziran'daki ölümüne de yer verildi. 
     Mavrommatis'in aldığı bilgiye göre El Alum, Saddam Hüseyin'in oğlu Kusay'ın, Baas Partisi yerel yönetiminin başına getirilmesini onaylamadığı için cezalandırıldı. Raportör ''El Alum'un cesedinin Necef kentindeki kütüphanesinde bulunduğunu ve otopsi bile yapılmadan gömüldüğünü öğrendiğini'' söyledi. Irak'ın Cenevre'deki daimi temsilciliği, El Alum'un kalp krizinden öldüğünü açıklamıştı. 
     Raportör, Irak'taki azınlıklara yönelik insan hakları ihlalleri ve Arap kökenli olmayanların başka yerlere nakliyle ilgili olarak kendisine çok sayıda duyum iletildigini de ifade etti. 
     Hazırladığı raporda, Irak hükümetine, dini özgürlükler üzerindeki kısıtlamaları kaldırması çağrısında bulunan Mavrommatis, idam cezalarıyla ilgili kanunda değişiklik yapılmasını, infazların askıya alınmasını ve kayıp kişilerin akibetlerinin araştırılmasını da istedi. 
     Mavrommatis, ayrıca kendisinin ülkeyi ziyaretine izin vermeyen Irak hükümetine de kendisine uygulanan Irak'a giriş yasağın kaldırılması talebinde bulundu. 
     






</TEXT>
</DOC>
