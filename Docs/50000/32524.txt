<DOC>
<DOCNO> 32524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/soneko19.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times, Türkiye ve Arjantin krizlerini böyle yorumladı 
</HEADLINE>
<TEXT>

     Türkiye ve Arjantin'de yaşanan krizlerin yükselen piyasa tahvil fiyatlarını olumsuz etkilediği bildirildi. Financial Times gazetesi, yükselen piyasalardaki durumu "Rus krizinden bu yana en kaygan durum" olarak nitelendirdi. 
     İngiliz gazetesi, Arjantin ve Türkiye'deki krizlerin yükselen piyasalar tahvil fiyatları üzerindeki etkilerini değerlendirirken fiyatların düşmeye devam etmesini, Arjantin'in bütçe kesintilerini uygulaması ve borçları ödemesı konusundaki belirsizlik ile Türkiye'ye ilişkin kaygılara bağladı. 
     Fiyatlardaki düşüşün geçen hafta kadar büyük olmasa bile piyasadaki tedirginliğin sürdüğü belirtilen yorumda, "Bu, 1998 yılındaki Rus krizinden bu yana en kaygan piyasadır" denildi. 
     Financial Times, yükselen piyasaların Arjantin'in borçlarının ödenmemesi olasılığı, Türkiye'de süren zorluklar ve diğer başka yükselen piyasalarda potansiyel sorun işaretlerinin karşısında 1998 global krizinin tekrarlanması kaygısının büyüdüğünü kaydetti. 
     Buna karşın, gazete, analistlerin bugünkü durumun 1997- 1998 dönemine kadar dramatik olmadığı yolundaki görüşlerine de yer verdi. 






</TEXT>
</DOC>
