<DOC>
<DOCNO> 3414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sontur20.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazetecilerden hükümete protesto 
</HEADLINE>
<TEXT>

     Gazeteciler, "Beyaz Enerji" Operasyonu kapsamında tutuklanan 4 kişinin yedek hakimlikte verdikleri ifadeleri yayınlayan Anadolu Ajansı AA hakkında soruşturma başlatan Devlet Bakanı Rüşdü Kazım Yücelen ile hükümeti kınadı. 
     Beyaz Enerji Operasyonu'nda bürokratların anlattıkları rüşvet ağını ortaya çıkartan ifadeleri yayınladıktan sonra bağlı bulunduğu bakanlıkça soruşturma başlatılan AA'ya destek amacıyla 50 basın mensubu, AA Genel Müdürlüğü önünde protesto eylemi yaptı. 
     7 meslek örgütünün de katıldığı eylemde basın mensupları adına konuşan Radikal Gazetesi Muhabiri Adnan Keskin şunları söyledi 
     "Anadolu Ajansı, Kasırga operasyonuna ilişkin haberleri geçerken, hedef Murat Demirel ve onun ailesi, onun çevresiyken ses çıkarmayan bakan, başbakan, neden o zaman tepki göstermedi de şimdi bu tepkiyi gösteriyor. Biz yargı muhabirleri biliyoruz. AA, Umut operasyonunda da Hizbullah operasyonunda da aynı ifadeleri geçti. Dolaylı olarak FP'yi yıpratacak biçimde gündeme gelen bu ifadeler yayınlanınca da bakanlığın sesi çıkmadı. 
     AA, özerktir. Görevi gazetecilik yapmaktır. Halktan gerçekleri saklama hakkı yoktur. Burada çalışan muhabirler memur değildir. Hükümetin tebliğ ettiklerini onların istediğini yazmak zorunda değildir. Devlet Bakanı, böyle olmadığını belirten tek bir mevzuat gösteremez." 
     Keskin'in konuşmasının ardından, basın mensupları alkışlarla protesto eylemini tamamladı. 




</TEXT>
</DOC>
