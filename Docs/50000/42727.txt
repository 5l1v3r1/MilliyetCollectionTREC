<DOC>
<DOCNO> 42727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/siyaset/siy05.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’te saygı duruşu 
</HEADLINE>
<TEXT>

     ANKARA Milliyet 

     TBMM, Anayasa değişiklikleri için olağanüstü toplandı. Toplantı ABD’de yaşamını yitirenlerle, DYP Elazığ Milletvekili Ali Rıza Septioğlu’nun anısına saygı duruşuyla başladı. Dışişleri Bakanı İsmail Cem’in gelişmelerle ilgili bilgi vermesi nedeniyle ilk gün toplantısı ABD’deki saldırıyla ilgili genel görüşmeye dönüştü.TBMM Başkanı Ömer İzgi, ABD’deki eylemin arkasındaki örgüt ve kişilerin cezalandırılması gerektiğini vurgulayarak, "Cezalandırmanın yanı sıra, toptancı bir yaklaşımla bir ulusun ya da bir dinin bütünüyle karalanmasından kaçınılacağına inanıyorum" dedi. 
     TBMM’nin tüm üyeleri adına Amerikan halkının büyük acısını yürekten paylaştığını belirten İzgi, başsağlığı dileğinde bulundu. 
     MHP Grubu adına konuşan Grup Başkanvekili Mehmet Şandır da, terör saldırıların ölümle cezalandırılması gerektiğini vurguladı. SP adına Genel Başkanı Recai Kutan, AKP adına da Genel Başkan Yardımcısı Abdullah Gül birer konuşma yaparak terörü kınadı. 
     Bu arada Başkanlık, 37 maddelik 289 imzalı teklif paketini Anayasa Komisyonu’na havale etti. Komisyon, Çarşamba günü sabah toplanarak değişiklik paketi üzerindeki ilk görüşmesini gerçekleştirecek. 



 SİYASET 












</TEXT>
</DOC>
