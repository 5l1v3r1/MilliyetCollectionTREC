<DOC>
<DOCNO> 41929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun01.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef adam Usame Bin Ladin Boston'da güçlü bağlara sahip 
</HEADLINE>
<TEXT>

     ABD'deki saldırılarda baş şüpheli konumuna gelen Usame Bin Ladin'in, Boston'da güçlü aile bağları ve desteği olduğu açıklandı. 
     Amerikan Federal Soruşturma Bürosu FBI'ın Boston'daki biriminde eskiden yöneticilik yapan Robert Fitzpatrick, Bin Ladin'in erkek kardeşlerinden birinin Harvard'da burs için fon oluşturduğunu, bir akrabasının da Boston'un dışındaki Charlestown'da pahalı bir komplekste altı dairesi olduğunu söyledi. 
     Fitzpatrick, halen biri Ürdün'de hapiste bulunan diğeri Lübnan'da ölen Bin Ladin'in iki yandaşının da, daha önce Boston'da taksi şoförü olarak çalıştıklarını hatırlattı. Bin Ladin'in Boston'la bağlarının yetkililer tarafından yakından incelenmekte olduğunu belirten Fitzpatrick, Boston'daki taksi şirketindeki şoförlerin sorgulandığını söyledi. Suudi kökenli milyarder terörist Bin Ladin'in Afganistan'da olduğu, aile üyelerininse son 10 yıldır Boston civarında yaşadığı belirtiliyor. Erkek kardeşi Şeyh Bekir Muhammed Bin Ladin'in, 1994'de Harvard Hukuk Fakültesi'ne büyük miktarda bağışla dikkat çektiği ve İslami çalışmalar için bir fon kurduğu kaydediliyor. 
     Harvard'da uluslararası politika alanında çalışan Profesör Stephen Halt, ABD'deki saldırılardan Usame Bin Ladin'in sorumlu olduğunu, ancak kardeşinin Bin Ladin'in eylemlerinden sorumlu olamayacağını söyledi. Usame Bin Ladin'in bir diğer akrabası Muhammed Bin Ladin'in de, Charlestown'daki Flagship Wharp'da altı katı bulunduğu belirtilirken, yine Muhammed'in Usame ile bağlantısı konusunda acele karar vermemek gerektiği kaydediliyor. Ulusal Terörizm Komisyonu'nun eski üyelerinden Juliette Kayyem, Boston'un, Kanada sınırına yakınlığı, gizlenebilecek büyüklükte olması gibi özelliklerinin Usame Bin Ladin yandaşlarını çekebilecek etkenler olduğunu kaydetti. 







</TEXT>
</DOC>
