<DOC>
<DOCNO> 42948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/spor/ysenay.html </URL>
<DATE> 2001/09/19/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Karanlık geceler 
</HEADLINE>
<TEXT>

     BARCELONA İstanbul'a galibiyetten de öte Fenerbahçe'ye bir "futbol resitali" sergilemeye gelmişti sanki... 
     Futbolda rakibe top kaptırmama üstüne büyük pas gösterilerini görüntüye sunan İspanyollar bir ara yirmi beşin üzerinde tek toplu paslar yaparak "futbol işte böyle oynanır" demek istiyorlardı sanki Fenerbahçe teknik kulübesine... Savunmada, orta alanda ve gol bölgelerinde ahenkli bir Akdeniz melodisi çalan akordiyonun körükleri gibi açılıp kapanan Barcelona biraz da yenildiği Türk takımlarının intikamını almak ister gibiydi Sarı - Lacivertli renklerden... Futbol fiziğini rakibe karşı faulsüz olarak bir kalkan gibi kullanmanın sanatsal gerçeği üstüne de büyük dersleri oyunun gündemine sokan İspanyol ekibi futboluyla "Fenerbahçe'yi sürklase etti" dersek eğer, lafı fazla uzatmadan Barcelona'yı tarif etmiş oluruz sizlere... 
     
     Fenerbahçe'ye gelirsek "hep bildiğiniz gibi" demek yeterli olur sanırım... Savunma kalabalık gelen rakip önünde daha oyunun başlarında paniklemeye başlıyor, orta alan ise pres yapıp gol yolları yaratma işlevi yapacağı yerde daha çok İspanyolların top kaptırmalarını, yani pas hataları yapmalarını bekliyordu... Ancak maçta mükemmel bir tempo yakalamış Barcelona tek şans tanımıyordu Fenerbahçe'nin dengeli paslar kurmalarına... Serhat çok çalışmasına rağmen ileride hep yalnız kalıyor, hem de ikili - üçlü rakipleri çalımla aşmaya çalıştıkça topu ezip duruyordu... Rapajiç çok hızlı oynayan rakipleri arasında ağır kalışı ile kayboluyor, Revivo ise kendini çok dikkatle kontrol eden rakip savunmacılara hiçbir numarasını yutturamıyor ve Fenerbahçe aciz görüntülerle yürütüyordu dünkü hazin 90 dakikayı... 
     Özetle, haftalardır şikayetçi olduğumuz Fenerbahçe dün de arızalar içinde bir futbol ve yanlış bir tertiple oynadığını açıkça ortaya koyuyordu. Mustafa Denizli herkesten farklı bir futbol düşünürü olduğu konusunda ısrarcı olmaya devam ederse sanırım bu yıl daha çoook "karanlık geceler" yaşacağız Fenerbahçe oyunlarında... 
     



 SPOR 


























</TEXT>
</DOC>
