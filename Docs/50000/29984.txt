<DOC>
<DOCNO> 29984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/dunya/dun01.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç’e Türk yargıç 
</HEADLINE>
<TEXT>

Slobo’yla ilgili son kararı, Lahey’deki temyiz mahkemesi üyesi Türk yargıç Mehmet Güney verecek 
     ANKARA Milliyet 

     Uluslararası Savaş Suçluları Mahkemesi’nde yargılanmak üzere Lahey’e gönderilen Yugoslavya eski Devlet Başkanı Slobodan Miloşeviç’in kaderi bir Türk yargıca bağlı. Miloşeviç’le ilgili son kararı verecek yargıçlar arasında Mehmet Güney de bulunuyor. 
     Birleşmiş Milletler BM Ruanda Uluslararası Ceza Mahkemesi yargıcı olarak görev yapan Güney, iki ay önce BM Uluslararası Ceza Mahkemeleri Temyiz Mahkemesi üyeliğine seçildi. 
     Lahey’de görev yapan Uluslararası Ceza Mahkemeleri Temyiz Mahkemesi, eski Yugoslavya ile Ruanda’ya ilişkin olarak, BM tarafından kurulan her iki uluslararası ceza mahkemesinin ortak temyiz organını oluşturuyor. 
     
     Soykırım davalarına baktı 
     Güney bu göreve, eski Yugoslavya ile Ruanda’ya ilişkin BM Uluslararası Ceza Mahkemeleri’nin ortak Temyiz Mahkemesi yargıçlarıyla, Ruanda Uluslararası Ceza Mahkemesi yargıçlarından oluşan Genel Kurul’un oybirliğiyle aldığı karar sonucu atandı. Güney bu atamayla, uluslararası ceza ve adalet mekanizmasında en üst düzeye ulaşmış ilk Türk oldu. 
     Güney’in atamasının dikkat çekici bir özelliğini, soykırım iddialarıyla suçlanan Türkiye’den bir yetkilinin, soykırım suçlarını yargılayan uluslararası adalet mekanizmasında en üst düzey göreve getirilmiş olması oluşturuyor. 
     1936’da Siirt’te doğan Güney, İstanbul Pertevniyal Lisesi mezunu. Yüksek öğrenimini Siyasal Bilgiler Fakültesi’nde tamamladı, Fransa’da uluslararası hukuk ve ekonomik bilimler dalında yüksek ihtisas yaptı. 1965’te Dışişleri Bakanlığı’na giren Güney, BM Türkiye Daimi Temsilciliği ile Lahey Büyükelçiliği’nde hukuk danışmanı olarak bulundu. 1996 - 1998 arasında Ege sorunlarının ve sınıraşan suların koordinasyonundan sorumlu büyükelçi olan Güney, 1999’dan itibaren BM Ruanda Uluslararası Ceza Mahkemesi yargıcı olarak görev yaptı. 
     



 DÜNYA 












</TEXT>
</DOC>
