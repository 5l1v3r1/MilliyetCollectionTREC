<DOC>
<DOCNO> 45496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/guncel/gun08.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyak emeklilik’ yasası etik mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Kamuoyunda "kıyak emeklilik" olarak nitelendirilen milletvekili özlük haklarına ilişkin Anayasa değişikliği TBMM’de uzlaşmayla kabul edildi. Değişiklikle milletvekillerinin maaşı Genelkurmay Başkanı maaşına endekslenirken, emekli vekil aylığı da milletvekili maaşların en az yarısı kadar oldu. TBMM’de 416 oyla kabul edilen ve milletvekiline 3 milyar 400 milyar maaşı öngören değişikliğe kamuoyu tepki gösterdi. Anayasa Mahkemesi’nin yedi kez iptal ettiği kıyak emekliliğin, Anayasa’ya sokulması, eşitlik ilkesi açısından tartışma yarattı. 
     
     Prof. Dr. Ali Ülkü Azrak 
Eşitlik ilkesine aykırı      Emekli olan birçok kamu görevlisi tekrar kamuya dönmüşse emekli maaşı alamaz ama bugün vekiller alacak. Onlar bugün birçok kamu görevlisine tanınmayan bir imtiyazdan yararlandırılıyor. Böyle bir değişikliğin Anayasa’ya sokulması Anayasa’nın eşitlik gibi "hiçbir zümreye imtiyaz ayrıcalık tanınamaz" denilen ilkesine de aykırı olacaktır. Cumhurbaşkanı,kıyak emeklilik ve maaşları ile ilgili referanduma gidebilir. 
     
     Prof. Dr. Necmi Yüzbaşıoğlu 
Etik açıdan yanlış      Anayasa Mahkemesi’nin yedi kez iptal ettiği bir normu bir Anayasa hukuku haline getirmek siyasi etik açısından doğru değildir. Zamanlama açısından da doğru değildir. Bugüne kadar bunun Anayasa’ya aykırılığı ileri sürülüyordu. Bunu gidermek için bu değişiklik yapılıyor. İlgili kurumların özelliğine uygun ayrı düzenlemeler söz konusu olabilir. Ancak vicdanları rahatsız eden tarafı ise ekonomik bir kriz sırasında zamanlama olarak siyasi olarak yanlışlığıdır. 
     
     Cemal Enginyurt Vekil 
Kirli işler mi yapalım      Vekiller kadar en ücra köşedeki kaymakamın, valinin, daire müdürünün, devlete olan maliyetinin de tartışılmaya açılması, kimin devlete maliyetinin yüksek olup olmadığının görünmesi gerekir. Vekil maaşları ile uğraşmak demokrasi dışı beklentileri olanların, önlerini açma gayretidir. Vekiller bu parayı almayıp da belli güçlerin belli sermayenin adamları olsun kirli işlere mi bulaşsın isteniyor. Kıyak emeklilik Anayasa’nın eşitlik ilkesine uygundur. 
     
     Mukadder Başeğmez Vekil 
Demokrasi pahalı      Bu ülkedeki sosyal ve ekonomik durum, bu konuyu da tartışır hale getiriyor. Demokrasi pahalı bir rejimdir. Ama krallıklar imparatorluklar çok daha pahalıdır. Bugün 550 milletvekilinin aldığı maaaş halkın gözüne batabilir ama başka rejimler de kralın oğluna ya da padişahın damadına imparatonluk bütçeleri bile yetmez. Üstelik hesapta sorulamaz. Bu konuda Cumhurbaşkanının referanduma gitmesi ise halk dalkavukluğu olur. 
     



 GÜNCEL 




















</TEXT>
</DOC>
