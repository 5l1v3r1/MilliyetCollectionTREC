<DOC>
<DOCNO> 15026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/ekonomi/eko02.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce kadın ve çocuklar 
</HEADLINE>
<TEXT>

Dünya Bankası, 5 milyar dolarlık desteğin kullanımını hızlandıracak. Anneler ve çocuklar başta olmak üzere sosyal yardım sağlayacak 
     ANKARA Milliyet 

     Başbakan Bülent Ecevit ile görüşen Dünya Bankası Başkan Yardımcısı Johannes Linn, görüşme sonrasında, programın uluslararası destek alabilmesi için güçlü bir siyasal ve sosyal destek sağlanması gerektiğini söyledi. 
     Programın hızla uygulanması halinde 2001’de önemli bir iyileşme, 2002’de de halkın önündeki zorluğu aşmasına yardım edecek büyümeyi sağlayacağını vurgulayan Linn, Dünya Bankası olarak uluslararası kuruluşlarla birlikte program uygulamasını hem mali hem de teknik olarak destekleyeceklerini belirtti. 
     
Bankacılık heyeti geliyor      Linn, bankacılık sektörünün güçlü bir biçimde yeniden yapılandırma gerektiğini, bu konuda çalışma yapmak üzere Dünya Bankası’ndan bir bankacılık heyetinin önümüzdeki hafta Türkiye’ye geleceğini açıkladı. Heyet, yeniden yapılandırma ile sağlanacak mali yardımın boyutlarını belirleyecek. 
     
Miktar artmayacak      Daha önce 5 milyar olarak belirlenen yapısal uyum kredilerinin miktarının artırılmasının düşünülmediğini de belirten Linn, "Ancak Türkiye’nin krizi aşması için desteğimizi hızlandıracağız" dedi. Linn, bankacılık, tarım, eğitim dahil beş alanda destek sağlayacağını belirtirken, sosyal yardım ve refahla ilgili destekte kadınlar ve çocuklara öncelik vereceklerini söyledi. Linn, "Ekonomik düşüş sırasında yoksul ailelere, özellikle anne ve çocuklara, ekonomik krizin etkilerini azaltmaya yönelik olarak mali destek sağlanması büyük önem taşıyor. Dünya Bankası bu tür programlara somut katkı sağlayacak" dedi. 
     
Ecevit Dünya yardıma hazır      Başbakan Bülent Ecevit, Dünya Bankası Başkan Yardımcısı Linn’le yaptığı görüşmede krizden çıkmak için Dünya Bankası’nın destek vereceğini söyledi. Ecevit, "Linn’in verdiği bilgilerden IMF, G - 7 ülkelerinin Türkiye’ye yardıma hazır oldukları izlenimini edindim" dedi. Linn’e hükümetin tam bir dayanışma içinde olduğunu anlattığını kaydeden Ecevit, "Bakan Derviş’e zor döneminde her bakımdan destek olma kararında olduğumuzu belirttim" diye konuştu. 
     
Almanya Şiddetle destekliyoruz      Almanya’nın Ankara Büyükelçisi Rudolf Schmidt, IMF ve diğer finans kuruluşlarının Türkiye’ye yardım etmeleri için Almanya’nın elinden gelen her şeyi yapacağını söyledi. Türkiye’nin IMF’ye sunduğu programın Almanya tarafından "şiddetle desteklendiğini’’ belirten Schmidt, "Bu programın gerçekleştirilmesi, IMF ve Dünya Bankası’nın harekete geçebilmesinin ve bir sonraki adımda ikili yardımın önünün açılabilmesinin koşuludur’’ dedi. 
     


 EKONOMİ 




















</TEXT>
</DOC>
