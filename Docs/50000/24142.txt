<DOC>
<DOCNO> 24142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur12.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un nüfusu 14 yıl sonra kaç kişi olacak 
</HEADLINE>
<TEXT>

     İstanbul'un nüfusunun 14 yıl içinde 12.5 milyon kişiye çıkacağı ve 2015 yılında ''dünyanın en kalabalık kentleri'' arasında 17. sırada yer alacağı bildirildi. 
     BM tarafından düzenlenen ve Habitat konferansının devamı niteliğindeki ''İstanbul 5'' adlı konferans 6-8 Haziran tarihlerinde New York'ta yapılacak. 
     Türkiye'yi Devlet Bakanı Faruk Bal başkanlığındaki bir heyetin temsil edeceği konferans sonunda, ''yeni binyılda kentler ve yerleşim merkezleri'' konulu bir ortak bildirinin kabul edilmesi bekleniyor. 
     Konferansta kentleşme, kadınların yoksullaşması ve küreselleşmenin yerleşim üzerindeki etkileri ağırlıklı olarak ele alınacak. 
     Konferansa sunulmak üzere hazırlanan bir raporda, ''kentlerin günümüzde sermaye için mücadele veren adacıklar haline dönüştükleri aile reisinin kadın olduğu erkeksiz ailelerin yoksullaştığı ve dev kentler çevresindeki gecekondu bölgelerinde, modern yaşam olanaklarından yoksun biçimde yaşayan insan sayısının 1 milyarı geçtiği'' vurgulandı. 
     Raporda, günümüzde toplam nüfusun yüzde 75'ini bulan kırsal nüfusun, birkaç yıl içinde yüzde 50'ye ineceği belirtildi ve bugün en hızlı kentleşmenin Afrika'da yaşandığına dikkat çekildi. 
     ''İstanbul 5'' konferansı için hazırlanan raporda, ilginç veriler de yer aldı. Bunlardan bazıları şöyle 
     -2000 yılında 6.1 milyar olan dünya nüfusu, yılda 77 milyon kişi artarak büyüyor. 
     -2030 yılında Asya kıtasının nüfusu, kuzey ve güney Amerika ile Avrupa nüfusunun toplamının 3 katına ulaşacak. O tarihte Asya'da 5 milyar kişinin yaşayacağı hesaplandı. 
     -Dünya nüfusu hızla yaşlanıyor. Günümüzde 60 yaşın üstündeki insan sayısı 606 milyonken, 2050 yılında bu sayı 2 milyarın üzerine çıkacak. 
     -Dünyamız büyük bir hızla kentleşiyor. Kentlerin nüfusuna her gün 180 bin kişi ekleniyor. 2030 yılında sanayileşmiş ülkelerde nüfusun yüzde 84'ü kentlerde yaşayacak. 
     -Dünyada ortalama nüfus artış hızı halen yüzde 1 dolayında. Kent nüfusu ise yüzde 1.8 oranında artıyor. Bu duruma göre kentlerin nüfusu 38 yılda 2 katına çıkacak. 
     
     






</TEXT>
</DOC>
