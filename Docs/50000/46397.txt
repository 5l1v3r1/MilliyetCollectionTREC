<DOC>
<DOCNO> 46397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/dunya/adun.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş yeraltında 
</HEADLINE>
<TEXT>

ABD ve İngiliz birlikleri, Taliban’ın uydudan tespit edilen mağaralarını atacakları bombalarla ya yakacak ya yıkacak ya da oksijensiz bırakacak 
     DIŞ HABERLER SERVİSİ 

     ABD ve İngiliz özel birlikleri, Taliban askerlerini ve Usame bin Ladin’in El Kaide terör örgütüne mensup militanlarını, mağara mağara arayacak. The Washington Times gazetesinin haberine göre, teröristlerin gizlenmesi için bulunmaz fırsat olan bölgedeki irili ufaklı mağaralar, bu kez kurtarıcı değil, öldürücü olacak. 
     
     LABİRENTTEN FARKSIZ 
     Sovyet işgali döneminde de mücahitler, pusu kurmak ve gizlenmek amacıyla çok sayıda mağarayı düzenleyerek, içinde rahatça yaşanabilir hale getirdiler. Doğal haldeki mağaralar, "kanat" adı verilen yapay kanallar açılarak yabancılar için içinden çıkılmaz labirentlere dönüştürüldü. Bu nedenle bir kılavuz olmadan mağaraya girmek intihar anlamına geliyor. Mağara içine kurulacak tuzaklar ve diğer tehlikeler ölüm riskini daha da artırıyor. Ladin’in de işte bu mağaralar zincirinde gizlendiği sanılıyor. 
     
     RUSLAR YAKIYORDU 
     Ancak çok farklı koşullarda savaşmak için eğitim alan özel birlikler mağara içinde gizlenen "düşmanla" nasıl savaşılacağını biliyor. Mağarada gizlenen düşmana karşı etkili olacağı bilinen üç yol var. Birincisi, toprağı 30 metre delerek patlayan "bunker busteröla sığınak delen mağarayı çökertmek ve içindekileri diri diri toprağa gömmek. 
     İkinci yöntem, atıldıkları mağaradaki oksijeni emen "vakum" bombaları. Üçüncü yöntem ise Rusların geliştirdiği bir metot. Mağara kanatlarından içeri tonlarca petrol boşaltan Ruslar, daha sonra kibriti çakarak içeridekileri diri diri kızartıyordu. 
     



 DÜNYA 















</TEXT>
</DOC>
