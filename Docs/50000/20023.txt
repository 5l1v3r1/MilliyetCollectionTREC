<DOC>
<DOCNO> 20023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo22.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şadan Kalkavan "Henüz şampiyon olmadık" 
</HEADLINE>
<TEXT>

     Fenerbahçe Kulübü Yönetim Kurulu Üyesi Şadan Kalkavan, Galatasaray galibiyetiyle şampiyonluk yolunda yeniden avantajlı duruma geçtiklerini, ancak şampiyonun ligin son haftasında belli olacağını söyledi. 
     Galatasaray'ı yenerek, hak ettikleri bir galibiyeti aldıklarını savunan Kalkavan, ''Kaybettiğimiz avantajı tekrar elimize geçirdik. Ancak henüz şampiyon olmadık. Önümüzde 3 zorlu sınavımız daha var. Bu maçları da kazanarak, camia olarak inandığımız şampiyonluğa ulaşmak istiyoruz'' dedi. 
     Ezeli rakipleri ile yaptıkları maçta beraberliğin bile Fenerbahçe'yi şampiyonluk yarışından koparacağını savunan Kalkavan, ''Ancak camia olarak şampiyonluğa kenetlendik. Herkes buna inandı. Elimize geçen bu fırsatı en iyi şekilde değerlendirerek, taraftarlarımıza özledikleri şampiyonluk keyfini yaşatmak amacındayız'' diye konuştu. 
     Şadan Kalkavan, bundan sonra atılacak her golün çok büyük önemi olduğunu da vurgulayarak, ''Şampiyonluk gol averajına da kalabilir. Futbolcularımız da bunun bilincinde'' dedi. 






</TEXT>
</DOC>
