<DOC>
<DOCNO> 29180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/ekonomi/eko02.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
50 dolarsız çıkış yok 
</HEADLINE>
<TEXT>

Getirilmek istenen ek vergilerin çoğunun Bakanlar Kurulu yetkisinde olduğu anlaşılınca, yasa tasarısı, mevduattan 1 milyon lira, yurtdışına çıkışta 50 dolar alınmasıyla sınırlandı 
     ZÜLFİKAR DOĞAN Ankara 

     Başbakanlıkta hazırlanan ve 1 katrilyon liralık ilave gelir sağlanması ümit edilen ek vergi paketinde yer alan 12 yeni kalemden 10’u "mükerrer ve halen alınmakta olduğu" gerekçesiyle kaldırıldı. 
     Maliye bürokratlarının itirazları yazılı olarak Başbakanlığa bildirdikten sonra, tasarı iki maddeye indirildi. Dün TBMM Başkanlığı’na gönderilen ve bugün komisyonda görüşülecek olan tasarı yurt dışına çıkan yurttaşlardan çıkış başına 50 dolar harç, mevduat sahiplerinden de hesap başına 1 milyon lira Özel İşlem Vergisi alınmasını öngörüyor. 
     Bakanlar Kurulu, yurtdışına çıkışlarda 50 dolar olarak belirlenen harç tutarını, 100 dolara kadar çıkarmaya yetkili. KKTC’ye gidişlerde ise harç alınmayacak. Vadeli mevduatlarda ise 1 milyon lira, açılan veya yenilenen vadeli mevduat hesabı sahiplerinden vade sonunda her bir hesap için alınacak. 
     
     Maliye itiraz etti 
     Önceki taslaktaki diğer 10 ek vergiye ise Maliye bürokratları itiraz etti. Maliye bürokratları getirilen düzenlemelerin büyük bölümünün Bakanlar Kurulu yetkisinde olduğunu, yeni düzenlemenin "mükerrer vergi ve kesinti" içerdiğini belirtti. 
     Maliyeciler "Mükellef vatandaşa vergi beyanname k ğıdını da 10 milyona satmak ayıp artık, telefon ve otomobilden ise alınacak vergi kalmadı" değerlendirmesini yaptı. 
     Ek vergi tasarısının ilk halinde, Kurumlar Vergisi beyannamelerinden 12 milyon, Gelir Vergisi beyannamelerinden 6 milyon, muhtasar beyannamelerden 2.5 milyon, Motorlu Taşıtlar Vergisi’nden 12 milyon, tapu işlemlerinden 6 milyon, KDV beyannamelerinden 2.5 milyon, gümrük beyannamelerinden 12 milyon, telefon ve cep telefonu abonelerinden 1.5 milyon ve kira işlemlerinden 10 milyon, uçak ve helikopter kiralama bedelinin yüzde 20’si kadar ek vergi alınması öngörülüyordu. 
     
Toplu Konut Fonu uygulaması hortladı      Turgut Özal’ın Başbakanlığı döneminde Toplu Konut Fonu’na kaynak için uygulamaya konulan her seyahatte 100 dolarlık Toplu Konut Fonu kesintisi AB tarafından "seyahat özgürlüğünü kısıtlayıcı uygulama" olarak eleştirilmiş, bunun üzerine beş yıl önce kaldırılmıştı. Bu arada tasarıda söz konusu tutardan muaf tutulacakları Bakanlar Kurulu’nun belirleyeceği belirtildi. Bunun Anayasa Mahkemesi kararlarına aykırı olduğu belirtilirken, hacca gideceklerine muafiyet getirilip getirilmeyeceğinin de tartışma konusu olması bekleniyor. 
     
IMF Nereden çıktı bu vergiler      Başbakanlık’ta hazırlanan ek vergi taslağı IMF’yi de şaşırttı. IMF Maliye Bakanlığı’nı arayarak, paketin nereden çıktığını, amacının ne olduğunu sordu. IMF’nin telefonuna "Bizim de bilgimiz yok" karşılığı verilirken, Hazine ile yapılan görüşmelerde de IMF’ye benzer yanıt iletildi. Hazırlanan tasarının, kamu personeli ücret artışları ve bazı kamu personeli için ücret iyileştirmelerine kaynak yaratmak amacına dönük olduğu anlaşılınca da, IMF konuya sıcak bakmadığını, Ankara Mümessilliği aracılığıyla iletti. 
     Bu arada zor durumda kalan Başbakanlık Müsteşarı’na yönelik eleştiriler üzerine, Maliye Bakanlığı’na "açıklama" ricası iletildiği öğrenildi. Bakan Sümer Oral da, bu rica üzerine dün yaptığı yazılı açıklamada, çalışmaların ortaklaşa yürütüldüğünü, belirtti. 
     



 EKONOMİ 


















</TEXT>
</DOC>
