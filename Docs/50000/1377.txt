<DOC>
<DOCNO> 1377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sonspo02.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Fenerbahçe'den memnun 
</HEADLINE>
<TEXT>

     Fenerbahçe Teknik Direktörü Mustafa Denizli, sarı-lacivertli takımın sezon başından bu yana yükselen bir grafiğinin olduğunu söyledi. 
     Denizli, Samandıra Tesisleri'nde gerçekleştirilen antrenman sonrasında yaptığı açıklamada, bazı kesimlerin katılmamasına rağmen, Fenerbahçe'nin aşama kaydettiğini ifade ederek, ''Biz devre arası çalışmalarımızı da sıkı tutup, yükselen grafimizi sürdürmek amacındayız. Yaptığımız bu çalışmalarda futbolcularımın performansından memnunum. Benim vermek istediklerimi iyi bir şekilde alıyorlar'' dedi. 
     Mustafa Denizli, basın mensuplarının, Andersson'un yokluğunda gol yollarındaki sorunları nasıl halledeceklerine ilişkin sorusuna ise şöyle yanıt verdi 
     ''İlk yarı tablosuna baktığımızda gol yollarında tek bir kişiye bağlı olmadığımızı görürsünüz. Fenerbahçe gole ulaşabilecek birçok futbolcuya sahip. Andersson'un yokluğunu da takımın kendi içinde telafi edeceğine inanıyorum.'' 




</TEXT>
</DOC>
