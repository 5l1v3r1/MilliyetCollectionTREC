<DOC>
<DOCNO> 30032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/siyaset/siy01.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meral Akşener’e, Tayyip usulü teklif 
</HEADLINE>
<TEXT>
Abla, bize yakışırsın 
İçişleri eski Bakanı Akşener, resmi bir teklif almadığını belirtti 
     ÜMRAN AVCI İstanbul 

     Recep Tayyip Erdoğan’ın, kuracağı parti için teklif götürdüğü isimler, kesin cevabı vermek için parti tüzüğünü ve programını bekliyor. Erdoğan’ın, İçişleri eski Bakanı Meral Akşener’i de, saflarına katabilmek için çalıştığı öğrenildi. Erdoğan’ın, DYP’li Hüseyin Çelik’le yüz yüze görüşerek, DYP’li Rıza Akçalı’ya da yenilikçi milletvekilleri aracılığıyla teklif götürdüğü öğrenildi. 
     Erdoğan’ın birlikte çalışmak istediği isimlerden Akşener ise, resmi bir teklif almadığını söyledi. Akşener’in, "Bize katıl" çağrısını, kulislerde, "Abla, sen bize yakışırsın" diyen diğer milletvekillerinden aldığı kaydedildi. 
     Diyanet İşleri eski Başkanı Tayyar Altıkulaç da, siyasete açık olduğunu belirterek, "Faydalı olabileceksem, faydalı olabileceğim çevre bulursam, ilkeleri ilkelerime uygunsa düşünürüm. Parti programını bekliyorum" dedi. 
     
     Parti tüzüğü hazır 
     Tamamlanma aşamasında olan tüzükte genel başkan, milletvekilleri ve il başkanlarının seçilme süreleri kısıtlanıyor. Genel başkan iki yılda bir yapılacak kongrelerle en fazla 4 dönem görevde kalacak. Seçim başarısızlığında genel başkan görevi bırakacak. Milletvekilleri iki, il başkanları üç dönem seçilebilecek. 
     
     Erdoğan, ABD töreninde 
     ABD’nin ulusal bağımsızlığının 225. yılı dolayısıyla İstanbul Başkonsolosluğu’nca düzenlenen törene Erdoğan da katıldı. ABD ulusal marşı ile İstiklal Marşı’nın okunduğu Tarabya’daki Klasik Otomobil Müzesi’nde yapılan törende Ankara Büyükelçisi Robert Pearson, "Sizlere ülkem ve kendim adına teşekkürlerimi sunuyorum" dedi. 
     



 SİYASET 
















</TEXT>
</DOC>
