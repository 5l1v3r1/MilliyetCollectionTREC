<DOC>
<DOCNO> 20458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/spor/spo02.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
99 şutta 10 gol 
</HEADLINE>
<TEXT>

Fenerbahçe idmanında Serhat en isabetli vuruşları yaparken, Mirkoviç’in vuruşlarında top otobana gitti 
     LİDER Fenerbahçe, Erzurumspor ile hafta sonunda yapacağı lig maçının hazırlıklarını sürdürdü. Yaklaşık 1.5 saat süren antrenmanda Sarı -Lacivertiler, şut çalışması yapıp, dar alanda çift kale oynadılar. Şut çalışmasında Oğuz ve Recep’in koruduğu kaleye toplam 99 şut atan futbolcular, ancak bunların 10’unu gole çevirebildi. 
     ŞUT çalışması sırasında Serhat, en isabetli vuruş yapan futbolcu olurken, özellikle Mirko Mirkoviç’in bazı şutlarının otobana dek gitmesi dikkati çekti. Samandıra Tesisleri’ndeki antrenmanına, sakatlıkları nedeniyle 6 futbolcu katılmazken, hafif sakatlığı bulunan Rapaiç de koşunun ardından Denizli’den izin alarak, tesislerde tedavi oldu. 
     
"G.Saray’a yine atarım"Ali Güneş, "Gol atacağımı hissetmiştim. Yine oynasak, aynısı olur" dedi. Revivo, "Futbolu Fener’de bırakacağım" diye konuştu 
     HÜSEYİN YAVUZ 

     FENERBAHÇELİ futbolcular Haim Revivo, Serhat Akın, Ali Güneş ve Oğuz Dağlaroğlu, İstek Vakfı Özel Atanur Oğuz Koleji’nde düzenlenen panele katıldılar. Galatasaray maçında attığı golle takımının galibiyetinde büyük pay sahibi olan Ali Güneş, "Gol atacağıma emindim, yine olsa yine atarım. Aynısı olur. Maçtan bir gün önce ilk onbirde oynayacağımı hissetmiştim. Denizli’den de çok memnunuz" dedi. 
     REVİVO ise "Fenerbahçe’de oynamaktan mutluluk duyuyorum. İki senelik sözleşmem var. Sonra Fenerbahçe ile bir yıllık daha sözleşme imzalayıp, ardından futbolu burada noktalamak amacındayım" diye konuştu. Serhat, küçüklüğünden bu yana en büyük hayalinin Fenerbahçe’de forma giymek olduğunu, bunu gerçekleştirdiği için de gurur duyduğunu söyledi. Öğrenciler panele büyük ilgi gösterdi. 
     
Rahip Yusuf      FENERBAHÇELİ futbolcu, son iki maçtaki oyununu beğendiğini söyledi, bunun da rahip hayatı yaşamasından kaynaklandığı açıkladı. Yusuf, "Uzun süre rahip gibiydim. Kendimi tamamen futbola adadım. Son üç haftada da bu böyle devam edecek. Arkadaşlarımla birlikte üç maç daha sabredeceğiz. Ondan sonra isteyen istediğini yapmakta serbest. Artık sona geliyoruz. Bu aşamadan sonra şampiyonluğu kaybetmeyiz" dedi. 
     
Taraftar atağı      SARI - Lacivertli taraftarların Fenerbahçe’yi Erzurum’da da yalnız bırakmayacakları belirtildi. İstanbul’dan Sarı - Lacivert Derneği’nin kaldıracağı uçağın yanı sıra, otobüsle de taraftarların gideceği, ayrıca Erzurum’un çevre illerinden de maça büyük ilgi gösterildiği ifade edildi. 
     
Veda mesajı      FENERBAHÇE Asbaşkanı Murat Özaydınlı’nın Fenerlist’te taraftarlara yönelik yaptığı yazılı açıklamada "Yöneticilik sürem bitmek üzere" demesi veda mesajı olarak yorumlandı. Taraftarların "Sakın bırakmayın" diye mesaj yağdırması üzerine Özaydınlı, görev süresinin şubat ayında sona ereceğini, bu nedenle böyle konuştuğunu söyledi. Özaydınlı, "Yöneticilik sürem bittikten sonra uslubum çok farklı olacaktır" ifadesini kullandı. 
     
Erzurumspor yemin etti      LİGDEN düşmesi kesinleşen Erzurumspor, lider Fenerbahçe ile oynayacağı maça kilitlendi. Galibiyet yemini eden futbolcular, bu karşılaşmanın kendilerini ispat etmek ve vitrin açısından büyük önem taşıdığını vurguladılar. Mavi - Beyazlılar, "Erzurumspor’a yakışır bir futbol ve sonuç alıp, sahadan başımız dik olarak ayrılmak için ant içtik" dediler. Teknik Direktör Behzat Çınar da, dedikodulara kulaklarını tıkadıklarını ifade etti. 
     



 SPOR 



























</TEXT>
</DOC>
