<DOC>
<DOCNO> 27721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko30.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük patronlar Ersin Özince'nin evsahipliğinde İş Kuleleri'nde toplandı 
</HEADLINE>
<TEXT>

     İş dünyasının önde gelen temsilcileri, İş Bankası Genel Müdürü Ersin Özince'nin evsahipliğinde İş Kuleleri'nde toplandı. 
     Toplantıya, Tuncay Özilhan, Tuğrul Kutadgubilik, Refik Baydur, Hüsamettin Kavi, Rahmi Koç, Mustafa Koç, Sakıp Sabancı, Ali Sabancı, Ömer Sabancı, Mehmet Ali Yalçındağ ve Coşkun Ulusoy katılıyor. Büyük patronların dördüncüsü yapılan toplantısına, Rahmi Koç ve Sakıp Sabancı birlikte geldi. Önceki toplantı, 30 Nisan'da Çukurova Grubu Başkanı Mehmet Emin Karamehmet'in evsahipliğini yaptığı Yapı Kredi Yeniköy Korusu'nda gerçekleştirilmişti. 
     TÜSİAD Yönetim Kurulu Başkanı Tuncay Özilhan, bu toplantılarda günün ekonomik şartlarının ve gelişmelerinin tartışılıp, konuşulduğunu belirterek, ''Dolayısıyla, önümüzde herhangi bir gündem yok'' dedi. 
     Sabancı Holding Yönetim Kurulu Başkanı Sakıp Sabancı da toplantıda ekonomide darboğazı, daha güzel yaşam ve üretimin artmasını konuşacaklarını bildirdi. Koç Holding Yönetim Kurulu Başkanı Rahmi Koç ise toplantının gündeminin önceden belli olmadığını ifade ederek, ''Yukarı çıktığımız zaman önümüze konacak. Gündemi gördükten sonra, öneriler konusunda ne gerekiyorsa ilavesini yapacağız'' dedi. İSO Yönetim Kurulu Başkanı Hüsamettin Kavi de, gündemde takas dahil olmak üzere her şeyin bulunduğunu ifade ederek, Türk ekonomisinin gündemindeki her şeyi değerlendireceklerini söyledi. TİSK Başkanı Refik Baydur, gündemi bilmediğini belirterek, bir basın mensubunun ''Siz neler konuşulmasını istersiniz '' sorusunu, ''Benim derdim çok. Evvela işsizliğe çareyi konuşalım. Hatta biz değil, bütün bakanlar konuşmalı'' diye yanıtladı. 







</TEXT>
</DOC>
