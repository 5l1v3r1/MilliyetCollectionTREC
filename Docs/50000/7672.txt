<DOC>
<DOCNO> 7672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/spor/ygsgok.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kavuk devrildi 
</HEADLINE>
<TEXT>

     Attila Gökçe 

     Dramatik maçtı bu... Galatasaray, Avrupa’ya çıkmadan önce uğradığı Samsun’da önce averaj üstünlüğünü, sonra da puan kaybıyla liderliğini bıraktı. Yarıştaki vazgeçilmezliğinden, tek favori durumundan koptu. Fenerbahçe’nin gerisinde kaldı. Ama her şeyin ötesinde kartlarıyla, golleriyle maç da gerçek bir maçtı Bu elbette çok cephede savaşan ve sürekli kazanmaya alışmış bir takım için tedirginlik yaratacak bir gelişmeydi. 
     Maçın beşinci dakikası dolarken, Murat Ilgaz’ın gösterdiği çift kırmızı karta tanık olduk. Hakkı, Jardel’e basınca Brezilyalı da karşılığında rakibine vuruverdi. Murat Ilgaz, ödünsüzdü. İkisine de kırmızı kart gösterip henüz terlememiş futbolcuları duşa gönderdi. Murat Ilgaz için özel notumuz var Ödünsüzdü, hatasızdı... Duyarlıydı, kararlıydı Gösterdiği beş sarı, iki kırmızı kartla otoritesini futbolcuya da seyirciye de kabul ettirdi. Maçın didişme, sürtüşme ve kavgaya dönüşmesini engelledi. Onun bu disiplinli tutumu olmasaydı sahada futbol yerine kavga izleyecektik.Kimse de mutlu olmayacaktı. 
     Kırmızı kartlar takımları onar kişiyle eşitliyordu, ama Galatasaraylı dostlar "Jardel’le, Hagi’yle zaten 11’e 9 başlamıştık. Şimdi 10’a 9 oynuyoruz" diyerek espri yaptılar. Ancak Galatasaray’ın Okan’la attığı gole baktığımızda Hagi’nin haksızlığa uğradığını görüyoruz. Rumen usta, savunmanın arkasına depar atan Okan’a o kadar güzel bir ara pası verdi ki, bütün kusurları affettirdi. Evet, oyunda klasına yakışır bir pay almıyor, koşmuyor, coşmuyor ve coşturmuyordu. Ama asisti alkışlanmaya değerdi. 
     Galatasaray oyunun büyük bölümünü özellikle ilk yarıda ezici bir üstünlükle taşıdı. Maç boyunca 15 şut attılar. Hasan Şaş, Okan ve Ergün rakip kale ağzında en çok görünen oyunculardı. Özellikle Hasan’ın soldan getirdiği topları Galatasaray kullanamadı. Samsunspor maç boyunca altı kez şut attı. Bunlardan dördüncüsünde Ertuğrul ile golü buldu. 
     Lucescu’nun takım 10 kişi kaldıktan sonra Deportivo maçında oynamayacak Hasan Şaş’ı çıkarıp, Arif’i oyuna sokması bizce anlamsız bir değişiklikti. Arif’e evet, Hasan Şaş’a hayır. Onun yerine başka birisi - örneğin Okan’ı - kenara alıp dinlendirebilirdi.Peki Lucescu, Jardel’siz kaldığı maçta Serkan’ı oyuna almak için son dakikaları mı beklemeliydi 
     Bülent Ünder ikinci yarıda Baidoo’yu savunmadan orta alana çıkartarak Samsunspor’un hücumda daha çok etkinlik kazanmasını sağladı. Vural’ın oyuna girişinden sonra çok uygun kontratak fırsatları yakaladılar, ancak İlhan ve Ertuğrul bunlardan yararlanamadı. 
     Samsun seyircisi yenilenen stadı tıklım tıklım doldurmuştu. Kazanılan bir puan ev sahibi takım ile birlikte seyircinin de hakkı oldu. 


 SPOR 

























</TEXT>
</DOC>
