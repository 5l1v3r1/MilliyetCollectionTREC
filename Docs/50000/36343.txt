<DOC>
<DOCNO> 36343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/spor/spo15.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Aksiliğin böylesi      RUS sporcu Roman Sludnov, bir yüzücünün başına gelebilecek en şanssız olayı üst üste yaşadı. St.Petersburg’daki Dünya Ordular Şampiyonası’nda havuza giren Sludnov’un 50 metre kurbağalamada art arda kırdığı iki Dünya rekoru, kronometrenin azizliğine uğrayınca boşa gitti. 
     DÜNYA şampiyonu Sludnov, önce 27.39 ile ABD’li Ed Moses’a ait rekoru 14 salise geliştirdi, fakat kulvarının kronometresi çalışmadı. Bir süre sonra yeniden yüzen Rus kulaç, 27.36 ile yine rekor kırdı, ancak bu kez de kronometrenin sıfırlanması unutulduğu için derecesi geçerli olmadı. 
     
Dünya havuzda      11. Dünya Genç Erkekler Sutopu Şampiyonası, bugün İstanbul’da başlayacak. Şampiyonada 24 ülke mücadele edecek. Milli Takım, Ataköy Avni Akyol Havuzu’nda bugün 18.30’da yapılacak açılış töreninden sonra 19.00’da Meksika ile karşılaşacak. 
     
Şampiyon Terim      MİLAN, Fatih Terim yönetiminde ilk şampiyonluğuna ulaştı. Kırmızı - Siyahlılar, Inter ve Juventus’un katılımıyla düzenlenen TIM Kupası finalinde Juventus’u Kaladze’nin sayısıyla geçip birinci oldu. Inter’i ise penaltılarla 5 - 3 mağlup etti. Inter’de Hakan ve Okan forma giymezken, Emre, Juventus maçında sonradan oyuna girdi ve penaltı atışlarındaki vuruşunu direğe nişanladı. 
     
Alpay’ı kaybettik      TÜRKİYE Jokey Kulübü’nde uzun yıllar spikerlik yapan Gültekin Alpay dün vefat etti. Alpay’ın cenazesi bugün cuma namazından sonra Ataköy 5. Kısım Camii’nden kaldırılacak. Milliyet, Gültekin Alpay’a Allah’tan rahmet, kederli ailesine başsağlığı diler. 
     
Samsun el ele      SEZON açılışında el ele tribünleri selamlayan Vali Muammer Güler ve Samsunspor Başkan Yusuf Ziya Yılmaz, hedeflerinin Avrupa kupalarına katılmak olduğunu söylediler. Güler, "Samsunspor’un başarısı, bizim başarımız demektir. Bunun için bize düşen görevi eksiksiz yerine getirmeye çalışıyoruz" dedi. 
     
Diyarbakır, keseyi açtı      GENÇLERBİRLİĞİ maçı için Ankara’ya geçen Diyarbakırspor’da galibiyet primi 2’şer milyar lira olarak belirlendi. Beraberliğe de 1’er milyar lira verilecek. Teknik Direktör Yılmaz Vural, "Bazı eksikliklerimiz var. Ancak iyi hazırlandık. Futbolcularıma güveniyorum. Bölgedeki taraftarımızı maça bekliyoruz" dedi. 
     
Çaykur Rize’de hedef UEFA      YENİ sezonu önceki akşam açan Çaykur Rizespor, ligdeki ikinci yılında hedefi UEFA Kupası olarak belirledi. Başkan Vekili Ekrem Cengiz, "Artık lige ağırlığımızı koyacak düzeye geldik. Önce UEFA Kupası’nı, ardından da şampiyonluğu düşünüyoruz. Bu hayal değil. Yeter ki kendimize ve takımımıza güvenelim" dedi. 
     
Mamadou Bursa’da      BURSASPOR, geçen sezon denediği, ancak yetersiz bulduğu Burkina Fasolu Tall Mamadou ile üç yıllığına 100 bin dolar karşılığında anlaşmaya vardı. Stoper olarak görev yapan 19 yaşındaki siyahi oyuncu Bursa’ya gelip, sözleşme imzalayacak. Bursa, Göztepe maçının hazırlıklarını bugün tamamlayıp, İzmir’e gidecek. 
     



 SPOR 





















</TEXT>
</DOC>
