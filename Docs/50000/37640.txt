<DOC>
<DOCNO> 37640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sonspo19.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Denizli maçı öncesi Jardel ve Popescu bilmecesi... 
</HEADLINE>
<TEXT>

     Galatasaray, ligde Denizlispor ile yarın yapacağı karşılaşma için Florya Metin Oktay Tesisleri'nde kampa girdi. 
     Sarı-kırmızılı ekipte, Denizlispor maçı kadrosuna, sakatlıkları bulunan Ümit Karan, Ümit Davala ve Hakan Ünsal'ın yanı sıra, Gaziantepspor maçında kırmızı kart görerek cezalı duruma düşen Suat alınmadı. 
     Galatasaray'da ayrıca, geçen sezondan tedbirli olarak Profesyonel Futbol Disiplin Kurulu'na sevk edilen Hasan'ın durumunun ise, kurulun bu akşam yapılacak toplantısında verilecek karara göre netlik kazanacağı bildirildi. 
     Galatasaray'da, başka bir takıma transferi sözkonusu olan Jardel'in bonservisinin çıkartıldığı ve yarınki maçta teknik direktör Mircea Lucescu'nun görev vermesi durumunda oynayabileceği açıklandı. 
     Bu arada İtalya'nın Lecce Kulübü'ne transferi gündemde olan Popescu da takımla birlikte kampta yer alıyor. Yöneticiler, bu oyuncunun yarınki karşılaşmada forma giymeyeceğini belirtirken, Rumen futbolcunun oynayıp oynamayacağının henüz belli olmadığı öğrenildi. 
     Sarı-kırmızılı ekibin Denizlispor maçına, Mondragon, Capone, Bülent Korkmaz, Emre Aşık, Ergün, Perez, Sergen, Bülent Akın, Mendez, Arif, Jardel Serkan muhtemel 11'iyle çıkması bekleniyor. 
     Ali Sami Yen Stadı'nda saat 19.00'da başlayacak maçı, hakem Metin Tokat yönetecek. 
     Sarı-kırmızılı ekip, Denizlispor maçının hazırlıklarını, bu akşam basına kapalı olarak yapacağı idmanla tamamlayacak. 






</TEXT>
</DOC>
