<DOC>
<DOCNO> 41418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/soneko19.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Dalgalı kur bir yaz poyrazı gibi olmalı" 
</HEADLINE>
<TEXT>

     Devlet Bakanı Kemal Derviş, Şubat ayındaki kur politikalarının reel sektör için yararlı olduğunu düşünmemek, kur politikalarını doğru değerlendirmek gerektiğini söyledi. 
     TOBB Sanayi Odaları Konsey Toplantısı'nda konuşan Derviş, Şubat ayında Türkiye'de uygulanan döviz kuru politikasının reel sektör için ve Türkiye'nin büyümesi için gerekli olarak değerlendirmesini yanlış bulduğunu ifade ederek, ''Şubat ayındaki kur politikasını gerekli görürsek, bugünkü hesaplarda yanlış yaparız'' dedi. 
     Derviş, Mart ayında süpriz bir şekilde Ankara'ya geldiğini ve gelmesinin ardından 2000 yılı programını yenilemek zorunda kaldığını hatırlattı. Ankara'ya geldiği tarihte Türk ekonomisinin ve hazinenin büyük belirsizlik içinde olduğunu dile getiren Derviş, şöyle konuştu 
     'Piyasada 1 ay vadeli bono bile satılamıyordu, bu güven bile yoktu. 1 aylık bono satılamazsa, maaşlar bile ödenemeyebilirdi. 
     Bu ortamda Güçlü Ekonomiye Geçiş Programı'nı hazırlarken, ilk önceliği kaynak dengesini yeniden tesis etmeye verdik. 1 yıl içinde nasıl bir kaynak dengesi olacak ki, devlet işleyebilsin, bütçe işleyebilsin, çark dönsün, piyasalar biraz işlesin. 18 katrilyon lirası dış kaynak olmak üzere toplam 30 katrilyon liralık ek finansmanla dengeleri yeniden kurmayı amaçladık. Bu kaynak temini zaman aldı. Çünkü dünyada hiç kimse 18 katrilyon lirayı çok kolay vermez. Müzakereler yapıldı, müzakereler kolay olmadı ve program 15 Mayıs'ta dış finansmanıyla birlikte yürürlüğe girdi. Bu 4 ayda zorluk çeken özellikle yoksul vatandaşlarımız için uzun bir süre ama ekonomik program için de 4 ay çok uzun bir süre değil.'' Derviş, gelinen noktada finans sektörünün büyük ölçüde realize edildiğini ifade ederek, ek kaynağın da önemli bir kısmının bankaların düzelmesine kullanıldığını açıkladı. Bankalarını batıranlar veya kötü bankacılık yapanların bu süreçte kurtarılmadığının altını çizen Devlet Bakanı Derviş, şöyle dedi 
     'Ama kurtarmak zorunda olduğumuz vatandaşın mevduatı, hepimizin mevduatıydı. En yoksul vatandaşın bile belli bir bankada mevduatı var. 
     O para ve mevduatı korumak mecburiyetindeydik. Programla hızla bankacılık sisteminin çökmesini önledik. Kamu bankalarında da düzen değişikliği yaptık ki, bu devrim niteliğindedir. Çünkü bu tüm borç sarmalı ve enflasyonu yüksek tutan faiz sarmalı maalesef büyük ölçüde kamu bankalarının yanlış ve kötü çalışması ve siyasetin tamamen etkisinde çalışması yüzündendir. Bugün artık milletvekili ziyaretiyle, bir bakanın telefonuyla kredi verilmiyor. Bu tepki alıyor, insanlar çok kızıyor. Ya kamu bankaları yönetimi bağımsız olacak veya çalışmayacak. Bu konuda tercihimizi yaptık.'' 
     Kamu bankalarının bugün herşeyi doğru yaptığını iddia etmediğini ifade eden Derviş, ancak eski düzenin devam etmediğine işaret etti. 
     Kamu ve özel sektör bankalarının işleyişinde önemli adımlar atıldığını vurgulayan Derviş, tüm bu düzenlemelerin ve yeniden yapılanmaların ise kolay gerçekleşmediğini söyledi. ''Finans sektörü çok iyi, büyük bir rahatlık içinde demiyorum'' diyen Derviş, ancak 5-6 ay öncesine kadar daha sağlıklı ve sağlam bir finans sektörüne taşınıldığını anlattı. Derviş, piyasa ekonomisinin sağlam bankalara sahip olunmadan çalışmasının mümkün olmadığını kaydetti. 
     Kemal Derviş, kur politikalarında değişiklik ve dönüşümün zor gerçekleştiğini, Şubat ayından itibaren Türkiye'de dalgalı kura geçildiğini hatırlattı. Derviş, ''dalgalı kur'' tanımı yerine ''serbest kur'' tanımını kullanmak istediğini belirterek, sağlıklı işleyen serbest kur rejiminde de dalgaların makul olduğunu söyledi. ''Dalgalı kur, Marmara Denizi'nde büyük bir lodosun dalgası değil, hafif bir yaz poyrazının dalgası gibi olmalıdır'' diyen Derviş, iyi işleyen serbest kurlarda böyle gerçekleştiğini, çok büyük iniş ve çıkışların yaşanmadığını kaydetti. 
     ''Merkez Bankası ne kadar müdahale yaparsa o kadar az dalgalanır ve dolar o kadar az yükselir'' görüşünün hakim olduğuna değinen Derviş, şunları söyledi 
     'Oysa pratikte bu böyle olmaz. Serbest kurun istikrara kavuşması piyasanın kendi kendine istikrara kavuşmasına bağlı. Merkez Bankası Ağustos ayından bu yana kurdan çekildi ve kur serbest oluşuyor. Bundan sonra çok iniş çıkışlar olmayacak, kur kendiliğinden istikrara kavuşacak. Şu anda başka seçeneğimiz yok. Merkez Bankası şu kurda ısrar edeceğim derse büyük tehlike olur, güven kaybolur. Serbest kur devam edecek bu kesin. Ancak çok aşırı spekülatif birşey olursa 1-2 gün için Merkez Bankası piyasaya girebilir. Serbest kur rejimi Türkiye'de işleyebilir, Türkiye'ye zararlı bir rejim değildir. Piyasalar da bu rejimle işlemeye başladı. Hepimiz bunu en iyi şekilde nasıl işleteceğiz diye uğraşmalıyız.'' Pahalı kurun reel sektörün yardımcısı olduğunu dile getiren Devlet Bakanı, ''Reel sektörü en çok rahatsız edecek kur ucuz kurdur'' dedi. Türkiye'de üretimi zedeleyen bir unsurun da ucuz döviz politikası olduğunu belirten Derviş, pahalı dövizin reel sektörü teşvik eden bir unsur olduğunu kaydetti. 
     






</TEXT>
</DOC>
