<DOC>
<DOCNO> 38565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/spor/yurundul.html </URL>
<DATE> 2001/08/23/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Nefesler kesildi 
</HEADLINE>
<TEXT>

     ÖMER ÜRÜNDÜL 

     Son on dakikası insanların kalbini durduracak şekilde geçen müthiş mücadele sonunda Fenerbahçe zoru başardı. Mustafa Denizli, ilk maçtaki taktik doğrularına dün gece de devam etti. Koşan oyunculardan kurulu kalabalık orta saha, hırslı ikili mücadelelerle rakibi rahatsız etmek, alan daraltan savunma kurgusu ve dengeli hücum girişimleri temel taktik ilkelerdi. Revivo’nun muhteşem frikiği ile erken gelen skor avantajı takıma büyük moral depoladı. Ancak ilk maçın aksine bu karşılaşmaya çok daha iyi hazırlanmış olan Glasgow Rangers, Hollanda ekolü benzeri alışılmış kolektif uyumu ile topa sürekli sahip olarak hücum girişimlerinde bulundu. Fenerbahçe uzun süre takım halinde topun arkasına geçip karşılama yöntemi uyguladı. Başarılı alan savunması rakibe pozisyon bırakmadı. Devre sonuna doğru Fenerbahçe dengeyi kurup karşı kaleyi tehdit etmeye başladı. 
     İkinci yarıya da aynı düzende başlandı. Glasgow sürekli atak halindeydi. Fenerbahçe de onların risk almasını bekleyerek bir yerde pusuya yatmıştı. Rapajiç ile Revivo’nun yorulmaları orta saha oyuncularının yükünü ağırlaştırdı. En kritik anda biraz geç kalsa da Mustafa Denizli sahaya Serhat’ı sürdü. Onun kısa sürede uyguladığı pres ve hareketlilik ile o dakikaya kadar defansın göbeğinde zorlanmayan Rangers hata yapınca çok kritik anda fark ikiye çıktı. Eğer o andan sonra beş on dakika geçse Fenerbahçe güle oynaya maçı kazanacak, hatta başka gol fırsatları bulacaktı. Ama rahatlama yüzünden bir anlık konsantrasyon kaybı Glasgow’un en iyi oyuncusu Ricksten’in ayağından bir şok gol yenmesine neden oldu. Ondan sonra yine takımda tedirginlik başladı. Son on dakika k bus gibiydi. İnanılmaz kale önü karambolleri yaşandı. Sonuçta gece zaferle noktalandı. 
     Tüm futbolcuları ve Teknik Direktör Denizli’yi kutluyoruz. 
     Hakem Collina her zamanki gibi mükemmeldi. Ama evsahibine hiç prim tanımayan anlayışı son dakikalarda herkesin yüreğini ağzına getirdi. 
     



 SPOR 

























</TEXT>
</DOC>
