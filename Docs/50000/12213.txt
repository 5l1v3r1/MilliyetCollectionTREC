<DOC>
<DOCNO> 12213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sondun01.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz yaşayan Arjantin'de Ekonomi Bakanı istifa etti 
</HEADLINE>
<TEXT>

     Arjantin Ekonomi Bakanı Ricardo Lopez Murphy'nin, göreve başlamasından iki hafta sonra, dün gece istifa ettiği bildirildi. 
     Lopez Murphy'nin istifasını, Arjantin Devlet Başkanı Fernando De La Rua ile dün geç saatlerde yaptığı görüşme sırasında sunduğu kaydedildi. 
     Murphy'nin, Güney Amerika'nın ikinci büyük ekonomisine sahip Arjantin'i 33 aydır süren durgunluktan kurtarmak için, ''4,5 milyar dolarlık kesintiye gidilmesini öngören'' tartışmalı ekonomik planı açıklamasından 3 gün sonra istifa ettiği belirtildi. Devlet Başkanı De La Rua, hükümet yetkilileriyle yaptığı görüşmenin ardından, uluslararası alanda tanınmış ve Wall Street'in gözde ekonomisti Domingo Cavallo'nun, ülkenin ekonomik alandaki en üst düzey görevine atanacağını açıkladı. 
     Cavallo'nun ülkenin ekonomisini yürütmekten sorumlu olacağını belirten De La Rua, Cavallo'nun, bu sorumluluğunu ekonomi bakanı ya da kabine başkanı olarak üstleneceğini söyledi. 
     Devlet Başkanı De La Rua ayrıca, Arjantin'in, 2001 mali yılı için 6,5 milyar dolar zarar hedefinin içinde yer alacağı Uluslararası Para Fonu IMF ile bir kredi anlaşması yapacağını bildirdi. 
     Ekonomi Bakanı Lopez Murphy tarafından açıklanan ekonomik plan, DeLa Rua'nın iki partili koalisyonunun küçük ortağı Frepaso partisi tarafından protesto edilmiş ve parti hükümetten çekilmişti. 




</TEXT>
</DOC>
