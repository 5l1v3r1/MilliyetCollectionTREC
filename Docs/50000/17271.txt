<DOC>
<DOCNO> 17271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur06.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın hava sıcaklığı 30 dereceyi bulacak 
</HEADLINE>
<TEXT>

     Hava sıcaklıklarının bu geceden itibaren yurdun batısında kuvvetlenecek lodosla birlikte hafta sonunda tüm yurtta 8-10 derece artacağı bildirildi. 
     Devlet Meteoroloji İşleri Genel Müdürlüğü'nden yapılan açıklamaya göre, hava sıcaklığı bu geceden itibaren yurdun batı kesimlerinde kuvvetlenecek lodosla birlikte hafta sonundan tüm yurtta hissedilir derecede 8-10 derece artacak. 
     En yüksek hava sıcaklığının yarın yurdun güney ve batısında yer yer 28-30 derece olması bekleniyor. Sıcak havanın 22 Nisan Pazar günü yurdun güney, iç ve doğu bölgelerinde etkisini sürdüreceği tahmin ediliyor. 
     Kuvvetli lodos yarın Marmara ve Ege'de, 22 Nisan Pazar günü yurdun iç kesimlerinde, 23 Nisan Pazartesi günü ise doğu bölgelerinde zaman zaman fırtına şeklinde esecek. 
     Artan hava sıcaklığı 23 Nisan Pazartesi gününden itibaren batı ve iç kesimlerde görülecek yağışla birlikte azalacak. Meteoroloji uzmanları, hava sıcaklığındaki artış ve kuvvetli lodos nedeniyle ilgililerin tedbirli olmasını istediler. 
     
     




</TEXT>
</DOC>
