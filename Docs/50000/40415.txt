<DOC>
<DOCNO> 40415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sondun04.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'daki göçmenlere kira eziyeti... 
</HEADLINE>
<TEXT>

     Kanada'nın Ontario eyaletine gelen göçmenler, ev kiralamak için ev sahiplerinin akıl almaz şartlarını kabul etmek zorunda kalıyor. 
     Ontario eyaletinde, özellikle Asya ülkelerinden gelen göçmenler, Kitchener-Waterloo bölgesinde ev kiralamak için ev sahibine çok yüksek miktarda depozito ödüyor ve bu parayı ancak iş bulduklarını kanıtlamaları halinde geri alabiliyor. 
     Herhangi bir işi ya da Kanada'da kredi geçmişi olmayan göçmenler, kefil ya da yüksek miktarda depozito karşılığında ev tutabiliyor. Kitchener-Waterloo bölgesinde yapılan bir araştırma, özellikle Çin ve Güney Kore'den gelen yüksek eğitimli göçmenlerin ev tutmak için genellikle bu depozitoyu yatırmayı kabul ettiklerini gösteriyor. Sang-Young Shin 40 ve Zhangbin Yim 47 ev tutmak için 6 bin Kanada Doları yaklaşık 4 milyar 800 bin TL depozito yatıran göçmenlerden sadece ikisi... Ev sahibiyle yapılan kontrat, depozito olarak yatırılan paranın, kiracının iş bulduğunu kanıtlaması halinde geri ödenmesini ya da kira bedeli olarak değerlendirilmesini öngörüyor. Asyalı göçmenler, İngilizce öğrenene ve iş bulana kadar ev tutmak için başka çare olmadığını söylüyor. 
     Bina yöneticileri ise yasaları ihlal etmediklerini, göçmen kiracılara depozito yatırmalarını, kefil bulmalarını ya da iş yerinden mektup getirmelerini istediklerini ifade ediyor. Yöneticiler, kiranın ödenmemesi halinde göçmen kiracılardan bu paranın tahsil edilmesinde zorluklar yaşandığını, bu tür tedbirlere başvurmak zorunda olduklarını belirtiyor. Bu arada, Kanada'ya göçmen olarak gelenlere yardım eden kuruluş yetkilileri, ev sahiplerinin bu tür şartlar ileri sürmelerinin, yüksek eğitimli göçmenlerin, niteliklerine uygun iş aramak yerine, düşük ücretli işlere yönelmelerine neden olduğunu kaydediyor. 







</TEXT>
</DOC>
