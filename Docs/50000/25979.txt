<DOC>
<DOCNO> 25979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/eko03.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerevitaş’ta kavga var 
</HEADLINE>
<TEXT>

Kayıtlı sermaye tavanını yükselten Kerevitaş’ta, Alman ortak Schöller artırımı iki yıl geciktirmekle suçlandı 
     AYFER YILDIZ 

     Kerevitaş'ın önceki hafta yapılan genel kurulunda ortağı Alman Schöller ile sermaye artırımı gerginliği yaşandı. Kerevitaş'ın Yönetim Kurulu Başkanı Mehmet Cemil Merzeci'nin Alman ortak Schöller'in iki yıldır sermaye artırımı yaptırmadığı için şirketin zarara uğrattığı görüşüne, Schöller Holding sert tepki gösterdi. Schöller’i genel kurulda temsil eden Avukat İsmail Gökhan Esin ise Schöller'in sermaye artırımına engel olduğunun doğru olmadığını, geçtiğimiz günlerde sermaye artırımı kararı alındığını hatırlattı. 
     Esin, "Schöller Holding'in Kerevitaş ile çıkar çatışması yok. Ortağı olduğu şirketi neden zarara uğratmak istesin ki " şeklinde konuştu. 
     Mehmet Cemil Merzeci ise iki yıl içinde yapılması gereken kayıtlı sermaye artırımını kararının geçtiğimiz günlerde alındığını ve kayıtlı sermaye tavanının 3.744 milyardan 35 trilyona çıkarıldığını ifade etti. Öte yandan, 52 milyon dolar borcu bulunan şirket, bankalarla kredi ana para ödemelerinin belli bir planla geri ödenebilmesi görüşmelerini sürdürüyor. 
     Geçen yıl 41.7 milyon dolar satış gerçekleştiren şirket, bu yıl dolar bazında yüzde 20 oranında büyümeye hedefliyor. Genel Müdür Mustafa Köse, bu yıl döviz kurlarının artması ve yurtdışı talebi nedeniyle ihracata ağırlık vereceklerini söyledi. 
     Köse, "Perakende satış noktalarında beklediğimiz satış performansını yakalayamadık ancak, toplu tüketimin yapıldığı turizm bölgelerinde satışlarımızda artış bekliyoruz" dedi. Kerevitaş ayrıca, 70 çeşit ürün yelpazesini bu yıl genişletmeyi planlıyor. 
     
     
     



 EKONOMİ 



















</TEXT>
</DOC>
