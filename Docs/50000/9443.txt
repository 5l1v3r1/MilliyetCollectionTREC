<DOC>
<DOCNO> 9443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/guncel/gun06a.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den PKK ve DHKPC'ye kıskaç 
</HEADLINE>
<TEXT>

Yürürlüğe giren yeni terör yasasıyla, PKK ve DHKP -C'nin İngiltere'de faaliyeti yasaklandı 
     LONDRA Milliyet 

     İngiltere'de Başbakan Tony Blair başkanlığındaki İşçi Partisi'nce çıkarılan ve 19 Şubat'ta resmen yürürlüğe giren "terörle mücadele yasası" kapsamında, gerekli onayların ardından bu ülke toprakları üzerinde faaliyetine izin verilmeyecek terör örgütleri listesinde PKK ve DHKP -C'nin de yer aldığı açıklandı. 
     İngiltere İçişleri Bakanı Jack Straw, terörle mücadele yasasının 4'üncü maddesinin A bendi gereğince, parlamentoya "terörist örgütler" olarak kabul edilmesi istemiyle, aralarında PKK ve DHKP -C'nin de bulunduğu, tüm dünyada faaliyet gösteren 21 grubun adını verdi. Straw'un adını verdiği bu gruplar arasında İslami Cihad, Sri Lanka'da faaliyet gösteren Tamil Eelam Kaplanları, Hizbullah, Hamas, Ebu Nidal, Bask ve Yunan 17 Kasım örgütü de bulunuyor. 
     Bununla birlikte parlamentonun onayına sunulan listede yer alan örgütlerin İngiliz kanunlarına göre yasaklanmaları, ancak parlamentonun listeyi onaylaması ve Lordlar Kamarası'nın da üst onayını vermesiyle mümkün olabilecek. Bu onayların verilmesinden ve Straw'un yasayı yürürlüğe sokmak için imza atmasından sonra, adı geçen örgütlerin listedeki varlıklarına itiraz hakları bulunacak. 
     
Suç unsurları      Bu faaliyetler arasında örgütün adına propaganda yapmak, para toplamak, üyesi olmak, dolaylı olarak destek vermek, simge veya pankart kullanarak örgüt adına gösteri ya da açıklamada bulunmak ve benzerleri yer alıyor. Kanun bu tür faaliyetlerde bulunan örgüt militanlarının sınırdışı edilmelerine de olanak tanıyor. 
     
PKK tanıtıldı      Straw, PKK ve DHKP -C'yi, İngiltere'deki faaliyetleri yasaklanacak 21 uluslarası terör örgütü arasına alırken, bu örgütlerin geçmişteki eylemlerini ve yapılarını anlatan bir bilgi notunu da milletvekilleri ve lordların dikkatine sundu. Yakalanan Öcalan'ın ateşkes çağrısı yaptığını belirten Straw, Türkiye'nin Güneydoğu Anadolu bölgesinde etkili olan bu terörist hareketlerin 33 bin cana mal olduğunu vurguladı. 
     


 GÜNCEL 





















</TEXT>
</DOC>
