<DOC>
<DOCNO> 33976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/soneko11.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizin yeriniz neresi...Yoksulluk sınırı 676 milyon liraya dayandı... 
</HEADLINE>
<TEXT>

     Türk-İş, yoksulluk sınırını 676 milyon lira olarak hesapladığı Temmuz ayında mutfak harcamalarının mevsimsel koşulların etkisiyle yüzde 1.2 oranında azalarak 222 milyon liraya düştüğünü bildirdi. 
     Türk-İş Araştırma Merkezi'nce yapılan araştırmaya göre, Temmuz ayında dört kişilik bir ailenin yeterli, dengeli ve sağlıklı beslenebilmesi için yapması gereken asgari gıda harcaması tutarı, bir önceki aya göre yüzde 1.2 oranında gerileyerek 222 milyon 356 bin liraya düştü. 
     Türk-İş'in belirlemelerine göre, mutfak harcamalarında temmuzda yaşanan azalma, büyük ölçüde mevsim koşullarından kaynaklandı. Peynir, şeker, un, yoğurt gibi gıda maddelerinin fiyatlarının arttığı temmuzda, sebze ve meyve fiyatlarında düşüş kaydedildi. Buna karşılık yılın ilk 7 aylık döneminde gıda harcaması tutarındaki artış ise yüzde 26.8'i buldu. 
     Gıda harcamalarında son bir yılda ise yüzde 47 oranında artış kaydedildi. Araştırmaya göre, dört kişilik bir ailenin kira, ulaşım, yakacak, giyim, eğitim, kültür gibi temel ihtiyaçlarını karşılaması için gerekli olan tutarı ifade eden yoksulluk sınırı ise 676 milyon lira oldu. 
     Türk-İş, aylık zorunlu gıda harcamasının 222 milyon lira yoksulluk sınırının da 676 milyon lira olduğu Temmuz ayında, net asgari ücretin 107 milyon lira, en düşük memur maaşının 203 milyon lira, SSK'nın en az emekli aylığının 159 milyon lira, en düşük Bağ-Kur emeklisi aylığının 120 milyon lira ve en düşük memur emekli aylığının da 220 milyon lira düzeyinde olduğuna dikkat çekti. 






</TEXT>
</DOC>
