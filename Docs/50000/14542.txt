<DOC>
<DOCNO> 14542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/spor/ygok.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarıya yolculuk 
</HEADLINE>
<TEXT>

     ATTİLA GÖKÇE 

     Merkez Hakem Kurulu herkesin kemer sıktığı şu kriz ortamında 7500 doları gözden çıkararak bir program başlattı. Programın adı "Başarıya yolculuk" ... 
     Prof.Dr. Acar Baltaş ve uzmanlardan oluşan bir ekip, Türkiye 1. Futbol Ligi’nde görev yapan hakemlere İstanbul, İzmir ve Ankara’da seminerler vermeye başladı. Programın sonuçları, bittikten sonra daha iyi anlaşılacak. Ancak şimdiden olumlu gelişmeler gözlendiğini söyleyebiliriz. 
     İşte size bir Orhan Erdemir örneği... 
     Erdemir, Galatasaray - Beşiktaş maçından önce iki takıma haber göndererek birlikte Ali Sami Yen’in konuk takımlara ayrılan tünelinde buluşmalarını istedi. Sadece iki dakikalık bir konuşma yaptı "Arkadaşlar hepinizden kurallara uygun davranmanızı istiyorum. İtme, çekme ve dürtme yok. Birbirinize küfür etmeyin. Tükürmeyin... Birbirinize saygı gösterin. O zaman benden de saygı görürsünüz " Erdemir yabancı futbolcuların varlığını da gözönüne alarak konuşmasını İngilizce tekrarladı. 
     Mesaj, açık ve sağlamdı Saygı göster, saygı gör 
     İletişimin sihirli gücü başka güzellikler de yarattı. Örneğin, iki takımın oyuncuları, konuk takım çıkış tünelinde buluştukları zaman birbirini öpüp hatır sordular, dertleştiler... İki takım birlikte sahaya çıktığı için konuk takım yuhalanmadı. Ali Sami Yen seyircisinin alkışını paylaştılar. 
     Orhan Erdemir’in tünelde verdiği mesaj, en azından sakatlıkla sonuçlanabilecek aşırı sertliği önledi. Galatasaray’ın Real Madrid maçı öncesi tedirginliğinin bir bölümü ortadan kalktı. 
     Başarıya yolculuk iyi başladı... Seminerler sürüyor. Geç kalan, iyi bir program bu. Hakemi öcü olmaktan çıkaracağı kesin... Futbolculara da güven veren sağlam bir içeriği var. Kimbilir bakarsınız Orhan Erdemir’i de UEFA’da yeniden top class’a kavuşturur... Fena mı olur 
     


 SPOR 




























</TEXT>
</DOC>
