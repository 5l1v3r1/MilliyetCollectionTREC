<DOC>
<DOCNO> 15431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur14.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Para sıkıntısından bunalan emekli polis kendini yakmak istedi 
</HEADLINE>
<TEXT>

     Polis emeklisi Refik Özcan, ekonomik sıkıntıları nedeniyle kendini yakma girişiminde bulundu. 
     Özcan, Çankaya caddesi ile 27 Aralık sokağının kesiştiği yerde benzin döktüğü parkasını ateşe verdi. Parkanın alev alması üzerine Özcan, parkayı çıkararak, çitlerin üzerine attı. Bölgede görevli trafik polis memuru ise parkayı çitlerin üzerinden alarak yere attı. 
     Yanan parkayı omuzlarına alan Özcan, ''Açım, dileniyorum, sürgünde yaşıyorum'' sözleriyle yolda yürümeye başladı. Bu sırada, türban yasağını protesto etmek amacıyla eylem yapan grubu izleyen gazeteciler, olaya müdahale ederek, parkayı Özcan'ın sırtından aldılar. 
     Gazetecilerin sorularını yanıtlayan Özcan, Polis Haftası dolayısıyla yardım talebiyle Polis Güçlendime Vakfı'na gittiğini, ancak olumlu bir yanıt alamadığını söyledi. 8 çocuğu bulunduğunu ve evi olmadığını söyleyen Özcan, Emniyet yetkililerinin olay yerine gelmesiyle gözaltına alınarak, karakola götürüldü. 
     
     




</TEXT>
</DOC>
