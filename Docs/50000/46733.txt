<DOC>
<DOCNO> 46733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/ekonomi/eko05.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara neredeyse kendisini yiyecek’ 
</HEADLINE>
<TEXT>

Kamunun gelirlerin yüzde 42'sini aldığını belirten Gümrük Müsteşarı Saygılıoğlu, 'Bu ekonomi, bu kamuyu kaldırmaz' dedi 
     SEÇKİN ÜREY Adapazarı 

     Gümrük Müsteşarı Nevzat Saygılıoğlu, Ankara’nın kendi kendini yiyecek bir mekanizma haline gelmekte olduğunu söyledi. 
     Türkiye Odalar ve Borsalar Birliği'nin TOBB Adapazarı'nda düzenlediği Ticaret ve Sanayi Odaları Konsey toplantısında konuşan Saygılıoğlu, kamunun gelirin yüzde 42'sini aldığını belirtirken, "Bu ekonomi bu kamuyu kaldıracak güçte değil. Ankara haddinden fazla büyümüş, kendi kendini yeme noktasına gelmiştir" dedi. 
     Saygılıoğlu, 27 yıllık bütün unvanları yaşamış ve beş - altı kurum değiştirmiş bir bürokrat olarak gelişmelerden tedirgin olduğunu söyledi. 
     Gidişatın sağlıklı olmadığını ifade eden Saygılıoğlu, "Bürokrasinin kaygıları var ve algılama sorunları var. Daha da önemlisi, ilgili siyasi otoritenin kararlarını algılama sorunu var. En kötüsü ise bürokraside çok başlılık var. Bu yapıyla var olan enerjiyi olumlu hale getirmekte zorlanıyoruz" diye konuştu. 
     
     Kimse doları bilemiyor’ 
     Talep yetersizliğinin neden değil sonuç olduğunu belirten Saygılıoğlu, "Oturmamış bir fiyat sistemi var" dedi. Çıpadan kurtulan dövizin akıbetinin belirsiz olduğunu bildiren Saygılıoğlu, "Bürokrasi çevresi de ekonomi çevresi de yıl sonunda dövizin ne olacağını bilmiyor" diye konuştu. 
     
     Olağanüstü dönem yetkisi 
     Halk Bankası Genel Müdürü Emel Çabukoğlu da "Banka yöneticilerine olağanüstü dönemler için yetkiler verilmeli. Aksi takdirde yüzde 70 faizi ödeyemeyen adama yüzde 150 ile faiz uygulamak zorundayız" dedi. 
     
Yeniden değerleme oranı yüzde 52      TOBB konsey toplantısına katılan üst düzey bir Maliye yetkilisi, vergi artışında esas alınan yeniden değerlendirme oranının yüzde 52 olarak beklendiğini belirtti. Yetkili, 2002 için belirlenen 57.9 katrilyon liralık vergi gelir hedefinin de gerçekçi bir rakam olduğunu kaydetti. 2002’de vergi gelirinin 57.9 katrilyon lira öngörüldüğü ve 2002 gayri safi milli hasılasının GSMH 280 katrilyon olacağını ifade eden yetkili, "Vergi gelirinin GSMH'ye oranı yüzde 20.6 oluyor. Bu 2001'de yüzde 20.8'di. Böylelikle 2002 rakamının gerçekçi olduğu görülüyor." 
     
'Dövizi denizden kurtamak lazım'      TOBB Başkanı Rifat Hisarcıklıoğlu, Konsey toplantısında yaptığı konuşmada, dalgalı kur politikasının piyasalarda belirsizlik yarattığını belirterek, "Döviz kuru çapadan, dalgadan, yani denizden kurtarılmalıdır. 
     Bunun yerine, enflasyon oranını esas alan esnek ve gerçekçi kur politikası uygulanmalıdır" dedi. 
     
Artık büyümeli      Ekonomik programın istenen hedefe ulaşamadığını söyleyen Hisarcıklıoğlu, "Türk ekonomisinin, üretimin, yatırımın, istihdamın azalmasına tahammülü kalmamıştır. 
     Artık reel kesimin sorunlarına öncelik verilmesinin zamanı gelmiş, hatta geçmektedir" diye konuştu. TOBB Ticaret ve Sanayi Odaları Konseyi Başkanı Erol Öztürk de "Bugün yaşamakta olduğumuz kriz, bir üretim krizi değil, talep krizidir" dedi. Öztürk, sorunların çözümü için büyümenin en az yüzde 5 olması, faizlerin düşürülmesi, rekabet ve verimliliğin artırılması, sosyal adaletin sağlanması gerektiğini söyledi. 
     



 EKONOMİ 



















</TEXT>
</DOC>
