<DOC>
<DOCNO> 10337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sondun03.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un ilk Kıbrıs raporu, Türk tarafı için olumlu 
</HEADLINE>
<TEXT>

     ABD'nin yeni Başkanı George Bush, göreve başlamasından bu yana Kongre liderlerine yasa gereği gönderdiği ilk Kıbrıs raporunda, Washington'ın, BM'nin Kıbrıs'ta çözüm çabalarına destek vermekte kararlı olduğunu bildirdi. 
     Bush'un 1 Aralık 2000-31 Ocak 2001 tarihleri arasında Kıbrıs ile ilgili meydana gelen gelişmeleri kapsayan raporu, Senato Dışilişkiler Komitesi Başkanı Jesse Helms ve Temsilciler Meclisi Başkanı Dennis Hastert'a gönderildi. 
     ABD Başkanı raporunda, ''BM sözkonusu dönem içinde Aralık 1999'da başlatılan dolaylı görüşmelerin devam ettirilmesi çabalarını sürdürdü. ABD, BM'nin Kıbrıs sorununa adil ve kalıcı bir çözüm bulma yönündeki çabalarını desteklemeye devam edecektir'' dedi. 
     Bush'un raporunda, eski Başkan Bill Clinton döneminde Başkan'ın Kıbrıs Özel Temsilcisi olarak görev yapan Al Moses ve ABD Dışişleri Bakanlığı'nın Kıbrıs Özel Koordinatörü Tom Weston ve ABD'nin Lefkoşa büyükelçisi Donald Bandler'ın Kıbrıslı liderlerle yaptıkları görüşme trafiği anlatıldı. 
     Öte yandan Washington'daki diplomatik gözlemciler, 27 Mayıs'ta gerçekleştirilecek Kıbrıs Rum tarafı seçimlerine kadar ABD'nin taraflara görüşme baskısında bulunmasının beklenmediğini belirttiler. BM gözetimindeki dolaylı görüşmeler, halen donmuş bulunuyor. 
     ABD Dışişleri Bakanı Colin Powell'ın, bakanlıkta gerçekleştirdiği reorganizasyon çerçevesinde, Clinton döneminde Moses tarafından yürütülen Başkan'ın Kıbrıs Özel Temsilciliği makamı lağvedildi. ABD Dışişleri Bakanlığı'nın Kıbrıs Özel Koordinatörlüğü makamı ise korunurken, Büyükelçi Weston, bu görevine devam ediyor. 
     Washington'daki diplomatik gözlemciler, Weston'ın uzlaşmacı ve yumuşak tutumuna karşın, Moses'ın görevi boyunca ''dayatmacı'' bir yaklaşım gösterdiğini ve görevinden ayrılmasının ardından makamının da lağvedilmesinin, Türk tarafı için olumlu bir gelişme olarak görülebileceğini belirttiler. 
     ABD'deki Yunan ve Rum lobisinin, 20 Ocak'ta görevden ayrılan Moses'ın yerine, siyasi profili yüksek bir kişinin getirilmesi yolundaki çabaları da bu makamın kaldırılmasıyla şimdilik sonuçsuz kaldı. 




</TEXT>
</DOC>
