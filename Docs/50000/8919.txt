<DOC>
<DOCNO> 8919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/ekonomi/eko02.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bezmen de af istedi 
</HEADLINE>
<TEXT>

1.5 trilyonluk vergi borcu nedeniyle Türkiye’ye giremeyen kaçak işadamı Halil Bezmen de, borçlarını taksitli ödemek üzere başvurdu 
     NEDİM ŞENER 

     Hükümetin çıkardığı ve gecikmiş vergi borçlarının ödenmesinde kolaylık sağlayan tebliğden yararlananlar arasında vergi borcu yüzünden Türkiye’ye gelemeyen kaçak işadamı Halil Bezmen’in de bulunduğu öğrenildi. 
     Sahibi olduğu Santral Mensucat’ın 1.5 trilyon vergi borcunu ödemek için boşandığı eşi Selma Türkeş Bezmen aracılığı ile defterdarlığa başvuruda bulunan Halil Bezmen, vergi ödeme kolaylığından yararlanmada son gün olan 16 Mart akşamına kadar mutlaka dilekçe vereceğini bildirdi. Bezmen’in başvuru yapması halinde 1.5 trilyon liralık vergi borcu yüzde 3 faizle yıllık 18 eşit takside bölünecek. 
     İstanbul Defterdarı Kadir Boy, Halil Bezmen yanında ilk hayali ihracatçılardan Turan Çevik’in de dört şirketi için birikmiş 750 milyar liralık vergi borcunu ödemek için muhasebecileri aracılıyla başvurudu bulunduğunu söyledi. 
     
     Korkmaz Yiğit de var 
     Ünlü borçlulardan birisi de halen Bankekspres davasından dolayı cezaevinde bulunan Korkmaz Yiğit. 
     Korkmaz Yiğit’in avukatları nın da müvekkilerinin şirketlerine ait 1 trilyon lira tutarındaki vergi borçlarını ödemek için başvuru yapma hazırlığı içinde oldukları belirtildi. 
     Defterdar Kadir Boy, İstanbul’da toplam vergi alacağının 2.5 katrilyonlarda olduğunu belirtirken, tahsil edilebilir nitelikte "temiz" olarak değerlendirilen vergi alacağı tutarının 500 trilyon dolayında bulunduğunu söyledi. Boy, gecikme faizleri ile "temiz alacak" rakamının 1.5 katrilyona çıktığını belirtti. 
     KİT, belediye ve diğer kamu kuruluşlarının vergi borçları yanında iflaslarını ilan etmiş sahipleri de ortaya çıkmayan şirketler ile seate şirketlere ait tahsil edilemeyecek nitelikteki "batak vergi" tutarı da 2 katrilyona ulaşıyor. 
     Toplam 1.5 trilyon liralık "temiz alacağın" 150 bin borçluya ait olduğunu söyleyen Kadir Boy, ödeme kolaylığı ile ilgili tebliğin çıktığı 6 Şubat’tan bu yana 30 bin kişinin vergi ödeme kolaylığından yararlanmak için başvurduğunu anlattı. 
     
     19 Mart’ta icra takibi 
     30 bin kişinin ödeyeceği verginin de 200 trilyon lira olduğunu anlatan Kadir Boy, şu bilgileri verdi 
     "Bu tebliğ vergi borcu olanlara olağanüstü kolaylık sağlıyor. Yıllık yüzde 36 olan vergi borcu faizi yıllık yüzde 3’e indirildi. Ayrıca 18 taksitte ödeme kolaylığı da veriliyor. Bize borcu olan mükellefleri tek tek belirledik. Bu kolaylıktan yararlanmayan vergi borçluları hakkında, başvuru için son tarih olan 16 Mart’tan sonraki ilk işgünü yani 19 Mart’tan itibaren icra takibine başlayacağız." 
     


 EKONOMİ 





















</TEXT>
</DOC>
