<DOC>
<DOCNO> 40152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sonspo10.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya Japonya vizesini erken alan ilk takım oldu 
</HEADLINE>
<TEXT>

     2002 Dünya Futbol Şampiyonası elemelerinde 9 ayrı grupta dün yapılan toplam 21 karşılaşma sonunda, Japonya ve Güney Kore'de yapılacak organizasyona katılmayı garantileyen tek takım Polonya oldu. 
     Polonya, 5. grupta dün gece Norveç'i 3-0 yenerek, en yakın takipçisi Ukrayna ile arasındaki puan farkını 7'ye çıkarttı ve kalan iki maçına rağmen 20 puan ile grup birinciliğini ilan etti. 
     Gruplarda averaj ile lider olan yok. Buna rağmen 5. grubun dışında kesinleşmiş liderlik de bulunmuyor. 1. grupta Rusya, 2. grupta İrlanda, 3. grupta Bulgaristan, 4. grupta İsveç, 6. grupta Belçika, 7. grupta İspanya, 8. grupta İtalya, 9. grupta Almanya lider durumda. Rusya, Slovenya ve Yugoslavya'nın, İrlanda, Portekiz'in, Bulgaristan, Danimarka ve Çek Cumhuriyeti'nin, İsveç, Türkiye'nin, Belçika, Hırvatistan ve İskoçya'nın, İspanya, İsrail ve Avusturya'nın, İtalya, Romanya'nın, Almanya da İngiltere'nin takibi altında bulunuyor. Eleme gruplarında dün toplam 50 gol atıldı. Bunlardan 23'ünü ev sahibi takımlar, 27'sini ise deplasmanda mücadele eden ekipler kaydettiler. 12 maç ev sahibi, 9 karşılaşma da konuk takımın galibiyeti ile sonuçlandı. Gecenin en farklı skorlarını Portekiz, Andorra'yı deplasmanda 7-1, İngiltere, grup lideri Almanya'yı deplasmanda 5-1, Avusturya da yine grup lideri İspanya'yı deplasmanda 4-0 yenerek elde etti. 







</TEXT>
</DOC>
