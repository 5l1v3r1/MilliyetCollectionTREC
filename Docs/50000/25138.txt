<DOC>
<DOCNO> 25138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun10.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Defense News "Güneydoğu Anadolu'ya ABD savunma üssü kurulabilir" 
</HEADLINE>
<TEXT>

     ABD savunma çevrelerinin dergisi Defense News, manşetten verdiği haberinde, Türkiye'nin, ABD'nin kurulmasını planladığı füze kalkanı projesine olumlu baktığını ve Güneydoğu Anadolu'ya İran ve Irak füzelerine karşı Amerikan savunma sistemlerinin konuşlandırılabileceğini yazdı. 
     Derginin Ankara ve Washington çıkışlı haberinde, Türkiye'nin projeye katılımı konusunun Ankara ve Washington arasında, projeyle ilgili gelişmelere bağlı olarak daha ayrıntılı şekilde görüşüleceği belirtildi. 
     Dergiye konuşan The Brookings Institution adlı düşünce kuruluşunun Türkiye ve NATO uzmanı Phil Gordon, Türkiye'nin başta İran ve Irak olmak üzere komşularının füze tehdidi altında bulunduğunu, bu yüzden Ankara'nın, diğer NATO ülkelerine oranla füze kalkanı projesine daha olumlu baktığını söyledi. 
     Gordon, ABD Başkanı George W. Bush'un değerlendirmesi sonucu İran ve Irak füzelerinin, hemen fırlatıldıktan sonra imhası için ABD'nin, Güneydoğu Anadolu'ya savunma tesisi kurmak için Türkiye'ye başvurabileceğini belirtti. 
     Dergiye açıklama yapan Türk diplomatik kaynakları da konunun gelişimiyle ilgili konuşmak için henüz çok erken olduğunu, ancak füze savunma sisteminin NATO ülkelerini de koruması koşuluyla Türkiye'nin projeye prensipte olumlu yaklaştığını doğruladılar. 
     Defense News, Türkiye'nin projeye katılımının, ancak füze kalkanı konusunda ABD'nin müttefikleriyle anlaşmaya varabilmesinin ardından kesinlik kazanacağını belirtti. Dergiye konuşan bir Türk yetkilisi, Ankara'nın, Washington'dan bu konuyu, NATO içinde zıtlaşmaya yol açmadan çözümlemesini istediğini söyledi. Defense News, Türkiye'nin füze kalkanı projesine katılması durumunda, Türk topraklarının da balistik olmayan füzelere karşı korunmasının öngörüldüğünü belirtti. 






</TEXT>
</DOC>
