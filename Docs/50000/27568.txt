<DOC>
<DOCNO> 27568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/ekonomi/eko04.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Satışlar da moraller de düzeliyor 
</HEADLINE>
<TEXT>

Krizi aşma yönünde önemli ilerleme olduğunu belirten Koç, Bunu satışlardan ve insanların morallerinden anlıyoruz’ dedi 
     ELİF KORAP İstanbul 

     İtalyan yönetmeliğinin en önemli nişanlarından olan İtalyan Cumhuriyeti Yüksek Liyakat Nişanı’ İtalya Büyükelçisi Vittorio Claudio Surdo tarafından Koç Holding Yönetim Kurulu Başkanı Rahmi Koç’a sunuldu. 
     Koç’a, İtalya ile Türkiye arasında mevcut olan ticari ve ekonomik ikili ilişkilerin geliştirilmesine katkılarından dolayı layık görülen liyakat nişanı’ İtalya Büyükelçisi Surdo’nun eşi Roya Surdo tarafından takıldı. Venedik Sarayı olarak bilinen İtalya Konsolosluğu’nda gerçekleştirilen törende konuşan Koç, yurtdışında ilk ziyaret ettiği ülkenin de İtalya olduğunu belirtti. 
     Koç, "Bütün ülkelerin İtalya’ya benzediğini zannediyordum. Seyahatlere çıktıkça, hayal kırıklığına uğradım" dedi. 
     Gazetecilerin sorularını da yanıtlayan Koç, şöyle konuştu "Türkiye çok kriz atlattı. Bunu da atlatacak. Eski duruma ne zaman geleceğimizi kestirmek güç. Fakat önemli bir ilerleme var. Bunu satışlardan, insanların moralinden anlıyoruz. Türk Lirası ve dolar paritesine alışmaya başladık. Yaz tatilinden sonra daha da iyiye gidecek zannediyorum. Ancak bundan sonra kriz yaşanmaması için gerekli altyapıyı oluşturmak gerekiyor." 
     
     Terim konuşuldu 
     Davette Fatih Terim’in İtalya’nın dünyaca ünlü kulübü Milan ile anlaşması en çok konuşulan konulardandı. Bununla ilgili bir soruya Koç, "Fatih Terim müstesna bir insan. Galatasaray’da önemli işler başardı. Şimdi de İtalya’nın en büyük takımlarından biriyle mukavele imzalaması çok önemli. Başarılı olmasını temenni ediyorum. Ama, ben Beşiktaşlıyım" yanıtını verdi. 
     



 EKONOMİ 
































</TEXT>
</DOC>
