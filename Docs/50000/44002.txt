<DOC>
<DOCNO> 44002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/dunya/dun01.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş kapıya dayandı 
</HEADLINE>
<TEXT>
1500 piyade Afgan sınırında, 8 bini yolda 
Amerikan kara birlikleri Özbekistan ve Tacikistan'da konuşlandı. 8 bin 400 deniz piyadesi de Hint Okyanusu ve Akdeniz'de bekliyor 
     New York Post gazetesi, 1500 Amerikan piyadesinin Afganistan'a komşu ülkelerde konuşlandığını, 8 bin askerin ise yolda olduğunu bildirdi. New York Post gazetesinin haberine göre, bölgeye ilk sevk edilen kara birlikleri Özbekistan ve Tacikistan'a yerleştirildi. 
     Gazeteye bilgi veren kaynaklar, "ilk birliklerin hafta sonu sevk edildiğini ve sevkiyatın devam ettiğini" kaydettiler. Gazete, her biri 2 bin 100 askerden oluşan dört deniz piyade grubunun da Hint Okyanusu ve Akdeniz'de konuşlandığını yazdı. 
     
     HEDEF GİZLİ TUTULUYOR 
     Gizliliğe azami derecede riayet eden Pentagon yetkilileri, söz konusu 8 bin 400 deniz piyadesinin nihai hedefinin neresi olduğu hakkında açıklama yapmıyorlar. 
     Öte yandan, Amerikan özel kuvvetlerinin şimdiden bölgeye intikal ettiği ve Taliban karşıtı Kuzey İttifakı ile işbirliği halinde Afganistan içinde operasyonlara katıldıkları öne sürülüyor. 
     
İsrail uçakları Türkiye’ye geldi      NEVSAL ELEVLİ Londra 

     İsrail Hava Kuvvetleri'nin bir grup bombardıman uçağını Türkiye'ye gönderdiği öne sürüldü. Savunma konularında uzman "Jane's Defence"in, abonelerine gönderdiği "Foreign Report" Dış Rapor bülteninde yer alan habere göre iki ülke arasındaki savunma işbirliği anlaşması çerçevesinde gönderilen uçaklar, Irak'ın İsrail'e füze saldırısı düzenlemesi durumunda, Türkiye'de konuşlandığı adı açıklanmayan üsten havalanarak Irak'ı vuracak. İsrail kaynakları, Türkiye'deki bombardıman uçaklarının hazırlıklarını bu yönde yaptığını açıkladı. 
     
İlk hedef kimyasal tesisler      DIŞ HABERLER SERVİSİ 

     ABD'nin, Usame bin Ladin'in El Kaide terör örgütüne ait kamplara yönelik operasyon başlattığında, ilk vurulacak hedefler arasında, bir kimyasal silah fabrikası ile eroin imalathanelerinin yer aldığı belirtildi. 
     
     100 ayrı hedef var 
     Pakistanlı ve Rus istihbarat ajanlarıyla işbirliği halinde çalışan Amerikan askeri planlamacılar, savaşın ilk günlerinde vurulacak 100 dolayında hedef belirledi. Ancak, Bin Ladin ve gerillalarının büyük hareket kabiliyetine sahip olmaları nedeniyle vurulacak hedefler hakkında basına ayrıntılı bilgi verilmiyor. 
     
     Uydudan saptandı 
     Bununla birlikte Amerikan birliklerinin ateş gücünün güney Afganistan'daki Kandahar ve Celalabad kentlerine yöneleceği uzmanlar tarafından belirtiliyor. Bin Ladin'in terör örgütlerinin altyapısı ile Taliban'ın iktidar merkezinin buralarda olduğu ifade ediliyor. ABD'nin, Bin Ladin ve Taliban'ın kimyasal tesislerinin bulunduğu yerleri, uydu fotoğrafları ve bu tesislerin önüne atılmış çok sayıda ölmüş hayvandan saptadığı öne sürüldü. 
     
Savaşta balayı...      NEVSAL ELEVLİ Londra 

     İngiliz Kraliyet Muhafız Birliği'nden onbaşı Ellen ve eşi onbaşı Blair Scott, Umman çöllerinde bir yandan tatbikatta üzerlerine düşen görevi yerine getiriyor, diğer yandan da çadırda balayı geçiriyor. Evlendikten iki hafta sonra Ortadoğu'ya gönderilen süvari alayında görevli olan genç çift, işlerini de çok sevdiklerini söylüyor. Sekiz askerle bir çadırı paylaşan 22 yaşındaki Ellen, "Geri döndüğümüzde deniz kenarında bir tatil yapmayı düşünüyoruz" dedi. 
     



 DÜNYA 











</TEXT>
</DOC>
