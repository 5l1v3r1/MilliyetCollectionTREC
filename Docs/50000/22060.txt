<DOC>
<DOCNO> 22060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/siyaset/siy01.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye 26 bin taşıt bekliyordu, 57 taşıtlık bildirim yapıldı 
</HEADLINE>
<TEXT>
Arabalarından vazgeçmediler 
Başbakanlık genelgesiyle verilen 15 günlük süre sona erdi, kamu kuruluşları taşıtlarını devretmiyor 
     Kamu kuruluşları, "taşıt genelgesi" çerçevesinde elden çıkarılması gereken taşıtları devretmeye yanaşmıyor. Başbakanlık genelgesinde verilen 15 günlük süre dün akşam sona ermesine karşılık, sadece Turizm Bakanlığı, Marmara Üniversitesi ve Kastamonu Valiliği, tasfiye edilecek 57 taşıtın listesini sundu. Ancak bu kuruluşlar da söz konusu taşıtları henüz teslim etmedi. Bu üç kuruluş dışındaki yüzlerce kamu kuruluşu ise hiç bir işlem yapmadı. 
     2 Mayıs’ta yayımlanan Başbakanlık Genelgesi kapsamında, mevcut taşıtların üçte birinin kullanım dışı kalacağını bildirmişti. Bu çerçevede 26 bin taşıtın elden çıkarılacağı hesaplanmıştı. Ancak, 26 bin taşıt yerine, Maliye’ye 57 taşıtlık bildirimde bulunuldu. 
     Bu arada ortaya çıkan bu gelişme üzerine, yeni bir tebliğle teslim için bir haftalık ek süre verilecek. Kuruluşlara tasfiye edilecek taşıtları nereye, nasıl ve hangi şartlarda teslim edecekleri belirtilecek ve makam hizmetleri ile havuz dışı kalan taşıtları, tebliğin yayımı tarihinden itibaren 1 hafta içinde teslim etmeleri istenecek. Maliye Bakanı Sümer Oral, genelgeyle getirilen kısıtlamalara uyulduğunu belirterek, "Bize gelen haberler hep bu yönde. Bizim yöneticilerimiz, böyle bir ortamda, tebliğ olmadan da sanırım buna uyardı. Herkeste o psikoloji var. Uygulamanın hassasiyetle bunun takipçisi olacağız" dedi. 
     
Maliye postayı bekliyor      Maliye yetkilileri, Taşıt Genelgesi’nin ardından, belediyelerin bundan sonra hibe yoluyla binek aracı almasına da sıcak bakılmadığını bildirdi. İhtiyaç fazlası taşıt miktarlarını postayla bildireceğini belirten Maliye yetkilileri, "Bu listeler normal posta yoluyla gelecek. Dolayısıyla 15 günlük sürenin dolmasına bir gün kala ya da son gün listelerin postaya verilmiş olması olasılığı dikkate alınırsa, kamu kuruluşlarının makam araçlarından vazgeçmemekte direndiğini söylemek için erken. Bu konuda bir fikir edinebilmek için 10 - 15 gün beklemek gerekir" dedi. 



 SİYASET 















</TEXT>
</DOC>
