<DOC>
<DOCNO> 2349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/dunya/dun03.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Beşşar'ın sakladığı Esma 
</HEADLINE>
<TEXT>

Alevi kökenli olan Suriye Devlet Başkanı Beşşar Esad, Sünni bir aileden gelen Esma ile evlenerek 'birlik' mesajı verdi 
     NEVSAL ELEVLİ Londra 

     Suriye Devlet Başkanı Beşşar Esad'la geçen kasım ayında evlenen 25 yaşındaki Esma Ahras'ın Suriye politikasında aktif rol almaya hazırlandığı iddia edildi. Evlenmeden önce yatırım bankası J.P. Morgan'da ekonomist olarak çalışan Esma'nın İngiliz basınına bilgi veren yakın dostları, genç kadının kocasına ülke yönetiminde elinden geldiği kadar yardımcı olmak istediğini belirttiler. 
     Suriye'de siyasi iktidarı elinde tutan azınlıktaki Alevi mezhebinden olan Beşşar Esad'ın aksine Esma Ahras'ın çoğunluğu oluşturan Sünni mezhebinden olması, evliliğin, "ulusal birlik ve beraberlik sembolü" şeklinde yorumlanmasını beraberinde getiriyor. 
     Esma Ahras, Londra'da kardiyolog olarak çalışan Favas Ahras'ın kızı. Liseyi Londra'da Queens College'da okuyan Esma, yine Londra'da Kings College'da bilgisayar eğitim aldı. 35 yaşındaki Beşşar Esad'ın da bilgisayarlara çok meraklı olduğu biliniyor. 
     Londra'da büyüyen ve tipik bir orta sınıf İngiliz eğitimi alan Esma Ahras'ın Şam'a çok çabuk alıştığı da ifade edildi. 
     Hafız Esad'ın geçen haziran ayında ölmesinden sonra matemlerini sürdüren Esad ailesi, Beşşar'ın evliliği için nikah töreni düzenlemedi. Beşşar Esad'ın ülke yönetimiyle ilgili işlerinin "çok yoğun" olması nedeniyle yeni evliler balayına da çıkmadılar. 
     


 DÜNYA 













</TEXT>
</DOC>
