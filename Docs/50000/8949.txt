<DOC>
<DOCNO> 8949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/sanat/asan.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür soprano IZZY 
</HEADLINE>
<TEXT>

Genç soprano Isobel Cooper’ın "Ascolta"sı İngiltere’de en rağbet gören albümler arasında 
     ASLI ONAT 

     Izzy gerçek adıyla Isobel Cooper günümüzün yeni keşiflerinden. Henüz 25 yaşında bir soprano olan Izzy, geleceğin en iyi seslerinden biri olmaya aday. Klasik eserlere ve eski halk şarkılarına yepyeni bir yorum getiren genç soprano, ikinci albümü "Ascolta"yı geçtiğimiz günlerde yayınladı. "Ascolta", bu aralar özellikle Londra’da rağbet görüyor. 
     
     Şanda yeni bir stil 
     Dört yaşında müzikle ilgilenmeye başlayan genç sanatçı, başlangıçta piyano, flüt ve klarnet gibi enstrümanlara yönelmiş. Okulda koro şefi tarafından şarkı söyleme yeteneği keşfedildiğinde ise, insan sesinin büyülü dünyasına yönelmiş. 
     "Ascolta", İtalyanca’da dinle’ anlamına geliyor. Bu ismi seçmenizin özel bir anlamı var mı 
     İlk albümümün adı da "Libera Me" idi. Albüme bu adı koyarak, kendimi sınırlamalardan özgür kıldığım mesajını vermek istemiştim. "Ascolta" ile yeniden farklı bir dilde başlık kullanmış oldum. İnsanlara klasik müzikte yeni bir alternatifi, şanda yeni bir stili ve yaklaşımı dinleyin’ demek istedim. 
     Donizetti, Dvorak ve Bizet yorumlarınızda eserleri değiştirmeden modern bir atmosfer yaratıyorsunuz. 
     Yorumlarımdaki temel amacım da bu. Kendi fikirlerimi kullanarak yaratıcılığımı zorlamaktan hoşlanıyorum ama bunu yapıtın çekirdeğine zarar vermeden yapmak istiyorum. Bu parçalara biraz enerji katmak suretiyle daha modern bir duygu yakalamak istedim. 
     
     Etik çok önemli’ 
     Özgürlük tutkunuz repertuvarınıza da yansıyor. 
     Çıkış noktam, kendime hangi şarkıları nasıl söylemem gerektiği gibi kısıtlamalar getirmemek. Bence iyi bir ses her tür eseri seslendirebilmeli. Ancak halk şarkılarını seslendirmekten biraz daha zevk alıyorum sanırım. Türkiye gibi ülkelerin halk müziğini de keşfetmek istiyorum. 
     Bond, Vanessa Mae ve Linda Brava gibi klasik müziği popüler bir kulvara çeken isimler hakkında ne düşünüyorsunuz. 
     Komik buluyorum. Bu döneme "Klasik Müziğin Altın Çağı" gibi yakıştırmalar yapılması çok ironik. Herkes çabucak ünlü olabiliyor ama sonrasını düşünen pek yok gibi. Benzer bir konuma düşmemek için sık sık durup çalışmalarımın doğruluğunu sorgularım. Yaptıklarımın etik açıdan doğru olduğuna inanmam şart. 
     


 SANAT 











</TEXT>
</DOC>
