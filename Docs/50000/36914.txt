<DOC>
<DOCNO> 36914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur12.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Isparta'da "Sigarayı bıraktırma Polikliniği" açıldı 
</HEADLINE>
<TEXT>

     Süleyman Demirel Üniversitesi SDÜ Tıp Fakültesi Araştırma ve Uygulama Hastanesi bünyesinde ''Sigarayı Bıraktırma Polikliniği'' açıldı. 
     SDÜ Tıp Fakültesi Göğüs Hastalıkları Anabilim Dalı Başkanı Doç.Dr. Ahmet Akkaya, poliklinikte, nikotin tedavisi, ilaçlı tedavi ve psikoterapiye kadar geniş alanda hizmet verileceğini belirterek, tiryakilerin, ''bireysel yöntem'' adı verilen bir yöntemle, aşamalar halinde sigarayı bırakmalarının sağlanacağını bildirdi. 
     Sigara içen kişilerin soluk alma kapasitesinin, içmeyenlere göre yüzde 45 oranında azaldığını kaydeden Akkaya, ''Sadece bu veri bile sigaranın insan sağlığı açısından ne denli zararlı olduğunu göstermektedir'' dedi. Akkaya, Cuma günleri, saat 10.00-16.00 arasında hizmet verecek klinikte, sigara içenlerin 6 ayda bu alışkanlıktan vazgeçebileceğini belirtti. Sigarayı bıraktırmak için dünyada 300'e yakın yöntem uygulandığını ifade eden Akkaya, kendilerinin psikolojik bir yöntem olan ''bireysel yöntem''i uyguladıklarını söyledi. 







</TEXT>
</DOC>
