<DOC>
<DOCNO> 11264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/magazin/mag06.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yılın Kadını' SUNA KIRAÇ 
</HEADLINE>
<TEXT>

Türk Üniversiteli Kadınlar Derneği'nin, verdiği ödülü rahatız olan Suna Kıraç yerine 17 yaşındaki kızı İpek Kıraç aldı 
     SALİH UÇAR, ÖNER ŞAN Antalya DHA 

     Türk Üniversiteli Kadınlar Derneği Antalya Şubesi, 'Yılın Kadını' ödülüne Suna Kıraç'ı layık gördü. Antalya Kültür Merkezi'nde düzenlenen törene rahatsızlığı nedeniyle katılamayan Kıraç'ın ödülünü 17 yaşındaki kızı İpek Kıraç aldı. 
     Antalya Kültür Merkezi Perge Salonu'nda düzenlenen törende konuşan Türk Üniversiteli Kadınlar Derneği Başkanı Ayla Yüksel, "Eğitim çalışmalarına yüreğini, emeğini, başarısını koyan Suna Kıraç'ı, 'Yılın Kadını' olmaya layık gördük. Bu toplumunun nice Suna Kıraçlar çıkarmasını temenni ediyorum" dedi. 
     İpek Kıraç'a ödülü veren Antalya Büyükşehir Belediye Başkanı Bekir Kumbul ise "Başarılarından dolayı Suna Kıraç'ı kutluyoruz ve kendisine acil şifalar diliyoruz" diye konuştu. 
     İpek Kıraç da annesinin mektubunu okudu. İpek Kıraç'ın okuduğu mektupta Suna Kıraç şunları dile getirdi 
     "Beni çok onurlandıran bu ödülü almak için aranızda bulunamıyorum. Ödülü almak ve size bu mektubu okumak için kızım İpek Kıraç'ı gönderdim. Yıllarca tatilimizi Antalya'da geçiririz. 1984 yılında Antalya'ya yerleşmeye karar verdik. 1987 yılında Kaleiçi'nde iki harap bina aldık. 1996 yılında Akdeniz Medeniyetleri Araştırma Enstitüsü'nü açtık. Antalya ile aramızdaki gönül bağı, geçen yıl hizmete açtığımız Eğitim Gönüllüleri Vakfı Şubesi ile perçinleşti. Bizi daha mutlu kılacak tek şey, Antalyalılar'ın da bizim gibi bu kurumlara sahip çıkmasıdır. Beni bu ödüle layık gördüğünüz için çok teşekkür ediyor, saygı ve sevgilerimi sunuyorum. Suna Kıraç." 
     Daha sonra Türk Üniversiteli Kadınlar Derneği Antalya Şubesi Başkanı Ayla Yüksel, bir buket çiçeği İpek Kıraç'a vererek annesine götürmesini istedi. Daha sonra kürsüden inip yerine oturmaya giden İpek Kıraç'ı, babası İnan Kıraç öperek kutladı. 
     Törene Suna Kıraç'ın eşi İnan Kıraç, Antalya Büyükşehir Belediye Başkanı Bekir Kumbul ve eşi Ayşe Kumbul, Akdeniz Ünivesitesi Rektörü Prof. Dr. Yaşar Uçar, işadamı Salih Çopur, çok sayıda protokol mensubu, Koç Holding'e ait şirketlerin temsilcileri ve yöneticileriyle çoğunluğu kadın yüzlerce Antalyalı katıldı. 
     
     
     


 MAGAZİN 














</TEXT>
</DOC>
