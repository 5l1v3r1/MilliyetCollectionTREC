<DOC>
<DOCNO> 4105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur16.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FP hakkındaki kapatma davası 30 Ocak’ta görüşülecek 
</HEADLINE>
<TEXT>

     Anayasa Mahkemesi, FP’nin kapatılması istemiyle açılan davayı, 30 Ocak Salı günkü gündemine aldı. Yüksek Mahkeme, Yargıtay Cumhuriyet Başsavcılığı’nca daha önce FP kongresiyle ilgili gönderilen kasetlerin delil olarak kabul edilip edilmeyeceğini değerlendirecek. 
     Anayasa Mahkemesi, 13 Aralık’ta, FP’nin kapatılması istemiyle açılan davada, FP Genel Başkanı Recai Kutan tarafından Anayasa Mahkemesi Başkanlığı’na verilen 23 Kasım 2000 tarihli dilekçenin, görüşü alınmak üzere Yargıtay Cumhuriyet Başsavcılığı’na gönderilmesine karar vermişti. Kutan dilekçesinde, Siyasi Partiler Yasası’nın 104. maddesinin uygulanması gerektiğini ileri sürmüştü. Kutan, bazı haller dışında kapatma davasından önce ihtarda bulunulması gerektiğini savunmuştu. 
     Yüksek Mahkeme ayrıca, Yargıtay Cumhuriyet Başsavcılığı’nca bir yazıyla gönderilen video kasetlerin çözdürülerek, Başsavcılık görüşü ile birlikte gönderilmesini de istemişti. Yüksek Mahkeme, FP’nin 14 Mayıs 2000 tarihinde yapılan 1. Olağan Kongresi’nde hükümet komiseri tarafından tutulan raporun onaylı örneğinin Yargıtay Cumhuriyet Başsavcılığı’ndan istenmesini de karar altına almıştı. 
     Yargıtay Cumhuriyet Başsavcılığı, mahkemenin bu isteklerini 22 Ocak Pazartesi günü Anayasa Mahkemesi’ne iletmişti. Anayasa Mahkemesi Başkanı Mustafa Bumin, daha önce yaptığı açıklamada, Başsavcılık’tan gelen bilgi ve belgeler doğrultusunda FP kongresine ilişkin söz konusu bantların delil olarak kabul edilip edilmeyeceğinin değerlendirileceğini bildirmişti. 
     Yüksek Mahkeme’nin 30 Ocak Salı günü yapacağı toplantıda bu konuyu karara bağlaması bekleniyor. 
     Yüksek Mahkeme aynı gün 4616 sayılı şartla salıverilme ve cezaların ertelenmesine ilişkin yasanın bazı madde ve düzenlemelerinin iptali istemiyle yerel mahkemelerden yapılan başvurularda ilk incelemeyi de yapacak. 
     




</TEXT>
</DOC>
