<DOC>
<DOCNO> 4702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/ekonomi/eko01.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş, Antalya yat limanından vazgeçiyor 
</HEADLINE>
<TEXT>

Yat limanına tahsis edilen arazi Güney Deniz Saha Komutanlığı'na devredildi. Yeni bir arazi gösterilmeyen Doğuş Holding 20 milyon dolarlık projesini bırakıyor 
     Doğuş Holding, Antalya'da ''yap - işlet - devret'' modeline göre yapmayı planladığı 650 yat kapasiteli ''Antalya Büyük Yat Limanı Projesi''nden vazgeçiyor. 
     Doğuş Holding Yat Limanları İnşaatları Müdürü Burhanettin Ergül, dört yıl önce proje için kendilerine tahsis edilen arazinin bir türlü teslim edilmediğini söyledi. 
     
     Dört yıldır yer bekliyor 
     Arazinin teslimi için her türlü işlemi yaptıklarını, ancak bürokratik engellere takıldıklarını, Ulaştırma Bakanlığı'na bağlı DLHİ Demiryolları, Limanlar ve Havameydanları İnşaatı Genel Müdürlüğü ve diğer kurum bürokratlarının zorluk çıkarttıklarını savunan Ergül, ''DLHİ araziyi dört yıldır teslim etmedi" dedi. 
     Ergül, "DLHİ yetkilileri, şimdi de bize 'Alternatif yer bulun' diyor. Antalya belediye sınırları içinde böyle bir yer yok'' diye konuştu. 
     25 yıllığına 20 milyon dolara gerçekleştirilmesi planlanan ''Antalya Büyük Yat Limanı Projesi''nden vazgeçeceklerini belirten Ergül, şöyle konuştu 
     
     DLHİ yer arıyor 
     "Türkiye'nin dövize ihtiyacı var. Döviz de yat turizminden gelecek. Yat turizmi ülke ekonomisi için çok önemli bir gelir kaynağıdır. Türkiye yat turizmine de önem vermelidir. Devlet bize araziyi dört yıldır teslim edemedi. Gerek Antalya Büyükşehir Belediyesi, gerekse DLHİ gerekli hassasiyeti göstermedi. Proje için çok harcama yaptık. Ancak, şimdi projeden vazgeçmek durumundayız.'' 
     DLHİ yetkilileri de, Doğuş Holding'e tahsis edilen arazinin Güney Deniz Saha Komutanlığı'na devredildiğini söylediler. Yetkililer, ''Bu bölgede yerimiz kalmadı, Doğuş Holding'e Antalya il sınırları içinde yeni bir yer arıyoruz. Yer bulursak Doğuş Holding'e tahsis edeceğiz'' dediler. 
     


 EKONOMİ 


















</TEXT>
</DOC>
