<DOC>
<DOCNO> 31725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur11.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Karayalçın "Dış borç almak suçundan" yargılanıyor... 
</HEADLINE>
<TEXT>

     Murat Karayalçın'ın, Ankara Büyükşehir Belediye Başkanı olduğu dönemde, belediyeyi usulsüz ve yetkisiz olarak toplam 1 milyar 429 milyon 633 bin 929 dolara eş değerde bir dış borç altına sokarak, ''görevini kötüye kullandığı'' iddiasıyla yargılanmasına devam edildi. 
     Ankara 4. Asliye Ceza Mahkemesi'nde görülen davanın bugünkü duruşmasına, Karayalçın ve avukatı gelmedi. 
     Yargıç Ümit Nuri Dündar, savcının da talebi doğrultusunda dosyanın bilirkişiye verilmesine karar vererek, duruşmayı erteledi. 
     İl İdare Kurulu'nun 13 Haziran 1995 tarihli lüzum-u muhakeme kararında, Karayalçın'ın, Ankara Büyükşehir Belediye Başkanı olduğu 1989-1993 tarihleri arasında ilgili kanunlara uymadan, belediye meclisi kararı ve mülki amirin onayı olmadan usulsüz ve yetkisiz olarak belediye ve bağlı kuruluşlarını, toplam 1 milyar 429 milyon 633 bin 929 dolara eş değerde bir dış borç altına sokan dış kredi sözleşmelerini imzaladığı ifade ediliyor. Kararda, Karayalçın'ın, Türk Ceza Kanunu'nun ''görevi kötüye kullanma'' başlıklı 240. ve ''müteselsil suçlar'' fiilini içeren 80. maddeleri uyarınca 14 aydan 4.5 yıla kadar hapsi isteniyor. 
     
     







</TEXT>
</DOC>
