<DOC>
<DOCNO> 39435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur20.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Firari erin dolabında kan lekeleri bulunan pantolon bulundu 
</HEADLINE>
<TEXT>

     İşadamı Üzeyir Garih'in öldürülmesine ilişkin ''Çok önemli bir şüpheli'' olarak aranan er Yener Yermez'in koğuşundaki dolabında, üzerinde kan lekeleri bulunan bir pantolon ele geçirildi. 
     İstanbul Emniyet Müdürlüğü'nden üst düzey bir yetkili, olay günü çarşı izninden dönerken Garih'e ait cep telefonuyla birliğine girmeye çalışan, polis ve askeri yetkililerce gözaltına alınmak istenirken de dün akşam firar eden er Yener Yermez'in koğuşundaki dolabında yapılan aramada, üzerinde kan lekeleri bulunan bir pantolon ele geçirildiğini bildirdi. 
     Söz konusu pantolonun incelenmek üzere polis laboratuvarına gönderildiğini kaydeden yetkili, yarına kadar yapılacak inceleme sonucu, kan lekesinin öldürülen Üzeyir Garih'e ait olup olmadığının belirlenebileceğini söyledi. 
     Asıl kan izinin, Yermez'in çarşı izninde giydiği gömlekte olduğunu tahmin ettiklerini anlatan yetkili, ancak bu gömleği henüz bulamadıklarını belirtti. 
     
     
     
     






</TEXT>
</DOC>
