<DOC>
<DOCNO> 33661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur02.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine aynı dram... Balıkçı teknesinde 172 kaçak yakalandı 
</HEADLINE>
<TEXT>

     Sarıyer'de yapılan bir operasyonda deniz yoluyla İtalya'ya gitmek isteyen, aralarında kadın ve çocukların da bulunduğu çoğu yabancı uyruklu 172 kişi, bir tekne içerisinde yakalandı. 
     Olayda yakalanan kişileri yurtdışına götürmek için organizasyon yapan 5 kişi ile 2 minibüs sürücüsü olmak üzere toplam 7 kişi gözaltına alındı. 
     Sahil Güvenlik, Deniz Polisi ekipleri, aldıkları bir ihbar üzerine dün gece saat 23.00 sıralarında Sarıyer Rumeli Feneri açıklarında ''Tokerler'' adlı bir balıkçı teknesini durdurarak arama yaptılar. 
     Yapılan aramada teknede, içerisinde kadın ve çocukların da bulunduğu çoğu yabancı uyruklu 172 kişi olduğu tespit edildi. Ekipler tekneyi daha sonra Büyükdere Sahili'ne çekerken, balıkçı teknesinde bulunan kişiler sahile gelen polis minibüsleri ve otobüslerle Sarıyer İlçesi'ndeki Merkez, Büyükdere, Tarabya, Yeniköy ve Muhsin Bodur Karakollarına götürüldüler. 
     Polis, yakalanan kişilerin, deniz yoluyla İtalya'ya gitmek istediklerini kaydetti. 
     
     







</TEXT>
</DOC>
