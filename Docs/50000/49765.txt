<DOC>
<DOCNO> 49765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun02.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Cezaevi'nde kötü muamele iddiası... 
</HEADLINE>
<TEXT>

     New York cezaevindeki gardiyanların, 11 Eylül'de meydana gelen terörist saldırıları gerçekleştiren 
     teroristlerin arkadaşları oldukları gerekçesiyle sorgu için gözaltına alınan bazı Ortadoğululara, kötü muamele yaptıkları öne sürüldü. Manhattan'daki Metropolitan Correctional Center adlı cezaevinde yaklaşık bir ay süreyle gözaltında kaldıktan sonra salıverilen Yezid El Salmi adlı Suudi uyruklu kişi, kendilerine kötü muamele yapıldığını iddia etti. Amerikan makamları, 11 Eylül saldırılarından sonra şüpheli gördükleri yaklaşık 1000 kişiyi gözaltına almıştı. Bu kişilerden 100 kadarının New York'ta tutulduğu, bunlar arasında teröristlerle aynı evi paylaşanların yanı sıra göç ve muhaceret yasasını ihlal etmiş kişilerin de bulunduğu bildiriliyor. Resmi makamlar, gözaltına alınmaların, yeni saldırıların önlenmesi veya istihbarat açısından önem taşıyan bilgiler elde edilmesi bakımından zorunlu olduğunu savunuyorlar. Yetkililer, gözaltına alınanların büyük kısmının, terorist olarak nitelendirilmediğini de söylediler. Gözaltına alınan ve bir zamanlar teröristlerle aynı evleri paylaştıkları bildirilen kişiler, tek kişilik hücrelere kapatıldıklarını, gözlerinin bağlandığını ve uykusuz bırakıldıklarını da öne sürdüler. 
     
     El Kaide'nin talimatı mı 
     Amerikan makamları buna karşılık, El Kaide örgütünce kendi militanlarına dağıtılan ''teroristin el kitabında'' yer alan bazı noktalara dikkati çektiler ve kitapta, ''gözaltına alındığınız takdirde, sürekli olarak size kötü muamele yapıldığını yüksek sesle haykırın'' talimatı bulunduğuna işaret ettiler. 
     Cezaevleri sözcüsü Linda Smith ise ''gardiyanların profesyonel kişiler olduklarını ve suçlamaların yersiz görüldüğünü'' ifade etti. 
     Smith ''Müslüman tutuklulara namaz seccadesi, Kuran ve dinlerinin gereğine uygun yemekler verildiğini'' de sözlerine ekledi. 
     






</TEXT>
</DOC>
