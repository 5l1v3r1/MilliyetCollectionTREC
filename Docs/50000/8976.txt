<DOC>
<DOCNO> 8976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/spor/ygsuru.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tükeniş 
</HEADLINE>
<TEXT>

     ÖMER ÜRÜNDÜL 

     Ali Sami Yen Stadı’nda dün gece, öyle tempolu ve zevkli bir ikinci 45 dakika seyrettik ki, kolay kolay anlatmak mümkün değil. 
     Yüksek dozda adale yorgunu Galatasaray, Kocaeli önünde ilk yarıda etkisiz futbol ortaya koydu. Bu devredeki yoğun baskıda, üretkenlik yoktu. Buna karşılık, rakibin seyrek ataklarında ciddi kale önü tehlikeleri yaşanıyordu. Galatasaray’ın pozisyon kısırlığının nedeni, Kocaelispor’un iyi kapanması kadar, yorgunluktan alışılmış hücum presin gündeme gelmeyişiydi. Defans - orta saha bütünleşmesinin sağlanamayışı, geriye geç dönülmesi ve de yardımsız defans blokunun arkasında genişlik bırakması, savunma güvencesini olumsuz etkileyen faktörlerdi. 
     İkinci yarıya Kocaelispor golle başladı. Ve bundan sonra Galatasaray’ın oyun disiplini iyice kayboldu. Ardından, fark ikiye çıktı. İki dakika içinde Serkan bir gol atınca seyirciyle bütünleşen Galatasaray’a birden hırs geldi. Bu hırsla birlikte oluşan yoğun baskıdan pozisyonlar da çıkmaya başladı. Ancak, her rakip atak girişimi de direkt net gol pozisyonlarına dönüşüyordu. Marcio’nun oyuna girmesiyle Kocaelispor defansının dikkatinin dağılması, Galatasaray’a beraberliği de getirdi. Ama galibiyet aranırken yine bir kontrataktaki net pozisyonda, maçı o dakikaya getiren Taffarel de birşey yapamayınca sonuç belli oldu. 
     Galatasaray dün gece fiziki tükenişin bedelini ödedi. Bu Lucescu’nun eseriydi. Hagi ve Jardel’i sürekli beraber oynatarak, diğer futbolculara binen ağır yükle takımı buraya getirdi. Hayati Milan maçına sakatlıklar yüzünden nasıl bir kadroyla çıkılacağını çok merak ediyoruz. Ergün ile Okan da sakatlıktan nasiplerini aldılar. Dün geceki skoru bir tarafa ayıralım. Galatasaray, 90 dakika içinde kalesinde 10 yüzde yüzlük tehlike yaşadı. Bunu günümüz futbolu ilkeleri içinde izah etmek mümkün değil. 
     Kocaelispor’u ve başarılı hocası Hikmet Karaman’ı tebrik etmek gerekir. Mükemmel mücadele örneği gösterdiler. Motivasyonları ve oyun disiplinleri üst düzeydeydi. İyi kapanmanın yanında çok organize, çabuk, can alıcı ataklar yaptılar. Sahanın yıldızı, Galatasaray defansını yerle bir eden Dobrowski’ydi. Biz birkaç senedir bu sprinter forveti kenar adamı olarak kullandıkları için Kocaelispor’da görev yapan teknik direktörleri eleştiriyorduk. Buna, bu konuda Karaman da dahil olmuştu. Ama dün gece Karaman, doğruyu nihayet buldu. 
     Hakem Metin Tokat’ın yaptığı eyyamlardan oturduğumuz yerde yüzümüz kızardı. Bu kadar kendini ispatlamış, bir numaralı hakem durumuna gelen kişi böyle şeylere nasıl ihtiyaç duyuyor, anlamak mümkün değil. Bütün takdir haklarını, hem kararlarda hem kartlarda ev sahibi takım lehine kullandı. 
     
     


 SPOR 



























</TEXT>
</DOC>
