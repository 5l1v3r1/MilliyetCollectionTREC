<DOC>
<DOCNO> 27632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/yasam/ayas.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un altı fay mı 
</HEADLINE>
<TEXT>

Marmara Denizi'ni araştıran Urania gemisinin bulgularını açıklayan Prof. Görür'den şok sözler Tuzla altında, karada bir fay olma ihtimali var 
     SERHAT OĞUZ İstanbul 

     Urania gemisinin Marmara Denizi'ndeki ilk bulguları, İstanbul için hiç de iyi olmayan olasılıkları gündeme getirdi. 
     Çalışmanın sonuçlarını, TÜBİTAK Marmara Araştırma Merkezi Başkanı Prof. Dr. Naci Görür açıkladı. Prof. Görür, Tuzla'da, kıyıya çok yakın bir yerde aktif fay olma ihtimalinin bulunduğunu söyledi. İtalyan araştırma gemisinin 29 Mayıs - 16 Haziran tarihleri arasındaki araştırmasıyla ilgili bilgi veren Görür, Tuzla'da yoğunlaştıklarını belirtti. 
     
     Bir umut var ama... 
     Bunu da, İstanbul'la ilgili ilk kez karada fay olabileceği şüphesinin ortaya çıkmasına bağlayan Prof. Görür, bulguları şöyle anlattı 
     "Tuzla'da kuzeybatı güneydoğu doğrultusunda kıyıya yakın bir yerde yani kara kesiminde bir hareketlilik olduğu, iki depremle görüldü. Bunun nedeni nedir Örtülü bir fay mı vardır Yoksa büyük depremlerin etkisiyle bir yerleşme midir Bunların araştırılması gerekiyordu.Urania gemisi, bölgeye yakın olarak kuzey güney doğrultulu sismik tespitler yaptı. O bölgenin hassasiyetine binaen çalışma sürüyor. Yüzeyde öyle bir fay gözükmüyor, karada fay yok. Ama orada iki deprem var. Belli bir doğrultuda geçen. Bunun anlamı üzerinde çalışıyoruz." 
     
     Sonuçlar bir yılda netleşecek 
     Görür, Marmara'daki faylanmanın, deniz altında Tekirdağ çukurluğuna kadar sürdüğünün gözlendiğini de belirtti ve sözlerini şöyle tamamladı 
     "Son 40-50 bin yıldaki su seviyesi, eski kıyı çizgisi ve tuzluluk gibi özelliklerinin değişimi yanında, Marmara'nın Akdeniz ve Karadeniz ile bağlantıları konusunda önemli bilgilere ulaşıldı. Marmara Denizi'nin 12 bin yıl öncesine ait kıyı çizgisi bulundu. Bu çizgi bize kılavuz olacak. 12 bin yıl içinde meydana gelen depremler hakkında bize büyük ipucu verecek. Bu, bilim çevrelerini en fazla heyecanlandıran çalışma. Sonuçlar, bir yıl içinde netleşecek." 
     



 YAŞAM 



























</TEXT>
</DOC>
