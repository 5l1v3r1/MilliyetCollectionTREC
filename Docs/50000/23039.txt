<DOC>
<DOCNO> 23039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur29.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji davasında Ankara 1 No'lu DGM'den görevsizlik kararı 
</HEADLINE>
<TEXT>

     Ankara 1 No'lu DGM, 9'u tutuklu 15 sanıklı ''Beyaz Enerji'' davasında, bazı suçlardan ''görevsizlik kararı'' verdiği dosyayı, Nöbetçi Ankara 3. Ağır Ceza Mahkemesi'ne gönderdi. 
     Ankara 1 No'lu DGM, ''Beyaz Enerji'' davasında ''görevsizlik kararı'' verdiği dosyayı, öğleden sonra DGM Cumhuriyet Başsavcılığı aracılığıyla, Nöbetçi Ankara Ağır Ceza Mahkemesi'ne iletilmesi için Ankara Cumhuriyet Başsavcılığı'na gönderdi. 
     Başsavcılık, yaklaşık 20 klasörden oluşan dava dosyasını 2001 19704 hazırlık esasına kayıt ettikten sonra, Nöbetçi Ankara 3. Ağır Ceza Mahkemesi'ne teslim etti. Ankara Cumhuriyet Başsavcılığı'nda ağır ceza tevzii işlemlerinin cuma günleri yapılması nedeniyle, dosya yarına kadar 3. Ağır Ceza Mahkemesi'nde kalacak. Davaya, Ankara Adliyesi'nde bulunan 9 ağır ceza mahkemesinden hangisinin bakacağı yarın bilgisayarla belirlenecek. 9'u tutuklu 15 sanık, ''rüşvet alma ve verme, rüşvet teklifinde bulunma, görevi suiistimal, ihaleye fesat karıştırma ve görevi kötüye kullanma'' suçlarından ağır ceza mahkemesinde hakim karşısına çıkacak. Bu arada, ağır ceza mahkemesinde yargılanacak olan sanıklardan 10'unun, Ankara 1 No'lu DGM'de ''cürüm işlemek için teşekkül oluşturma ve çete üyelerine yardım'' suçlarından yargılanmalarına 5 Haziran 2001 tarihinde başlanacak. 







</TEXT>
</DOC>
