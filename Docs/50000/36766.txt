<DOC>
<DOCNO> 36766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sontur07.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dehşet gecesine soruşturma 
</HEADLINE>
<TEXT>

     Konya'nın Ahırlı İlçesi'ne bağlı Akkise Beldesi'nde 1 kişinin öldüğü, 5 sivilin yaralandığı olayda, 10'u rütbeli 33 askerin de yaralandığı öğrenildi. 
     Olayları incelemek üzere bölgeye gönderilen İçişleri Bakanlığı ile Jandarma Genel Komutanlığı müfettişleri, çalışmalarına başladılar. Müfettişlerin, olayı çok yönlü araştırdıkları, sivil ve askeri kişilerle görüştükleri bildirildi. 
     Olayla ilgili olarak Ahırlı Cumhuriyet Savcılığı'nca başlatılan soruşturma kapsamında da çok sayıda kişinin ifadeleri alınıyor. 
     Toplam 33 asker yaralı 
     Bu arada, Akkise'deki olay sırasında, 10'u rütbeli toplam 33 askerin de çeşitli şekillerde yaralandığı, hafif yaralı askerlerin tedavilerinin yapıldığı, durumu ağır olan 2 askerin tedavisinin ise Konya Hava Hastanesi'nde sürdüğü bildirildi. 
     Olaylar sırasında, 5 askeri aracın da taş ve sopa darbeleriyle tahrip edildiği öğrenildi. 
     Askeri yetkililer, Akkise'de vatandaşların, genel asayiş uygulamasına karşı çıktıklarını, tartışmanın da bu yüzden büyüdüğünü söylediler. 
     Tartışma sonucunda yaşanan arbedede, kahvehanedekilerin ve çevredeki kişilerin güvenlik görevlilerinin üzerine yürüdükleri ve tartaklamaya başladıklarını anlatan yetkililer, askerlerin, taş ve sopayla yapılan bu saldırı sırasında yaralandıklarını bildirdiler. 
     Neler oldu 
     Huzur operasyonu kapsamında Astsubay Üstçavuş Recep Karabacak, 20 askerle Akkise'ye gitti. Karabacak, gençlerin eğlence düzenlediği kahvede kimlik kontrolü yapmak isteyince gençlerden bir bölümü, "Bu da nereden çıktı " diyerek kimlik göstermek istemedi. 
     Kimlik göstermeyip sevk belgesi göstermek isteyen asker adayı gençlere, jandarma erlerinden biri "Başlarım sizin gibi askere" deyince, gerginlik tırmandı. 
     Kimliği olmayan iki genç götürülmek istenince gençler ve meydandaki kalabalık olaya müdahale etti. 
     Arbedenin ardından askerler araçlarına binerken kalabalık erlerin üzerine sandalye fırlattı. 
     100 asker geldi 
     Üstçavuş Karabacak, ilçe merkezine giderek, Ahırlı Jandarma Bölük Komutanı Kıdemli Üstçavuş Ali Çalışkan’a durumu bildirdi. 
     daha önce Güneydoğu'da görev yapan ve iki yıldır ilçede bulunan Çalışkan, 100 jandarmayla saat 23.00’te Akkise'ye geldi. 
     İddiaya göre, sivil kıyafetli Üstçavuş Çalışkan, bir masanın üzerine çıkarak, "Nedir sizden bu çektiğim " dedi. 
     Meydanda toplananlarla jandarmalar arasında itiş kakış başlayınca Üstçavuş Çalışkan, elindeki Kalaşnikof'la havaya üç el ateş etti, ardından jandarmaların havaya ateşi başladı. 
     İddiaya göre Üstçavuş Çalışkan, jandarmalara rastgele ateş etmeleri emrini verdi. Kalabalık panikle kaçarken, kurşunlara hedef olan ve bir hafta sonra askere gideceği belirtilen Hasan Gültekin öldü. Beş kişi de yaralandı. 
     
     Jandarmanın 25 dakika süren ateşi sırasında çevredeki binalara, yüzlerce mermi isabet etti. 
     
     







</TEXT>
</DOC>
