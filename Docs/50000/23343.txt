<DOC>
<DOCNO> 23343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sondun02.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nilüfer New York Town Hall'de konser verdi 
</HEADLINE>
<TEXT>

     Hafif müzik sanatçısı Nilüfer, ''Moon Stars Project'' tarafından organize edilen festival çerçevesinde, New York Town Hall'de dün gece bir konser verdi. 
     İki saatten uzun süren konser boyunca Nilüfer'in şarkılarına eşlik eden Amerika'daki Türkler, kendisini çılgınca alkışladılar ve büyük sevgi gösterisinde bulundular. 
     Konseri izleyenler arasında Türkiye'nin BM'deki daimi temsilcisi Büyükelçi Ümit Pamir ve New York Başkonsolosu Büyükelçi Mehmet N.Ezen de vardı. Nilüfer konserinde, dillerden düşmeyen eski şarkılarının yanı sıra yakında piyasaya çıkacak olan yeni albümünden de 3 şarkı okuyarak dinleyicilerinin gönlünü fethetti. 
     Nilüfer, konserden önce basın toplantısı düzenleyerek gazetecilerin sorularını cevaplandırdı. 
     Reha Muhtar ile ilişkisi konusunda ''Çok özel bir beraberliğimiz var. Bu konuda az konuşarak bu güzel beraberliği yıpratmamak istiyoruz. Umarım ilişkimiz normal gelişir, çünkü hayat sürprizlerle dolu'' diye konuşan Nilüfer, ''Reha Muhtar'ın yoğun çalışma temposunun ilişkileri açısından engel oluşturmadığını'' ifade etti. Sanatçı, evlilik konusunda ise ''İnşaallah'' demekle yetindi. 
     Nilüfer, ''Reha Muhtar'ın haberciliğini son derece başarılı bulduğunu'' da belirtti. 
     ''Yeni albümünün tamamlandığını ve haziranın ikinci haftası içinde piyasaya çıkacağını'' da açıklayan Nilüfer, albüme adını veren ve Kayahan'ın bestesi olan 'Büyük Aşkım' isimli şarkıyı çok sevdiğini belirtti. 
     ''Şarkılarımı seçerken kalbimin sesini dinliyorum'' diyen Nilüfer, ''Büyük Aşkım, çok sevdiğim bir parça. Bu, bahar ve yaz aylarında duymaktan keyif alacağınız bir şarkı olacak'' diye konuştu. 
     Nilüfer, en beğendiği şarkıcıları soran bir gazeteciye Sertab Erener'in sesini çok beğendiğini ifade ettikten sonra, Hülya Avşar'la ilgili görüşünün sorulması üzerine, ''Hülya Avşar, yetenekli ve çok cesur bir kadın, fakat onun şarkıcı olduğunu düşünmüyorum'' diye konuştu. 







</TEXT>
</DOC>
