<DOC>
<DOCNO> 28329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur34.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "FP'nin kapatılmasına üzüldüm" 
</HEADLINE>
<TEXT>

     Başbakan Bülent Ecevit, FP'nin kapatılmasına üzüldüğünü belirterek, ''Fakat Anayasamızdaki bazı hükümlerin kapatmayı fazlasıyla kolaylaştırıcı nitelikte olması yüzünden böyle oldu'' dedi. 
     Ecevit, Türkiye'de çok basit olayların bile ekonomiyi sarsabildiğini belirterek, bütün vatandaşlardan bu olayla ekonomiyi karıştırmamalarını istedi. 
     Başbakan Ecevit, Oran Şehri'ndeki çalışma ofisinden konutuna geçerken, gazetecilerin kendisini beklediğini görerek yanlarına geldi. Ecevit, FP'nin kapatılmasını nasıl değerlendirdiğinin sorulması üzerine, FP'nin kapatılmasına üzüldüğünü söyledi. Ecevit, şöyle devam etti 
     ''FP, bizim ideolojik bakımından anlaşamadığımız bir parti. Fakat demokrasilerde biribirlerinin karşıtı olan partilerin de uygarca, uzlaşı içinde karşı karşıya gelmeleri olağandır. Fakat Anayasamızdaki bazı hükümlerin kapatmayı fazlasıyla kolaylaştırıcı nitelikte olması yüzünden böyle oldu. Anayasa Mahkemesi de tabii yürürlükteki yasalara,Anayasa hükümlerine bakarak karar verir. Önümüzdeki günlerde, önümüzdeki haftalarda yapılacak Anayasa değişikliği ile aslında parti kapatmaları daha zorlaşmış olacaktır. 
     Benim temennim bir an önce Anayasa değişiklikleri yapılsın, demokrasimizin eksiklikleri, hukuk devleti açısından eksiklikleri tümüyle giderilsin. Bu Türkiye'nin dünyadaki saygınlığını da artıracaktır. 
     Bu arada bir temennim, tabii beklenmeyen bir olay değildi bu kapatma olayı, Türkiye'de çok basit olaylar bile ekonomiyi sarsabiliyor. O bakımdan kaygılıyım. Bütün vatandaşlarımdan diliyorum, rica ediyorum bu olayla ekonomiyi karıştırmayın. Ekonomimiz çok hassas bir köprüden geçiyor, bunun sarsılmaması gerekir. Siyasal açıdan tartışmalar olacaktır. Girişimler olacaktır. Ama dediğim gibi bunu gözümüzde büyütmeyelim. Türkiye'nin istikrarının sarsılmasına izin verilmesin.'' 
     Başbakan Ecevit, FP'nin kapatılmasının TBMM çalışmalarını etkileyip etkilemeyeceğinin sorulması üzerine, ''Hayır zannetmiyorum''karşılığını verdi. 
     FP'nin bir partinin devamı olduğundan değil, laiklik karşıtı eylemlerin odağı olduğundan kapatıldığının hatırlatılması ve böyle bir sonucu bekleyip beklemediğinin sorulması üzerine de, ''Ayrıntılara girmek istemiyorum'' dedi. 
     Ecevit, bir erken seçim endişesi taşıyıp taşımadığına ilişkin soruya da ''Hayır, hayır'' karşılığını verdi. 
     
     
     







</TEXT>
</DOC>
