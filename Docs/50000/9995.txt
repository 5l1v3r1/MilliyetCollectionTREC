<DOC>
<DOCNO> 9995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sonspo07.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Ankaragücü maçından notlar 
</HEADLINE>
<TEXT>

     Gençlerbirliği ile yapılan Türkiye Kupası yarı final maçında rakibine kafa attığı için 3 maç ceza alan Beşiktaş'ın golcü futbolcusu Pascal Nouma, 3 hafta aradan sonra Ankaragücü maçında ilk 11'de sahaya çıktı. 
     Çaykur Rizespor, Adanaspor ve Fenerbahçe maçlarında cezası nedeniyle forma giyemeyen Fransız futbolcu, başkent ekibi karşısında takımdaki yerini aldı ve 24 gün aradan sonra siyah-beyazlı formaya kavuştu. 
     Bu arada, Ahmet'in cezası nedeniyle forma giyememesi üzerine Fazlı ile Nouma ikilisini forvette oynatması beklenen teknik direktör Scala, sürpriz bir kararla sürekli sağ kanatta oynayan Nihat'ı forvete çekip, Fazlı'yı ise yedekler arasında soyundurdu. Sağ kanatta da Tayfur görev aldı. 
     Scala, Fenerbahçe karşısında şans vermediği Ayhan'ı da Ankaragücü maçında ilk 11'de oynattı. 
     Ayhan'ın yanı sıra, cezası biten Ali Eren de savunmada Erman ve Bayram ile birlikte görev aldı. 
     Siyah-beyazlı taraftarlar, karşılaşma öncesi geçen hafta yapılan Fenerbahçe maçında kırmızı kart gören Ahmet Dursun'u protesto ettiler. "Ahmet şaşırma, sabrımızı taşırma" diye tempo tutan taraftarlar, sahadaki futbolculara da, "Formayı hak edin, yoksa çekin gidin" diye bağırdı. 




</TEXT>
</DOC>
