<DOC>
<DOCNO> 12890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sonspo09.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli lösemili çocuklar Fenerbahçe antrenmanında 
</HEADLINE>
<TEXT>

     İsrail'den gelen ve aralarında lösemi hastası da bulunan bir grup hasta çocuk, Fenerbahçe'nin Samandıra Tesisleri'ndeki antrenmanını izledi. 
     Antrenman sonrası futbolcularla birlikte ellerine Türk bayraklarını alarak, basın mensuplearına poz veren 12 kişilik grup, en büyük ilgiyi vatandaşları Haim Revivo'ya gösterdi. Revivo'dan imza almak için adeta birbirleriyle yarışan miniklere, teknik direktör Mustafa Denizli de birer Fenerbahçe forması hediye etti. Lösemili çocukların, futbolcuların ve teknik heyetin ilgisinden dolayı oldukça neşelendikleri gözlendi. 
     Sarı-lacivertliler, Adanaspor maçı hazırlıklarını da yaptıkları antrenmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 1.5 saat süren idmanda, sarı-lacivertli futbolcular kondisyon ve şut çalışmasının ardından, çift kale maç yaptı. 
     Almanya Milli Takımı kampından dönen Mustafa Doğan'ın katıldığı antrenmanda, milli futbolcuların yanı sıra, sakatlıkları bulunan Andersson ve Ali Güneş yer almadı. 



</TEXT>
</DOC>
