<DOC>
<DOCNO> 17229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sondun10.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç'in kızı "Babam tutuklandığında çok içkiliydi" 
</HEADLINE>
<TEXT>

     Yugoslavya'nın eski Devlet Başkanı Slobodan Miloşeviç'in kızı Mariya Miloşeviç'in 32 , babasının tutuklanması sırasında 5 el ateş açmasını çok içkili olmasına bağladığı belirtildi. 
     Glas Javnosti gazetesinde adli kaynaklara dayanarak yayınlanan haberde, Mariya Miloşeviç'in Sırp adaletine babasının tutuklanmasından önceki günlerde yemek yemediğini ve babasının tutuklandığı gün aç karnına yaklaşık bir litre konyak içtiğini söylediği belirtildi. 
     Haberde, Mariya Miloşeviç'in, ateş etme olayıyla ilgili ilk sorgusunda babasını cezaevine götüren aracın hareket ettiği sırada, bu olayı protesto etmek amacıyla eline bir silah alıp havaya 5 el ateş ettiğini söylediği kaydedildi. 
     Mariya Miloşeviç'in ilk sorgulamaya avukatıyla birlikte katıldığı ve hukuki tahkikatın hazırlanmasının ardından, eski Devlet Başkanı'nın kızı hakkında 10 yıldan fazla olmamak kaydıyla hapis cezası istenebileceği belirtiliyor. 
     Her iki elinde barut izleri tespit edilen ve babasının tutuklanmasından sonra evinde yapılan aramada, kendisine ait olduğu sanılan 3 tabanca bulunan Mariya, polis tarafından kamu güvenliğini tehlikeye atmak ve yasadışı silah bulundurmakla suçlanmıştı. 



</TEXT>
</DOC>
