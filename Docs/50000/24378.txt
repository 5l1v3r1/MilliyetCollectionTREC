<DOC>
<DOCNO> 24378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/ekonomi/eko08a.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine borçlanmayı düşük tuttu 
</HEADLINE>
<TEXT>

Haziran borçlanma takvimini açıklayan Hazine, 9.3 katrilyon iç borç geri ödemesi için en az 4.4 katrilyon borçlanma hedefliyor 
     EKONOMİ SERVİSİ 

     Mayısta çıktığı ihalelerde faizi yükseltmemek için açıkladığı minimum satış rakamlarının da altında borçlanan Hazine, haziran ayında satmayı hedeflediği minimum satış rakamını ödeyeceği 9.3 katrilyon liralık iç borcun çok altında tuttu. 
     Dün haziran ayı borçlanma programını açıklayan Hazine, dört ayrı bono ihalesiyle minimum net 4.4 katrilyon lira borçlanma hedefliyor. Hazine’den yapılan açıklamaya göre, ilk ihale 5 Haziran’da üç ay vadeli 91 gün bonolar için düzenlenecek. İtfa tarihi 5 Eylül 2001 olan ihalede Hazine minimum net 100 trilyon lira borçlanma öngörülüyor. 
     12 Haziran’da yapılacak altı ay 175 gün vadeli bono ihalesinin, itfa tarihi ise 26 Eylül 2001. Bu ihalede minimum 1.3 katrilyon lira net borçlanma öngörülüyor. Haziranın son ihalesi ise ayın 26’sında yapılacak. Dört ay 133 gün vadeli bono ihalesinin valörü 27 Haziran, itfa tarihi 7 Kasım 2001 olark belirlendi. Hazine bu ihalede net 2.9 katrilyon lira minimum borçlanma hedeflediğini bildirdi. 
     
     Yine tek fiyat sistemi 
     Hazirandaki ihalelerde yine tek fiyat ihale sistemi kullanılacak. Alınabilecek maksimum tutar ise ihalelere gelen net toplam teklifin en fazla yüzde 80’i olacak. Kamu kurumlarına yapılacak ortalamadan satışlar bu limitin dışında tutulacak. Kamu satışları hariç haziranda ortalama ve opsiyon satışı yapılmayacak. 
     
Dış kaynağın 9.6 milyar doları borca      Hazine, uluslararası kuruluşların ekonomik programa desteği çerçevesinde 2001 yılı içerisinde sağlanacak dış kaynağın 9.6 milyar dolar tutarındaki kısmının borçlanmayı kolaylaştırmak amacıyla kullanılmasının öngörüldüğünü açıkladı. Hazine’den yapılan açıklamada, "Bu kaynağın 2.9 milyar dolarlık kısmı haziran ayı içerisinde kullanılacaktır" denildi. Öte yandan Hazine’nin açıklamasında, dün açıklanan haziran ayı ihale programının borç takasından sonra değişebileceği de belirtildi. 
     



 EKONOMİ 






















</TEXT>
</DOC>
