<DOC>
<DOCNO> 31550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur03.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik polisine kızan taksici intihara kalkıştı... 
</HEADLINE>
<TEXT>

     Trafik cezasına tepki gösteren taksici, Kızılay'da intihar girişiminde bulundu. 
     Taksisine aldığı müşterileriyle birlikte seyir halinde bulunan taksici Hüseyin Gedik, Kızılay Meydanı'nda trafik ekiplerince durduruldu. Ceza kesilen ve aracı otoparka çekilen taksici, bunun üzerine sinir krizleri geçirerek, meydandaki Kızılay Binası'na çıktı. Taksici Gedik, ''Yetti artık, bıktım bu cezalardan'', ''Evime ekmek götüremez hale geldim, ölmek istiyorum'' diye bağırmaya başladı. 
     Olay yerine gelen diğer taksiciler de korna çalarak ve slogan atarak meslektaşlarına destek verdiler. Emniyet yetkililerinin ve arkadaşlarının çabasıyla ikna edilen Gedik, intihar girişiminden vazgeçirilerek binadan indirildi. Gedik, ifadesinin alınması için Çankaya Merkez Karakolu'na götürüldü. 
     Bu arada, diğer taksiciler de trafik ekiplerinin keyfi cezalar yazdığını, bu haksız uygulamalardan bıktıklarını dile getirerek, yazılan ceza makbuzlarını gösterdiler. 
     
     






</TEXT>
</DOC>
