<DOC>
<DOCNO> 13971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur03.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Altın Keman" Ali Rıza Gültekin Türkiye'ye geliyor 
</HEADLINE>
<TEXT>

     Müzik yaşamını yıllardır İsviçre'de sürdüren, Orchester Symphonique de Neuchatel Neuchatel Senfoni Orkestrası ikinci başkemancısı Ali Rıza Gültekin, 15 Nisan'da Türk izleyicisiyle buluşacak. 
     Devlet Opera ve Balesi'nin konuğu olarak Türkiye'ye gelecek olan Gültekin, konserde piyanist Maria Rostotski ile birlikte sahne alacak. 
     Konserde, Bela Bartok'un ''1. Rapsodi''si, İlhan Baran'ın ''keman için bir bölümlü sonat''ı, Manuel de Falla'nın ''Yedi İspanyol Şarkısı Suiti''nden bölümler ile Johannes Brahms'ın ''piyano ve keman için 1.sonat''ı seslendirilecek. 
     Ankara Devlet Konservatuvarı'ndaki eğitimi tamamlayan Ali Rıza Gültekin, aldığı davet üzerine İsviçre'ye gitti. 
     Bern Konservatuvarı'nda tanınmış sanatçı Eva Zurbrügg ile çalışan sanatçı, Basel Müzik Akademisi'nde çalışmalarını Hansbeinz Schneeberger ve Alexander van Wijnkoop'un keman sınıflarında sürdürdü. 
     Daha sonra, New York'taki The Mannes College of Music'de Lewis Kaplan'ın keman sınıfında öğrenim gören Gültekin ''professional studies'' diplomasını aldı. 
     Denesz Szigmonti, Valeri Klimov, Aaron Rosand, Eduar Schmieder gibi sanatçıların ustalık sınıflarına da katılan keman sanatçısı, birçok festivalde sahne aldı. Gültekin, bugüne değin Avrupa'nın değişik ülkelerinde ve ABD'de konserler verdi. 
     Sanatçı, halen Orchester Symphonique de Neuchatel'de ikinci başkemancı olarak görev yapıyor. 
     Konserde Gültekin'e eşlik edecek olan Maria Rostotski ise Moskova'da dünyaya geldi. 




</TEXT>
</DOC>
