<DOC>
<DOCNO> 23200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo16.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Samsun'a 'şampiyon' sesleriyle uğurlandı 
</HEADLINE>
<TEXT>

     Lig lideri Fenerbahçe, Samsunspor ile yarın deplasmanda yapacağı sezonun son hafta maçı için bu kente gitti. 
     Son haftaya ezeli rakibi Galatasaray'ın 3 puan ve 3 gol averajıyla önde giren sarı-lacivertli ekibe, Samsunspor maçında şampiyonluk için beraberlik dahi yetiyor. Fenerbahçe, Samsunspor'a yenilmesi durumunda ise, İstanbul'da yapılacak Galatasaray-Trabzonspor maçının sonucunu bekleyecek. 
     Sarı-lacivertli ekipte, Samsun kafilesine kart cezalısı Andersson da alındı. 
     
     Şampiyon tezahüratları 
     Fenerbahçe, Samsun'a taraftarlarının ''şampiyon'' tezahüratlarıyla uğurlandı. 
     Atatürk Havalimanı'na gelen bir grup taraftar, teknik heyet ve futbolcuları alkışlarla karşılayıp, sevgi gösterilerinde bulundular. 
     Teknik direktör Mustafa Denizli'ye ''Büyük Mustafa'', ''Mustafa Denizli, şampiyon yap bizi'' diye tempo tutan taraftarlar, futbolculardan Serhat'ı ise omuzlara aldı. Ellerindeki bayrak ve flamalarla tezahüratlar yapan bir grup taraftar, futbolcu ve teknik heyete çiçek verdi. 
     
     Kıyat, şampiyonluktan emin 
     Fenerbahçe Kulübü Asbaşkanı ve Kulüp Sözcüsü Atilla Kıyat, Samsun'dan şampiyon olarak döneceklerine inançlarının tam olduğunu söyledi. 
     Kıyat, ''Samsun'a en güçlü şampiyon adayı olarak gidiyoruz ve şampiyon olarak döneceğiz'' dedi. 
     Kıyat, ''Buraya kadar gelmiş, bu güçteki Fenerbahçe, bu maçı kendisine sorun etmez'' diye konuştu. 
     
     Muhtemel 11 
     Ligde 5 yıldır hasret kaldığı şampiyonluğa oldukça yaklaşan Fenerbahçe'nin, Samsunspor maçına Rüştü, Zoran Mirkoviç, Misko Mirkoviç, Mustafa Doğan, Lazetiç, Yusuf, Johnson, Rapaiç Ali Güneş , Abdullah, Serhat, Revivo muhtemel 11'iyle çıkması bekleniyor. 
     Samsun 19 Mayıs Stadı'nda saat 19.00'da başlayacak maçı hakem Murat Ilgaz yönetecek. 






</TEXT>
</DOC>
