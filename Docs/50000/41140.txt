<DOC>
<DOCNO> 41140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sonspo05.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü antrenöre göre Eurobasket 2001'in en iyi koçu Aydın Örs... 
</HEADLINE>
<TEXT>

     ABD'nin dünyaca ünlü basketbol antrenörü Dan Peterson, 32. Avrupa Erkekler Basketbol Şampiyonası'nın en iyilerini Türkiye'den seçti. 
     La Gazzetta dello Sport Gazetesi'ne 32. Avrupa Şampiyonası'nı değerlendiren Dan Peterson, ''Hiç kuşku yok ki en iyi maç Türkiye ile Hırvatistan arasındaki karşılaşmaydı. Hırvatistan, büyük bir cehennemde oynadı. Türkiye çok kötü bir başlangıç yaptı ama yerinde değişikliklerle doğru yolu buldu ve olanaksız gibi görünen maçı kazandı'' dedi. 
     1999 yılında yapılan şampiyonada, Saviç ve Sabonis gibi NBA yıldızlarının kendilerini gösteremediğini kaydeden ABD'li antrenör, ''Bu şampiyonada ise Nowitzki, Stojakoviç ve Hidayet Türkoğlu, büyük ruh, oyun ve atakla takımlarına geldiler. Hidayet'e bakmak yeter. Hırvatistan maçında dizinden sakatlandıktan sonra sahaya topallayarak döndü'' yorumunda bulundu. 
     Turnuvanın en iyi antrenörü olarak Aydın Örs'ü gösteren Peterson, özeleştiri de yaparak, ''Büyük bir hatamı düzeltiyorum. Örs'ü televizyonda çok sert olarak eleştirdim. Çok yanlış. Kerem ve Hüseyin'i çok serinkanlılıkla dışarıda bırakıp yerlerine Harun ve Mehmet'i oynattı. Genelde teknik adamlar krizi yinelemek istemediklerinden değişiklik yaparlar ama o ikilinin doğru çarkı bulmasını bekledi. Bir başyapıttı'' ifadesini kullandı. 
     Peterson, Avrupa'nın genç yetenekleri olarak ise Türkiye'den Mehmet, Slovenya'dan Smodis ve Beciroviç, İspanya'dan Gasol ve Navarro, İtalya'dan Pecile ve Rusya'dan Kirilenko'yu gösterdi. 






</TEXT>
</DOC>
