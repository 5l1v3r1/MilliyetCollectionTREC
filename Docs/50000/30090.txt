<DOC>
<DOCNO> 30090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sondun06.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Playboy 70 milyon dolara porno tv kanalı satın alıyor 
</HEADLINE>
<TEXT>

     ''Playboy Enterprises Inc'' şirketi, porno film gösteren üç televizyon kanalını 70 milyon dolara satın alacağını açıkladı. 
     Televizyon istasyonlarından ikisinin kablo yayın yapan ''Hot Zone'' ve ''Hot Network'' olduğu ve kanalların ''Califa Entertainment Group'' adlı şirketten satın alınacakları kaydedildi. 
     ''Califa Entertainment''in, pornografi alanında Playboy'un en büyük rakibi konumundaki ''Vivid Entertainment Group''a ait olduğu ifade ediliyor. 
     Playboy'un ayrıca ''Vivid TV'' adlı üçüncü bir porno kanalını daha satın alacağı belirtildi. Bu kanalın, ''VOD Inc'' adlı şirketten satın alınacağı belirtildi. 
     Playboy, bu yılın başında kendi porno kanalını açmak istemiş ancak ''Vivid'' adlı şirket tarafından ''bu dalda özel yayın hakkı bulunduğu'' gerekçesiyle engellenmişti. 
     Playboy, kanalları satın almak için ödeyeceği 70 milyon dolara ek olarak 12 milyon dolar tutarındaki borcu da üstlenecek. 
     Playboy dergisi 1953 yılında Marylin Monroe'nun çıplak fotoğraflarını yayınlayarak pornografi alanına adım atmıştı. Ancak TV'lerde giderek daha sınırsız çıplaklık yer almaya başlayınca Playboy'un bu daldaki üstünlüğü yok oldu. 
     Porno filmlerin, yapımcı ve yayıncılarına, normal Hollywood filmlerinin yaklaşık iki katı para kazandırdığı belirtiliyor. Para ödeyerek TV'de porno film seyretmek isteyenlerin de, gittikçe daha fazla pornografi talep ettikleri ilgili çevreler tarafından belirtiliyor. 







</TEXT>
</DOC>
