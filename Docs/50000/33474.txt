<DOC>
<DOCNO> 33474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/soneko15.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir avukat, 'Dalgalı Kur Rejimi'ne iptal davası açtı... 
</HEADLINE>
<TEXT>

     Avukat Sedat Vural, Merkez Bankası Başkanlığı'nın ''Dalgalı Kur Rejimi''ne geçiş kararının iptali ve yürütmenin durdurulması istemiyle Danıştay'da dava açtı. 
     Avukat Sedat Vural, Merkez Bankası'nın 19 Şubat 2001 tarihli söz konusu kararının iptali ve yürütmenin durdurulması istemini içeren dava dilekçesini Danıştay Başkanlığı'na verdi. 
     Dalgalı Kuru Rejimi'nin Merkez Bankası Yasası'na aykırı olduğu kaydedilen dilekçede, Merkez Bankası'nın temel amacının fiyat istikrarını sağlamak ve hükümetle birlikte Türk Lirası'nın iç ve dış değerini korumak için gerekli önlemleri almasının yasayla verilen görevleri arasında bulunduğu hatırlatıldı. Dilekçede, yeni kur rejimine geçiş ile birlikte fiyat istikrarının sağlanamadığı, Türk Lirası'nın iç ve dış değerinin korunamadığı savunularak, ''Böyle bir kur rejiminin seçilmesi öncelikle bu rejim kararını alan Merkez Bankası Başkanlığı'nın kendi yasasını açıkça ihlal ettiğini göstermektedir'' denildi. 
     
     'Bağımsızlığa indirilen darbe' 
     Dava konusu karar ile bazı kişi ve kurumların hiçbir emek harcamadan büyük haksız kazanç elde ettiklerini, büyük halk kesiminin ise ciddi şekilde yoksullaştığı belirtilen dilekçede, şu görüşlere yer verildi 
     ''Hele hele gayri yasal bu kararın devlet politikası olarak yürütülmesi yasal yetkisi olmadığı halde ayaklı borsa olarak anılan Tahtakale ile spekülatif amaçlı dış bankaların döviz kurunu belirleyecek ve gerektiğinde oynanacak konuma gelmesi bu gayri yasal kuruluşların bu konuda yasalarca tek yetkili kabul edilen Merkez Bankası yerine geçme gibi bir görüntü yaratmıştır. Bu görüntü veya gerçek devletin varlık ve bağımsızlık inancına indirilen çok ciddi ve tehlikeli bir darbedir.'' 
     Bu durumun Anayasa'daki, Türkiye Cumhuriyeti'nin sosyal bir hukuk devleti olduğu ve devletin temel amaç ve görevlerine ilişkin ilkelerine aykırı olduğu ifade edilen dilekçede, Anayasa Mahkemesi'nin sosyal hukuk devletini, güçsüzleri güçlüler karşısında koruyan devlet olarak tanımladığına işaret edildi. 






</TEXT>
</DOC>
