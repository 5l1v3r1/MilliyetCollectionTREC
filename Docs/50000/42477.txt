<DOC>
<DOCNO> 42477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sonspo06.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular Barcelona maçına hazır... 
</HEADLINE>
<TEXT>

     Fenerbahçeli futbolcular, 18 Eylül Salı günü FC Barcelona ile yapacakları Avrupa Şampiyonlar Ligi maçına hazır olduklarını söylediler. 
     Takım kaptanı Ogün Temizkanoğlu, Yimpaş Yozgatspor maçının geride kaldığını ve FC Barcelona maçını beklediklerini söyledi. Milli futbolcu, ''www.oguntemizkanoğlu.com'' adresli internet sitesinde yaptığı açıklamada, dünkü Yimpaş Yozgatspor maçı ve FC Barcelona karşılaşmasıyla ilgili şu görüşlere yer verdi 
     ''Bizim için gerçekten çok zor geçen bir maç sonrası Yimpaş Yozgatspor'u yendik. Önemli olan 3 puandı ve bunu almayı başardık. Yimpaş Yozgatspor, bize karşı 90 dakika boyunca savunma güvenliğini hiç elden bırakmadı. Hücum ederlerken bile savunmaları kalabalıktı ve bu da golümüzün geç gelmesine neden oldu. Biz hep golü düşündük, bu nedenle bazı dakikalarda savunmada açıklar verdik. Ama bu dakikalarda Rüştü, her zaman olduğu gibi sahneye çıktı ve maça imza atanlar arasına girdi. 
     Şimdi Barcelona'yı bekliyoruz. Geçen hafta Bayer Leverkusen maçının ertelenmesiyle bu maç bizim için Avrupa Şampiyonlar Ligi'nin açılışı olacak. Açılışların her zaman önemli olduğunu söylemişimdir. Gerçekten eğer Barcelona'yı yenersek ki yeneceğimize yürekten inanıyorum, bize büyük moral olacak. Ve o moral ilerleyen döneme de olumlu yansıyacak.'' 
     Fenerbahçe ve milli takımın başarılı kalecisi Rüştü Reçber, ''www.ruşturecber.com'' adresli internet sitesinde yaptığı açıklamada, Yimpaş Yozgatspor maçında zaman zaman gol yollarında zorlandıklarını belirterek, şu görüşlere yer verdi 
     'Yimpaş Yozgatspor maçta gol yememek için çok iyi direndi ama sonradan oyuna giren Ceyhun bizi galibiyete taşıdı. Ancak, Ceyhun'un golünden önce bir kaleci olarak kaçan golleri izlemek beni kahretti. 
     Yimpaş Yozgatspor maçında kalemizi rakibimize karşı kapalı tutmayı hep beraber başardık. Şimdi sırada FC Barcelona olmak üzere diğer maçlar var. Umarım kalemizi kapalı tutmayı yine başarırız. Ve yine umarım ki, atacağımız goller ve alacağımız galibiyetlerle sizleri mutlu ederiz.'' 
     
     Mustafa Doğan "Taraftarları tribüne bekliyoruz" 
     Fenerbahçe'nin başarılı savunma oyuncusu Mustafa Doğan ise ''www.mustafadogan4'' adresli sitesinde yaptığı açıklamada, FC Barcelona maçında taraftarları tribüne beklediğini söyledi. 
     Yimpaş Yozgatspor maçında bir hayli zorlandıklarını anlatan Doğan, sitesinde yaptığı açıklamada şöyle konuştu 
     ''Çok sayıda pozisyon üretmemize rağmen gol yollarında başarılı olamadık ve tek golle 3 puanı aldık. Umarım bundan sonraki maçlarda yakaladığımız fırsatları değerlendiririz. 
     Salı günü Avrupa Şampiyonlar Ligi'nde Barcelona ile yapacağımız maç bizim için gerçekten çok zor olacak. İçimizde Avrupa Şampiyonlar Ligi deneyimi olan oyuncu sayısı oldukça az. Ama hakemin başlama düdüğü sonrası bunun sorun olacağını sanmıyorum. 
     Biz iyi bir takımız. Aynı zamanda büyük bir takımız. Bu tip maçlarda yabancılık çekmeyiz, çekmemeliyiz de. Tüm taraftarlarımızı Barcelona maçında tribünde görmek istiyoruz. Bu yıl tribünlerimizde boşluklar görüyoruz ve buna üzülüyoruz. Ama Barcelona maçı çok farklı. Desteğinizi bizden eksik etmeyin. Unutmayın, biz sizinle daha başarılı oluyoruz.'' 
     
     Serhat "Kimseden korkumuz yok" 
     Fc Barcelona'dan çekinmediklerini belirten Fenerbahçe'nin genç golcüsü Serhat Akın ise, ''www.serhatakin9'' adresli internet sitesinde yaptığı açıklamada, şunları söyledi 
     'Yimpaş Yozgatspor maçını geride bıraktık. 1-0 kazandık, 3 puan bizim oldu. Bu artık geride kaldı. Şimdi önümüzde Barcelona sınavı var. Herkes ne olacak diye sorup duruyor. Ne olacak, elbette kazanacağız. Biz Fenerbahçe olarak hiçbir rakibin isminden korkmuyoruz. Onlar Barcelona ise biz de Fenerbahçe'yiz. Yetmez mi '' 







</TEXT>
</DOC>
