<DOC>
<DOCNO> 31075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/siyaset/siy01.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     Serpil Çevikcan 

Sezer, Süryanilere kilise arıyor      Cumhurbaşkanı Sezer, Başbakan’dan Süryani kilisesi tahsis edilmesini istedi 
     Cumhurbaşkanı Ahmet Necdet Sezer, Başbakan Bülent Ecevit’ten Çankaya Köşkü’ne çıktığı günden bu yana hiçbir özel ricada bulunmamıştı. Ta ki geçen hafta Telekom krizinin patladığı gün, Ecevit’e sunulan bir "rica mektubu"na kadar. Sezer, Başbakan’a özel bir not göndermişti. Sezer, notta Süryaniler için İstanbul’da özel bir kilise tahsis edilmesini istiyordu. Ecevit’in Başbakan Yardımcısı Hüsamettin Özkan’a, Özkan’ın da Başbakanlık Müsteşarı’na gereğinin yapılması için havale ettiği notta Sezer, Mardin ziyareti sırasında Süryani Metropoliti Samuel Aktar ile Deyrulzafaran Manastırı’nda yaptığı görüşmeyi anlatmış ve İstanbul’da özel bir kilisenin mümkünse Süryaniler için tahsis edilmesini istemişti. Ecevit bu ricayla, "Hemen gereği yapılsın. Eğer uygun kilise yoksa, bir bina kiliseye dönüştürülsün" diyerek ilgilendi. 
     
Valiler Bakan Yücelen’le nasıl görüşecek      Ankara, yeni İçişleri Bakanı Rüştü Kazım Yücelen’in valileri onore eden uygulamasını konuşuyor. Kulislere yansıyan bilgilere göre Sadettin Tantan döneminde İstanbul Valisi Erol Çakır’ın İçişleri Bakanlığı Özel Kalemi’nde maruz kaldığı bir muamele, Yücelen’i çileden çıkarmış. Vali Çakır, Bakan’ı ziyaret için geldiği bir gün, Özel Kalem tarafından kapıda uzun süre bekletilmiş. Hatta, "ziyaretiniz 10 dakikayı geçmezse iyi olur" diye de uyarılmış. 
     Bunu duyan Yücelen, valilerle görüşmesinde Özel Kalem’i devreden çıkarmış. Bakan odalarındaki özel bölümün kapısı "çat kapı" giriş için tahsis edilmiş. Artık, Yücelen’in deyimiyle "devleti temsil eden" valiler, bakanın kapısını çalıp, "Biz geldik" diyerek istediği zaman içeri girebilecek. 
     
Dünya Bankası uzmanı nasıl anlaşılır      Ankara’da dilden dile dolaşan bir fıkra var ki, Kemal Derviş’i bile kahkahalarla güldürdüğü söyleniyor 
     ABD’de bir çoban koyunlarını otlatırken, son model bir cip tozu dumana katarak sürüye yaklaşır ve durur. İçinden şık giyimli, çantalı, temiz yüzlü biri iner ve çobana yaklaşır 
     - Süründe kaç koyun olduğunu bilirsem, birini bana verir misin 
     "Nereden bilecek bu apartman çocuğu" diye düşünen çoban, "Tamam" der. 
     Genç adam derhal NASA’yı arar, bulundukları yerin koordinatlarını verir ve uydu aracılığıyla yeterli bilgiyi aldıktan sonra yanıtı söyler 
     - Tam 387 koyun var 
     Gözleri faltaşı gibi açılan çoban bakakalınca, "Yoksa bilemedim mi " der. "Bildin" diyen çoban al koyununu deyip hayvanı verir. 
     Adam hayvanı yükledikten sonra tam gidecekken bu kez çoban seslenir 
     - Ben senin ne iş yaptığını bilirsem, aldığını iade eder misin 
     "Nereden bilecek bu köylü" diye düşünen adam, "Tamam" der. Çobanın yanıtı gecikmez 
     - Sen Dünya Bankası uzmanısın. 
     "İnanmıyorum" diyen adam, "Nereden bildin " diye sorar. 
     - Birincisi hepimizin zaten bildiği şeyleri söylüyorsun. İkincisi çağırmadan geliyorsun. Üçüncüsü de bir koyun ile köpek arasındaki farkı bile bilmiyorsun 
     



 SİYASET 













</TEXT>
</DOC>
