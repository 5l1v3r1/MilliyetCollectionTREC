<DOC>
<DOCNO> 35463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur13.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Başkan Adaylarından Kayalar salona girerken yuh sesleri yükseldi 
</HEADLINE>
<TEXT>

     ANAP 7. Olağan Büyük Kongresi, Divan Başkanlığı'nın oluşturulmasıyla çalışmalarına başladı. 
     ANAP Genel Başkan Yardımcısı Mustafa Taşar, kongrenin açılışında yaptığı konuşmada, ''gökyüzü kadar engin, su kadar berrak, ırmak kadar coşkulu, toprak kadar bereketli'' olduğunu bildirdiği kongrenin açılışını yapmaktan duyduğu mutluluğu dile getirdi. 
     ''İnsan yüreği kadar sıcak, iman kadar güçlü, sevgi kadar büyük, alınteri kadar kutsal'' olarak nitelendirdiği buluşmanın heyecanı içinde olduğunu belirten Taşar, Kongre'de, ''geçmişin mimarı, bugünün şansı ve yarının ümidi'' olarak ANAP'ın geleceğe yönelik projeleri paylaşacağını söyledi. 
     Taşar, hedeflerinin 10 yıl içinde demokrasi ve ekonomideki sorunları çözen, bölgesinde lider bir Türkiye'nin kurmak olduğunu kaydetti. 
     Taşar'ın konuşmasının ardından Divan'ın oluşturulmasına geçildi. Divan Başkanlığı'na, ANAP Genel Başkan Yardımcısı Ersin Taranoğlu ve arkadaşlarının verdiği önergeyle, eski İçişleri Bakanı Ülkü Gökalp Güney seçildi. Divan Başkan yardımcılıklarına Samsun Büyükşehir Belediye Başkanı Yusuf Ziya Yılmaz ve Siirt İl Başkanı Ömer Faruk Sevgili getirildi. 
     Divanın oluşmasının ardından kısa bir konuşma yapan Güney, kongrenin kazanan ve kaybedeninin olmayacağını belirterek, ''Kazanan, ANAP ve Türkiye olacaktır'' dedi. 
     Kongrenin ana temasının, ''birlik ve beraberlik'' olduğunu belirten Güney, kongrenin bir yarış yeri olduğu kadar barış yeri de olduğunu ve aile meclisi havasında ülke sorunlarının kendi vizyonları ve tarih ışığında konuşulacağını kaydetti. 
     
     Kayalar'ın salona girişinde gerginlik yaşandı 
     Güney'in konuşması sırasında, Genel Başkan adaylarından Yozgat Milletvekili Lutfullah Kayalar, beraberinde eşi Demet Kayalar ve bazı delgeler ile birlikte saat 11.45'te salona girdi. 
     Kayalar'ın salona girişi sırasında, bir grubun tezahüratına tepki gösteren Güney, ''yanlış tezahüratın yapıldığı bölümü boşaltacağı'' uyarısında bulundu. Buna tepki göstererek, ''yuh'' çeken grup, Kayalar lehinde tezahüratlarını sürdürdü. Güney, bunun üzerine, ANAP kongrelerinin hiçbirinde ''yuh'' sesi duyulmadığını ve kendilerine bunun yakışmayacağını belirterek, tüm partilere örnek olmaları gerektiğini söyledi. 
     Bu sırada, Kayalar ve Yılmaz taraftarları tezahüratlarını sürdürdü. Salonda kısa süreli yaşanan gerginlik, büyümeden sona erdi. 
     
     Kayalar ile Yılmaz öpüştü 
     Kayalar, salonun ön sırasına gelerek burada oturan bakan ve MKYK üyeleri ile tokalaştı. Daha sonra Yılmaz'ın yanına giden Kayalar önce, Berna Yılmaz ile tokalaştı daha sonra Yılmaz ile öpüştü. Yılmaz'ın Kayalar'ın yanağını okşadığı da görüldü. 
     Bir süre oturacak yer arayan ve ayakta bekleyen Kayalar için ANAP Genel Başkan Yardımcısı Mustafa Taşar yanında yer gösterdi. Kayalar, eşi ile birlikte Taşar'ın yanına oturdu. 
     Kongre'de, Atatürk ve ANAP'ın Kurucu Genel Başkanı Turgut Özal anısına bir dakikalık saygı duruşunun ardından İstiklal Marşı okunarak gündeme geçildi. 
     

</TEXT>
</DOC>
