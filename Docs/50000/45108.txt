<DOC>
<DOCNO> 45108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur07.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"İyi geceler öpücüğü" için İnterstar'a ceza.... 
</HEADLINE>
<TEXT>

     Radyo ve Televizyon Üst Kurulu RTÜK , yatak odasına dönüştürülen stüdyoda, dekolte giysileri içindeki bayan sunucuların izleyicilerle sohbet ettikleri ''İyi Geceler Öpücüğü'' adlı program nedeniyle İnterstar'a bir günlük yayın durdurma cezası verdi. 
     Üst Kurul, ''kamera sende'' bölümünde izleyicilerin telefon komutları ile sunucuların ''vücutlarının cinsel mesaj taşıyan'' yerlerine yakın çekim yaptığı programın, ''genel ahlak, toplum huzuru ve Türk aile yapısına aykırı olduğu'' sonucuna vardı. 
     Üst Kurul, dün yaptığı toplantıda İzleme ve Değerlendirme Dairesi'nin radyo ve televizyon yayınlarına ilişkin raporlarını değerlendirdi. 
     Söz konusu programın, 3984 Sayılı Radyo ve Televizyonların Kuruluş ve Yayınları Hakkında Kanun'un 4. maddesinin ''d'' bendindeki ''Genel ahlak, toplum huzuru ve Türk aile yapısına aykırı'' olduğu sonucuna varan Üst Kurul, İnterstar'a bir günlük yayın durdurma cezası verilmesini kararlaştırdı. 
     İzleme ve Değerlendirme Dairesi'nin programa ilişkin raporunda, Cumartesi günleri yayınlanan programı sunan iki bayanın dekolte giysileri ile yatak odasına dönüştürülmüş stüdyo ortamında gerek telefonla ve gerek internet yoluyla izleyicilerle bağlantı kurarak, aile ilişkilerinden yatakta giyecekleri giysilere, eşlerin ve sevgililerin birbirini aldatıp aldatmadıklarına ilişkin bir dizi konuya değindikleri belirtildi. 
     Programın ''kamera sende'' bölümünde izleyicilerin, telefon komutları ile kameraya yön verdiğinin ifade edildiği raporda, ''Bu bölümde sunucu bayanların vücutlarının cinsel mesaj taşıyan yerlerine yakın çekim yapıldığı izlenmiştir'' denildi. 
     Raporda, programın aile bireylerinin hoşça vakit geçirmelerini ve boş zamanlarını değerlendirmelerini sağlayan unsurlardan uzak olduğuna işaret edilerek, ''Kültürel kazanımlar sağlamaktan ziyade, kültürel yozlaşmalara ve dejenerasyonlara yol açabilecek ögeler taşıdığı, bu yönüyle de aile kurumunu zedeleyici nitelikte olduğu değerlendirilmiştir'' görüşüne yer verildi. 
     Öte yandan, ''ALO RTÜK 178'' servisine ''İyi Geceler Öpücüğü'' programı hakkında şikayet yağdı. Program nedeniyle 15 günde 134 şikayet gelirken, izleyiciler, programın ''cinsel öge içerdiği'', ''sunucuların tavırlarını tasvip etmedikleri'', ''eğitici unsur taşımadığı'' ve ''geleneklere aykırı olduğu'' görüşlerini ifade ettiler. 
     






</TEXT>
</DOC>
