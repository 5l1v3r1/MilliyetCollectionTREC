<DOC>
<DOCNO> 29746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/spor/spo04.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Yiğit baskısı 
</HEADLINE>
<TEXT>

Trabzon Teknik Direktörü Sadi Tekelioğlu, Tamer’in boşluğunu doldurmak için Gaziantepsporlu başarılı futbolcunun bir an önce alınmasını istedi 
     ALMANYA’da yeni sezon hazırlıklarını sürdüren Trabzonspor’da transfer çalışmaları da devam ediyor. Teknik Direktör Sadi Tekelioğlu, Tamer’in Beşiktaş’a satılmasıyla sağ kanatta doğan boşluğu nasıl dolduracağını düşünürken, yönetime de Gaziantepsporlu Hasan Yiğit’in alınması konusundaki baskısını sürdürüyor. 
     BAŞKAN Özkan Sümer’le görüşen Tekelioğlu’nun, "Hasan alınırsa, sorun kalmaz" dediği öğrenildi. Sümer, bu futbolcu ve menajeriyle anlaşırken, Celal Doğan’dan 500 milyar liralık bonservis bedelini düşürmesini talep etti. Bu transferin Ankara’daki geceden toplanan para ve Tamer’in satışından gelecek nakitle çözülmesi bekleniyor. 
     
     Aytaç imzaladı 
     ULAŞ ÖZDEMİR DHA 

     BORDO - Mavili yönetim, Bursaspor ve Erzurumspor’un peşinde koştuğu Ünyesporlu forvet Aytaç Aydemir ile beş yıllık sözleşme imzaladı. Mehmet Ali Yılmaz Tesisleri’nde boş mukaveleye imza atan 18 yaşındaki Aytaç, "Trabzonspor’a gelmekte tereddüt bile etmedim. Burada uzun yıllar top koşturmak istiyorum. Umarım başarılı olurum" diye konuştu. 
     
     Kaleci Murat iddialı 
     TRABZONSPOR’un Çaykur Rize’den transfer ettiği kaleci Murat Yiğiter iddialı konuştu, "Milli Takım’a kadar yükseleceğim" dedi. Genç file bekçisi, "Pecze beni harcadı. Onunla çalışmamak için Rize’yi terkettim. Şimdi Pecze’ye kendimi kanıtlamak için Trabzon forması ile Milli Takım’a kadar yükseleceğim. Metin Aktaş ile aramda tatlı bir rekabet yaşanıyor" açıklamasını yaptı. 
     
Oktay zirvesi      FIFA, Oktay’ın bonservisinin, Trabzonspor ya da Las Palmas’da olup olmadığına yarın karar verecek. Bu karar sonrası genç futbolcu, İtalya’nın Perugia kulübü ile Fenerbahçe veya Beşiktaş arasındaki tercihini kullanacak. 
     



 SPOR 


























</TEXT>
</DOC>
