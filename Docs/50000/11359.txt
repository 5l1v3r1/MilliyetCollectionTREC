<DOC>
<DOCNO> 11359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sonspo07.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakatlanan Serhat idmanı yarım bıraktı 
</HEADLINE>
<TEXT>

     Fenerbahçe, hafta sonunda deplasmanda yapacağı Çaykur Rizespor maçının hazırlıklarını, yaptığı antrenmanla sürdürdü. 
     Samandıra Tesisleri'nde teknik direktör Mustafa Denizli yönetiminde gerçekleştirilen idmanda sarı-lacivertli futbolcular, kanat ortalarından gol çalışması ve yarım alanda taktik çift kale maçı yaptılar. 
     Antrenmana, ülkesinden bugün dönecek olan Johnson, hafif sakatlıkları bulunan Rüştü, Ali Güneş, Mustafa Doğan ve Mirko Mirkoviç katılmayıp salonda çalıştılar. Şut çalışmasında sağ kasığından sakatlanan Serhat, Denizli'den izin alarak çalışmayı yarıda bıraktı. Bu arada Denizli, Yusuf, Revivo ve Ogün ile takımdan ayrı olarak bir süre görüştü. Denizli'nin ayrılmasından sonra, bu 3 futbolcunun kendi aralarında görüşmeyi sürdürdüğü gözlendi. Fenerbahçe, Çaykur Rizespor maçının hazırlıklarını, yarın yapacağı idmanla sürdürecek. 
     Teknik direktör Mustafa Denizli, bugün yapılan antrenman öcesinde futbolcularına röportaj izni verdi. Ancak, medya mensupları futbolcuların istememesi nedeniyle röportaj yapamadılar. 
     Fenerbahçe'nin başarılı orta alan oyuncusu Revivo, şampiyonluk için konuşmanın henüz erken olduğunu söyledi. Antrenman sonrasında basın mensuplarının sorularını yanıtlayan Revivo, ''8 puan öndeyiz. 3 puanlık sistemde bu önemli bir avantaj değil. Şampiyonluk için konuşmak henüz erken. Disiplini bırakmak istemiyoruz. Çaykur Rizespor maçı zor geçecek. Bu maçı kazanıp, avantajlı durumumuzu devam ettirmek istiyoruz'' diye konuştu. 




</TEXT>
</DOC>
