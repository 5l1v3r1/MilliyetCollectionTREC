<DOC>
<DOCNO> 23728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur03.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Destek sadece dar gelirliye" 
</HEADLINE>
<TEXT>

     Devlet Bakanı Kemal Derviş, kıt kaynakları devletin en iyi biçimde kullanması gerektiğini söyledi. 
     Devlet Bakanı Kemal Derviş, Maliye Bakanı Sümer Oral ile Merkez Bankası Sosyal Tesisleri'nde yaklaşık bir saat süren görüşme ardından gazetecilere açıklamalarda bulundu. 
     Kıt kaynakları devletin en iyi biçimde kullanması gerektiğini belirten Bakan Derviş, ''özellikle eğer birisine destek verilecekse, bu desteğin en zor durumda olana, en dar gelirliye gitmesi gerekir. Bu çok önemli'' dedi. Bakan Derviş, şöyle devam etti 
     'Sosyal boyutlu program, sosyal boyutlu ekonomik programın ana dayanağıdır. Desteği herkese, ve üstelik de olmayan bir kaynağı, herkese vermek gibi bir tutum, sadece Türkiye'yi yeniden çok ağır bir bunalıma götürür. Ve bu ağır bunalım da, en başta dar gelirliye darbe vurur. Dar gelirliyi zor duruma düşürür. Dolayısıyla elimizde, devletin elinde, hükümetin elinde bir kaynak varsa, o kaynak ölçüsünde bu desteği en az geliri olan memura, en zor durumda olan işçiye en az toprak sahibi olan çiftçiye vermek gerekiyor.'' 
     Sosyal hedefli, sosyal boyutlu bir politikanın, bir destek politikasının uygulanması gerektiğini ifade eden Bakan Derviş, şunları kaydetti 
     ''Herkese, toprak boyutu ne olursa olsun, geliri ne olursa olsun bütün tüccara, bütün çiftçiye destek diye bir politika, Türkiye'yi ancak iflasa götürür. Bu şekilde olması katiyen mümkün değildir. Bu konuda çalışmalarımız yoğun olarak devam ediyor. Tabiiki mutlaka dar gelirliyi desteklemek gerekiyor. Ama sadece ve sadece dar gelirliyi desteklemek gerekiyor.'' 







</TEXT>
</DOC>
