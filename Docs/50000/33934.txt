<DOC>
<DOCNO> 33934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/yazar/bila.html </URL>
<DATE> 2001/07/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Derviş yemekleri 
</HEADLINE>
<TEXT>

     Devlet Bakanı Kemal Derviş, hafta sonunda Türkiye gelecek olan IMF Başkan Yardımcısı Stanley Fischer'ın bir gününü boş tutmayı planlıyor. Bu boş günde de İstanbul'da çeşitli kesimlerle Fischer'i bir araya getirmeyi düşünüyor. 
     Kahvaltıda, öğle yemeğinde ve akşam yemeğinde işadamı, bankacı, bilim adamı, gazetecilerden oluşan değişik gruplarla Fischer'i tartıştırmayı amaçlıyor. 
     Organizasyonu, Derviş'in yardımcısı Oya Ünlü yürütüyor. 
     Derviş ve Ünlü, Fischer'la üç ayrı grubu bir araya getirmeyi düşünüyorlar. 
     Birinci grupta Türkiye'nin en büyük işadamları yer alıyor. Koç, Sabancı, Doğan, Eczacıbaşı gibi özel sektörün en büyükleri var. Ayrıca TÜSİAD, İTO, İSO, İKV başkanları gibi özel sektör kuruluşlarının yöneticilerinin de davet edilmesi söz konusu. 
     İkinci grupta ise banka sahipleri ve banka yöneticileri var. Türkiye'de "piyasa yapıcı" olarak bilinen 10 - 15 büyük bankanın sahipleri ve üst düzey yöneticileri, Fischer'la bir araya gelecekler. Bankacılık sorunları ve yapısal düzenlemeleri ele alacaklar. 
     Bir diğer grup ise bilim adamları ve gazeteciler olacak. Hem üniversitelerde, hem televizyonlarda görev yapan Asaf Savaş Akad, Deniz Gökçe, Mahfi Eğilmez, Ercan Kumcu, Enis Berberoğlu, Hurşit Güneş gibi isimlerin davet edilmesi düşünülüyor. 
     Her üç grupla yapılacak yemekli toplantıların ortak konusu, işadamları, bankacılar, bilim adamları ve gazetecilerin programa ve IMF'ye nasıl baktıklarının ortaya konulması ve gündemdeki sıcak sorunların tartışılması. Özelikle kur politikası konusunun masaya yatırılması. Amaç, özel sektörün ve bankacılık dünyasının kur politikasıyla ilgili görüşlerinin doğrudan Fischer'a aktarılmasına olanak sağlayacak ortamın yaratılması. 
     Derviş ve Ünlü, bu temasın kurulmasıyla IMF'nin Türk özel sektörü ve bankacılık kesiminin taleplerini daha iyi anlayacağı ve bundan sonraki temaslarda daha kolay bir ortak çalışma ortamı doğacağına inanıyorlar. 
     Derviş ve Ünlü'nün bu girişimi, hükümet tarafından da destekleniyor. Özel sektör ve bankacılar da Fischer'la bir araya gelmenin yararlı olacağına inanıyorlar. 
     Özel sektör yöneticileri şimdiden Fischer'a neler aktarıp, ne önerilerde bulunacakları konusunda çalışmaya başladılar. 
     
     







Sansür bayramı 


Derviş yemekleri 


Tayyip'e soru sormak günah mı .. 


Kira yasası zaten çökmüştü 


Dalgalı istikrarlı 


Yoksulların gözleri 


Bravo komşuya 


"Beşi bir yerde" 


Hortumcuya gün doğdu, yaşasın adalet... 


Mizah üzerine... 


Pişkinsüt fezlekesi 


Uğur Mumcu’dan Soy - sop kredileri’ 


Uygulanacak kanun farklı 


TL ile fazla oynanırsa "dolar"a kaçar 


Mavisine, beyazına, nalına, mıhına 


</TEXT>
</DOC>
