<DOC>
<DOCNO> 17136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/ekonomi/eko05.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford sırrını açıklıyor 
</HEADLINE>
<TEXT>

Ford Motor Co.’nun, Koç Holding’le ortaklaşa kurduğu Ford Otosan fabrikası bugün açılıyor. Ford Motor Co. Başkanı Jack Nasser, fabrikada üretilecek ve bugüne kadar sır gibi saklanan yeni aracının tanıtımını bizzat kendisi yapacak 
     ŞULE YÜCEBIYIK 

     Dünyanın en büyük ikinci otomotiv üreticisi Ford Motor Co. ile Ford Otosan’ın ortak yatırımı olan Ford Otosan fabrikası bugün açılıyor. 
     Gölcük’teki fabrikanın açılışına binlerce Ford Otosan işçisinin yanısıra Başbakan Yardımcısı Mesut Yılmaz, Ford Motor Co. Başkanı Jack Nasser, Koç Holding Yönetim Kurulu Başkanı Rahmi Koç, Ford Otosan Genel Müdürü Mark Shulz ile birçok üst düzey davetli katılacak. 
     Türk otomotiv sektöründe bir defada yapılmış en büyük sanayi yatırımı olarak tarihe geçen fabrikada, 2002 yılından itibaren sadece Türkiye’de üretilecek ve yılda 1 milyar dolarlık ihracat geliri sağlanacak yeni hafif ticari araç üretilecek. 
     Açılışa katılmaya son anda karar veren Ford Başkanı Jack Nasser, bugüne kadar sır gibi saklanan çok amaçlı kullanıma yönelik otomobili ilk kez tanıtacak. 
     Büyük bölümü Avrupa’ya ihraç edilecek olan aracın, Ford’un Avrupa’da bir süredir gerileyen pazar payını yeniden kazandıracağına kesin gözüyle bakılıyor. 
     
     Umut açılışı 
     Açılışı, kriz bunalımını aşmaya çalışan Türk ekonomisi için büyük bir moral kaynağı olan Ford Otosan fabrikası bölgeye de büyük bir dinamizm getirecek. Fabrikanın yıllık 150 bin adetlik üretim kapasitesi bulunuyor. Üretimin yüzde 65’ine yakını ihraç edilecek. 
     Tesis, yan sanayii ile birlikte 20 bin kişiye iş sağlarken, sadece Türkiye’de üretilecek yeni aracın ihracatıyla yılda bir milyar dolar döviz getirecek. 
     Türkiye’nin toplam ihracatının yüzde 3.5’ini karşılayacak olan fabrika 4 bin kişiye istihdam sağlıyor. 
     


 EKONOMİ 

















</TEXT>
</DOC>
