<DOC>
<DOCNO> 9967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/yazar/tamer.html </URL>
<DATE> 2001/03/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Derviş'in bayramı 
</HEADLINE>
<TEXT>

     Şu sıralar kimin yerinde olmak istemezsin diye soracak olursanız, yanıtım hiç tereddütsüz "Kemal Derviş" olur. 
     Medya hücumu karşısında ağzından en sık çıkan cümle "Beni çok fazla önemsiyorsunuz." 
     Tabii değişik versiyonlarla... 
     "Ben neyim ki... Beni fazla önemsiyorsunuz. Oysa basının da büyük önemi var." 
     Veya... 
     "Çok fazla önemsiyorsunuz. Şaşırıp kaldım. Ne olur bize, Türkiye'ye yardım edin..." 
     Derviş her zamanki içtenliğiyle ve sabırla bu işin bir takım oyunu olduğunu, kendisinin de etten kemikten normal bir insan olduğunu anlatmaya çabalıyor. Ama nafile... 
     Neyse ki dün Bankacılık Düzenleme ve Denetlem Kurumu Başkanı Zekeriya Temizel'in istifası imdadına yetişti. Projektörlerin en azından bir bölümü, Derviş'ten Temizel'e çevrildi. 
     Evet Derviş'i medya olarak şaşkına çevirdik, ama onun uyarısını hiç kaale almıyoruz. Ne diyor Derviş 
     "Basının da büyük önemi var". Derviş çok haklı, ama belki biraz fazla nazik Medyanın sadece önemi değil, olayların bu noktaya gelmesinde herhalde sorumluluğu da var 
     Kemal Derviş 2001 yılı Kurban Bayramı'nı hayat boyu unutamayacaktır. Kim bilir bugünlerde kendisinin ayağına basmak isteyenler nasıl fırsat kolluyor, koalisyonun ANAP kanadı, akla gelebilecek hatta gelemeyecek ne biçim ayak oyunları planlıyordur. Basına "şaşırıp kalan" Derviş, Merkez Bankası ve Hazine'nin önüne koyacağı dudak uçuklatıcı rakamları mesela kamu bankalarıyla ilgili görünce sadece şaşırmakla yetinmeyip, muhtemelen donakalacaktır. 
     Yeşilköy Havaalanı'na ayak bastığında "Allah'ın izniyle..." diyordu Derviş. Onun başarısı için "medyanın da izni" gerek galiba... 
     Derviş bizim son şansımız. "Ne olur Türkiye'ye yardımcı olun" diyor. Medya olarak onu biraz rahat bıraksak, galiba en büyük yardımı yapmış olacağız. 
     İyi Bayramlar... 
     
"En büyük reklam İsa"      "İnsanlık tarihinin en büyük reklam kampanyası Hazreti İsa'nınkidir. Bu kampanya evrensel bir slogan attı ortaya "Birbirinizi sevin." Ve eşi bulunmaz, hayranlık oluşturan bir logo simge Haç 
     Hazreti İsa ile reklam ajansı sayabileceğimiz havarileri, her ne kadar gelmiş geçmiş en büyük reklam kampanyasını gerçekleştirdiyseler de, bunu mutluluk satan bir görüntüleme içinde yapmadılar. Tam tersine çarmıha çırılçıplak çivilenmiş bir adam, yamyamlığı çağrıştıran bir yemek, bir günahkar taşlama sahnesi, kucaklanan cüzzamlılar...." 
     Bu cüretkar sözlerin sahibi, çılgın fotoğrafçı Oliviero Toscani'den başkası olabilir mi Toscani'nin kendisi de Benetton'u dünya çapında üne kavuşturan reklam kampanyasında mutluluk satmıyor, acıtan görüntüler sergiliyordu. 
     Bayram tatilinde bu aykırı, biraz küstah ama çok yaratıcı adamın "Reklam bize sırıtan bir leştir" başlığıyla türkçeleştirilen kitabına göz atabilirsiniz. 
     
     





Temizel şoku 


Derviş ve Temizel 


Bizim gözümüz de Derviş’in üzerinde 


Temizel'in istifası ve bindiği dalı kesmek... 


Simülasyon 


AB treni kaçıyor mu 


Dervişmen 


Temizel'i beklerken... 


Vefa ve nankör 


Temizel'i kaçırdılar 


Derviş'in bayramı 


Bayram hazırlığı 


</TEXT>
</DOC>
