<DOC>
<DOCNO> 10806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/guncel/gun08.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıble şaşarsa 
</HEADLINE>
<TEXT>

ÇAPRAZ ATEŞ 
     İHSAN YILMAZ 

     Çarpık yapılaşma etkisini camilerin "kıble"sinde de gösterdi. Harita Mühendisi Hasan Özer’in Ümraniye’de 6 camii üzerinde yaptığı bir araştırmaya göre 2 caminin kıblesinin yanlış yönde olduğu belirlendi. Bu camilerde namaz kılanların aklına ilk gelen soru, "Acaba kıldığımız namazlar kabul oldu mu, bundan sonra ne yapacağız" oldu. Uzmanlar, kıblesi yanlış yönü gösteren camilerde yapılan ibadetle ilgili görüşlerini açıkladı. 
     
     Prof.Dr. Saim Yeprem MÜ İlahiyat Fak. 
Milimetre aranmaz      Kıblesi yanlış olan camilerde kılınan namazların bir sakıncası yok. Türkiye’nin her tarafında kıblelerde 40 dereceye varan sapmalar var. Fıkıhta, genel anlamda umumi yönelim kıble istikametine olduğu takdirde, namazın şartı olan "kıbleye yönelme" gerçekleşmiş oluyor. Sağa, sola 21 derecelik bir açıya kadar tolore ediliyor. İnsanın iki gözünden kıble istikametine çıkan bakış açılarının kesiştiği ortak alanı düşünün. Kabe bu ortak alanda kalıyorsa, kıbleye yönelinmiş olunur. Bu da bizim hesaplarımıza göre 40 dereceye tekabül ediyor. Eğer 40 derecenin üstünde sapma varsa, bu düzeltilmelidir. Milimetrik hesaplar gerekli değil. Bir takım hurafeler var. Bazı bağnaz cemaatler de "Burada kılanan namazın 40 yıl kaza edilmesi gerekir" diyor. Bunlar doğru değil. Yanlış inanışlar. Kılınan namazın kasti bir yanıltma söz konusu değilse, caiz olduğu kesin. 
     
     Mahmut Karakaş İmam 
Kıblesiz olmaz      Kıbleye dönmeden namaz kılınmaz. Kıbleye dönmeden kılınan namaz, namaz değildir. Caiz olmaz, kabul olmaz. Mutlaka kıbleyi araştırmamız, kıbleyi bulmamız lazım. Ondan sonra namaza durabiliriz. Ancak, camilerde kıble yönünde sapmalar olması bana düşük bir ihtimal gibi geliyor. 
     Çünkü camiler yapılırken, kıblelerinin çok ciddiyetle belirlenmesi gerekiyor. Örneğin bizim caminin yapımında, başından bu yana buradayım. Önce pusulalarla kıble belirlendi, sonra çubuklar çakıldı, ondan sonra da bina yapıldı. Camileri yapan, projelerini hazırlayan mimarlar var. Onlar bu işi biliyor. 
     
     Doç. Dr. A. Nedim Serinsi AÜ İlahiyat Fak. 
Namaz kabul olur      Namazı kabul edip etmeme yüce tanrının bileceği bir şey. 30 derece saptı diye insanların ibadetleri boşa gitmez. Bugüne kadar kılınanlara da bir şey olmaz. Onları yüce tanrı tabul eder. İnsanların ibadetleri yüce tanrıyla özel ilişkidir. Yani ibadette muhatap yüce tanrıdır. Kabul edecek de odur. Bilerek yapılmış bir hata değildir. Bilerek yapılsa, dinin bir kuralını ihlal etmiş ve samimiyetsizlik olur. Ayrıca bilimi ilahiyat alanında da kullanmalıyız. Harita mühendisleri Diyanet’e danışmanlık yapmalı. Günün bilimsel verileri kolektif aklın ürünü olarak kullanılırsa birçok soruna çözüm gelir. 
     
     Doç. Dr. Salih Akdemir 
Biz dönmeliyiz      Kur’anı Kerim’de, "Namaz kılarken yüzünüzü Kabe’ye çevirin" diye ayet var. Namaz kılanlar Kur’an ayetine göre, belli bir yere dönmek durumundadır. Bugüne kadar yanlış kılınmışsa bundan sonra düzeltmek gerekir. 
     Kıble’de sapma varsa sağa, sola dönerek bunu düzeltebiliriz. Binayı döndüremezsek bile biz kendimiz döneriz. Zor bir şey değil. Namazlarda böyle bir sapma varsa, o sapma kadar yön değiştirilebilir. 
     


 GÜNCEL 


















</TEXT>
</DOC>
