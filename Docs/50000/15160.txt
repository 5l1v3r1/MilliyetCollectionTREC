<DOC>
<DOCNO> 15160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/dunya/dun04.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD - Çin casus uçak krizi 
</HEADLINE>
<TEXT>
Özür yoksa uçak da yok 
     DIŞ HABERLER SERVİSİ 

     Çin Hava Kuvvetleri’ne ait bir savaş jetinin geçtiğimiz pazar günü Güney Çin Denizi üzerinde bir Amerikan casus uçağına çarpmasıyla başlayan Pekin - Washington krizinin çözümü "özür"e takıldı. Çin Başbakan Yardımcısı Qian Qichen, ABD Dışişleri Bakanı Colin Powell’a bir mektup göndererek, krizin çözümü açısından Washington’un özür dilemesinin "olağanüstü önem taşıdığını" söyledi. ABD ise "üzüntülerini" dile getirmekle beraber özür dilemeye yanaşmıyor. 
     1 Nisan günü patlak veren kriz, Güney Çin Denizi üzerinde uçan EP - 3 tipi Amerikan casus uçağının Çin Hava Kuvvetleri’ne ait iki F - 8 savaş uçağının tacizine uğramasıyla başlamıştı. Casus uçağıyla çarpışan jetlerden biri düşmüş, paraşütle atladığı bildirilen pilot kaybolmuştu. Çarpışma sırasında burun ve pervanelerinden yara alan casus uçağı da Çin’in Haynan adasındaki askeri üsse zorunlu iniş yapmıştı. 
     
Krizin çözümü inada bindi      Çin, ABD’nin itirazlarına rağmen son derece gizli bilgiler taşıdığı belirtilen uçağı incelediği gibi, uçağın 24 kişilik personelini de gizli bir yerde tutmaya devam ediyor ve ancak ABD’nin resmen özür dilemesi halinde "eve göndereceğini" ifade ediyor. Bu çerçevede Amerikalılarla Çinliler arasında yürütülen müzakereler, çarpışmadan kimin sorumlu olduğunun belirlenmesine ve Amerika’nın "özrü"nde takılmış durumda. 
     


 DÜNYA 













</TEXT>
</DOC>
