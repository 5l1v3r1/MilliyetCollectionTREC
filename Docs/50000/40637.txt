<DOC>
<DOCNO> 40637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/soneko18.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Sektör Kurulu toplantılarına devam ediyor 
</HEADLINE>
<TEXT>

     Türkiye Odalar ve Borsalar Birliği TOBB reel sektörün sorunlarını tartışmak amacıyla başlattığı toplantılarına, Makine-İmalat ile Deri ve Çimento Sektör Kurulu toplantıları ile devam ediyor. 
     TOBB Birlik Merkezi'nde 14.05'de başlayan toplantılara, Ekonomiden Sorumlu Devlet Bakanı Kemal Derviş, Çevre Bakanı Fevzi Aytekin, Enerji ve Tabii Kaynaklar Müsteşarı Yurdakul Yiğitgüden, Sanayi ve Ticaret Bakanlığı Müsteşarı Adem Şahin, Maliye Bakanlığı Gelirler Genel Müdürü katılıyor. 
     Üç sektör kurulu toplantısının ara verilmeden gerçekleştirileceği toplantılarda, 3 sektöre ilişkin ayrı ayrı hazırlanan birer rapor sunuldu. 
     TOBB Deri Sektör Kurulu tarafından hazırlanan raporda, Türk deri sektörünün ülke ekonomisi içinde önemli bir yere sahip olduğu, deri ve deri ürünleri sektörünün toplam imalat sanayii üretimi içinde ortalama yüzde 2.3'lük paya, toplam ülke istihdamı içinde de yüzde 1.5'luk paya sahip olduğu belirtildi. 
     Söz konusu sektörün ülke ekonomisine katkı açısından 10. büyük sanayi sektörü konumunda olduğu vurgulanan raporda, deri sektörünün toplam ihracat içerisindeki yüzde 2'lik pay ile önemli ihracat sektörleri arasında bulunduğu belirtildi. 
     Bavul ihracatı kapsamında yapılan deri ürünleri dış satımı göz önüne alındığında ise deri ürünleri ihracatının genel ihracat içindeki payının yüzde 10 civarına yükseldiği belirtilen raporda, 2000 yılı deri ürünleri ihracatının 554 milyon dolar olduğu ifade edildi. Deri sektörü ihracat performansının resmi ihracat rakamının 4 katı düzeyinde yaklaşık 3-3.5 milyar dolar düzeyindeki bavul ihracatına dayandığı da belirtilen raporda, Türk deri sektörünün katma değeri yüksek nihai mallar ihracat eden bir sektör olduğu kaydedildi. 
     Raporda, deri sektörünün sorunlarına da yer verilirken, bu sorunların çözümleri konusuna da dikkat çekildi. Devalüasyonun neden olduğu sorunların çözümlenmesi istenilen raporda, Türk deri sektörünün darboğazdan kurtulabilmesi için Eximbank kredilerinin yeniden düzenlenmesi, sektörün hammadde finansmanını sağlayan kredili ithalattaki KKDF kesintisinin kaldırılması da talepler arasında yer aldı. İstihdam teşviğinin hem sektörün kayıtlı çalışmasının sağlanması, hem de üretim maliyetlerinin düşürülmesi açısından acilen yürürlüğe konulması ifade edilen raporda, kayıtsız çalışmayı teşvik edecek olan SSK primlerinin yükseltilmesi kararının geri alınması, dahilde işleme rejiminde yaşanan sorunların da çözüm beklediği belirtildi. 
     TOBB'un sektör kurulu toplantısında katılımcılara sunulan TOBB Makine-İmalat Sanayi Sektör Kurulu raporunda ise makine ihracatının 2000 yılında Türkiye'nin toplam ihracatının yüzde 5'ini oluşturduğu, 2001 yılının ilk 5 ayı sonunda ise bunun yüzde 5.5'e çıktığı belirtildi. 
     2001 yılı sonunda bu artışın yüzde 6'lar düzeyinde olacağı ifade edilen raporda, 2000 yılı kesin verilerine göre makine imalat sektörünün ihracatını yüzde 9.6 arttırılarak 1 milyar 393.8 milyon dolara yükselttiği, toplam ülke ihracatının geçtiğimiz yıl yüzde 2.8'lik artış gösterdiği gözönünde tutulduğunda ise bu sektörde ileriye umutla bakılabildiği belirtildi. Raporda, genel ekonomik durumla ilgili sorunlar ve önerilere de yer verilirken, askeri ve sivil yatırımlarla ilgili ihalelerde Off-Set uygulaması konusunda Dış Ticaret Müsteşarlığı'nın çalışmasına rağmen bugüne kadar önemli bir gelişme sağlanamadığı belirtildi. 
     Finansman maliyetlerinin rekabetçi sınırlara çekilmesi için Eximbank kredileri prosedürünün kolaylaştırılması, kredilendirme işlemlerinin özel bankalar aracılığı ile yapılarak, küçük işletmelere yönlendirilmesi, uzun vadeli proje kredilerinin devreye sokulması, ihracat sayılan satış ve teslimlerin de kredilendirmeye tabi tutulması istendi. Makine sektörünün talepleri arasında ihracat dokümantasyonunda ve dahilde işleme belgesi uygulamasında AB mevzuatına uyum sağlanması, dış kredili yatırımlarda makine teçhizata yerli katkı oranlarının şartnamelere konulması, serbest bölgelerden Türkiye'ye yapılan ithalattan doğan gelirlerden mutlaka vergi alınması da yer aldı. 







</TEXT>
</DOC>
