<DOC>
<DOCNO> 48847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/ekonomi/eko03.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İhaleyi liderler çözecek 
</HEADLINE>
<TEXT>

Devlet Bakanı Derviş ile Bayındırlık Bakanı Akcan arasında, İhale Yasası’nın yürürlük tarihi ile ilgili anlaşmazlıkta son kararı liderleri verecek. Tasarı, pazartesi günü Bakanlar Kurulu’nda görüşülecek 
     ANKARA Milliyet 

     İhale Yasa Tasarısı ile ilgili düğümü liderler çözecek. Dün yasa tasarısını tanıtmak üzere bir basın toplantısı düzenleyen Bayındırlık Bakanı Abdülkadir Akcan, taslağın büyük ihtimalle pazartesi imzaya açılıp, çarşamba günkü Bakanlar Kurulu toplantısından sonra Meclis’e sevk edileceğini söyledi. 
     Tasarının, IMF veya Dünya Bankası ile ilişkiler sonunda öngörülmüş bir kanun tasarısı olmadığını belirten Akcan, "Bu tasarı olsa olsa AB ile uyum yasaları kapsamında mütalaa edilebilir. AB’ye 2001 yılı içinde çıkarılması taahhüt edilmiştir. Sonuç itibarıyla bu tasarı IMF’nin bir dayatması değil. Bu tasarıyı birilerinin ifade ettiği gibi 15 Ekim’de kanunlaştırmak veya Meclis’e sevk etmek gibi bir zorunluluk yok. Kanunun 2001 içinde sunulması öngörüldü. Bu sürenin bitimine daha iki ay var. Meclis, gece gündüz çalışarak 70 maddeyi yasalaştırır" dedi. 
     
     Derviş’e telefon 
     İhale Yasası’nın 2002 yılında çıkması gerektiğini belirten Devlet Bakanı Kemal Derviş’e, konu ile ilgili açıklamasından sonra telefon ettiğini belirten Bayındırlık Bakanı Akcan, "Derviş, 2004’e sarkar diyormuş. Maliye Bakanı’na sordum. O da bunun nedenini bilmiyormuş. Önceki akşam bir telefon görüşmesi yaptık. Kendisi 2004 yılı için Beni bu doğurultuda bilgilendirdiler’ dedi. Ben de o zaman kendisini bilgilendirenlere bir kez daha sormasını söyledim" dedi. Derviş’in bilgiyi kaynağından almadan başka kaynaklara başvurduğunu söyleyen Akcan, "Bu doğrultuda dün yaptığım açıklama sitem olarak kabul edilebilir" dedi. 
     
     Tarih net değil 
     Kanunun yürürlüğe girme tarihi konusunda net bir bilgi vermeyen Akcan, bunun Bakanlar Kurulu’nda kararlaştırılacağını belirtti. Akcan, "Burada söz konusu olan 2287 sayılı yasada birkaç madde değişikliği değil. 70 maddeden oluşuyor. Bu nedenle 12 yönetmeliğin de değişmesi gerekiyor. Eğer bir komisyon yönetmelikleri değiştirirse en az 12 hafta sürer. 12 farklı komisyon kurulursa daha kısa sürer" dedi. 
     
Başbakandan ihale fırçası      Başbakan Bülent Ecevit, yeni bir gerginliğe yol açmasından endişe ettiği İhale Yasası ile ilgili olarak bakanları uyardı. Ecevit "Sayın bakanlarımız da tartışmalarını basın önünde yapmazlarsa daha iyi olur" dedi. DSP Grubu’nda yaptığı konuşmada, "Bu sabah yine kriz sesleriyle’ uyandık" diyen Ecevit, "Sorun neymiş ki Bakanlarımız arasında bir yasa tasarısının zamanlamasıyla ilgili bir tartışma olmuş. Basın elbette eleştirme görevini yerine getirebilir. Ama lütfen her tartışmaya kriz’ sıfatı yapıştırılmasın. Yoksa ekonomi esenliğe çıkarılamaz. Tabii sayın bakanlarımız da tartışmalarını basın önünde yapmazlarsa daha iyi olur" dedi. 
     

</TEXT>
</DOC>
