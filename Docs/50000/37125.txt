<DOC>
<DOCNO> 37125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur18.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni partinin kurulması ile mecliste oda sıkıntısı başlayacak 
</HEADLINE>
<TEXT>

     Türkiye Büyük Millet Meclisi yarın gerçekleşecek katılımlarla grup kuracak olan Adalet ve Kalkınma Partisi'ni bekliyor. 
     FP'nin kapatılmasından sonra bağımsız kalan milletvekillerinden bir bölümü ile bazı bağımsızların yarın katılması beklenen Adalet ve Kalkınma Partisi, TBMM'de grubu bulunan 6'ncı parti olacak. 
     TBMM Başkanlığı, yeni grubun kurulmasının ardından partilerin temsil oranlarını esas alarak Başkanlık Divanı ve komisyonlardaki dağılımı yeniden belirleyecek. Belirlenen sayıya göre ortaya çıkan yeni dağılım Danışma Kurulu'na bildirilecek. 
     Danışma Kurulu, içtüzüğün verdiği olanaktan yararlanarak katip üyelerin veya idare amirlerinin sayısını arttırabilecek. 4 olan TBMM Başkanvekillikleri en fazla milletvekiline sahip partiden başlanarak sıra ile dağıtılacak. Başkanlık Divanı için yeni yasama yılının başlamasının hemen ardından Genel Kurul tarafından seçim yapılacak. Gruplar, kendilerine düşen yerler için adaylarını gösterecek. Bu adayları gösteren liste Genel Kurul'da işaret oyuyla oylanarak, seçim gerçekleştirilecek. 
     FP'nin kapatılmasıyla ortaya çıkan yeni tablo, partilerin grup toplantı gün ve saatlerinin de yeniden belirlenmesine neden olacak. Meclis'teki üç grup toplantı salonunun bulunması nedeniyle partiler haftanın ilk günleri yapmayı tercih ettikleri grup toplantılarını hafta içine yaymak zorunda kalıyorlardı. Grup sayısının artmasıyla bu sıkıntı daha da çoğalacak. 
     
     Oda sıkıntısı 
     Bu arada, Meclis'te oda sıkıntısı yaşanıyor. FP'nin kapatılmasının ardından kurulan Saadet Partisi'ne, bu partinin kullandığı odalar verilmişti. Adalet ve Kalkınma Partisi'ne de bu koridordaki diğer odaların verilmesinin sorun yaratıp yaratmayacağı, Meclis yönetiminde terüddütlere yol açıyor. Meclis yönetiminin öncelikle iki partinin aynı koridorda yan yana bulunan odaları gruplara önermesi, ancak anlaşma sağlanamaması halinde, Saadet Partisi'nin grup odalarının bulunduğu ikinci katın sol kanadındaki en uçta bulunan komisyon odalarının, Adalet ve Kalkınma Partisi'ne verilmesi bekleniyor. TBMM Başkanı Ömer İzgi'nin iki grubun yöneticileri ile yapacağı görüşmelerden sonra oda dağılımı kesinleşecek. 







</TEXT>
</DOC>
