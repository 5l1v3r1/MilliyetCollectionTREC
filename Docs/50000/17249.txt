<DOC>
<DOCNO> 17249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/soneko13.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme doların kurunu 694 bin lira olarak belirledi 
</HEADLINE>
<TEXT>

     Ankara Tüketici Mahkemesi, dolar ödemeli tüketici kredisi davasında, ihtiyati tedbir kararı verdi. 
     Tüketici Hakları Derneği Avukatı Songül Ercan'ın S. Selhan Akçay adlı vatandaş adına açtığı pilot davaya bakan Ankara Tüketici Mahkemesi, dolar kurunu 694 bin lira olarak belirlerken, dava sonuçlanana kadar Akçay'ın taksitlerini kriz öncesi kurdan ödemesini kararlaştırdı. 
     Tüketici Hakları Derneği Genel Başkanı Turhan Çakar, haklarını yasal yollardan aramak isteyen tüketicilere dernek olarak yardımcı olacaklarını bildirdi. 
     Tüketici Hakları Derneği'nden yapılan açıklamaya göre, Avukat Ercan tarafından açılan davada, Akçay'ın Etibank'tan 36 ay vade ile aldığı tüketici kredisinin aylık taksidi olan 655 doların Türk Lirası karşılığı değerinin, kriz nedeniyle aşırı yükselmesinden dolayı ihtiyati tedbir kararı istendi. 
     Dava dilekçesinde, son ekonomik kriz nedeniyle dolar kurunun yükselmesiyle Akçay'ın ödeme güçlüğü içine düştüğü ve ''mücbir sebeplerin mevcut olduğuna'' dikkat çekilerek, uyarlama işlemi yapılması ve dava sonuçlanıncaya kadar da eski kur üzerinden ihtiyati tedbir kararı verilmesi talep edildi. 
     Ankara Tüketici Mahkemesi ise talebi yerinde görerek, dava sonuçlanıncaya kadar ihtiyati tedbir kararı verdi. Mahkeme yargıcı Turgut Kotan, 21 Şubat 2001 tarihinde 1 ABD Doları'nın efektif satış kurunun 694 bin lira iken, 2 Şubat 2001 tarihi itibariyle 1 milyon 300 bin liraya yükseldiği gerekçesiyle, ''655 dolar değerindeki senetlerin ödenmesinde, kriz öncesi 21 Şubat 2001 tarihindeki Amerikan Doları'nın Türk Lirası karşılığı olan kur değeri 694 bin liranın, aylık yüzde 10 artış oranı da uygulanarak ödemelerin yapılması yönünde ihtiyati tedbir kararı'' konulmasına karar verdi. 
     S. Selhan Akçay adlı vatandaşın, Sabah Otomobil A.Ş. kampanyasından aldığı Hyundai marka minibüs için Etibank A.Ş'den almış olduğu tüketici kredisine aylık 655 dolar taksit ödemekte olduğu, ancak son krizle birlikte ödeme güçlüğü içerisine düştüğü belirtildi. 
     Bu arada Tüketici Hakları Derneği Genel Başkanı Turhan Çakar da konu ile ilgili olarak yaptığı açıklamada, ekonomik krizin faturası altında ezilen tüketicilerin bir de ağır kredi yüküyle mağdur edildiğini, bu durumdaki tüketicilerin haklarını yasal yollardan aramalarını, Tüketici Hakları Derneği'nin de bu konuda tüketicilere yardımcı olacağını bildirdi. 
     




</TEXT>
</DOC>
