<DOC>
<DOCNO> 28820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/guncel/gun11.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Deniz keyfinin acı bilançosu 
     İSTANBUL Milliyet 

     İstanbul'da, hafta sonu denize giren sekiz kişi boğularak öldü. Şile'de Hasan Bayraktar 19 kıyıdan uzaklaşınca geri dönemedi. Aynı yerde birkaç saat sonra Atakan Demircan 14 boğuldu. Eşek Adası’ndan denize giren Mustafa Coşkun kaybolurken, Mihriban Büke 15 , Özden Yalın 23 , Mahmut Akyel 17 ve Recep Sincanlı da 53 boğularak can verdi. Ağaçlı Köyü civarında denize giren Fikriye Balıkçı 11 kayboldu. 
     
     Bomba ihbarı rötar yaptırdı 
     SİNAN TOROS İstanbul 

     Türk Hava Yolları'nın THY New York - İstanbul seferini yapacak Airbus 340 tipi yolcu uçağına hareketinden bir süre önce bomba ihbarı yapıldı. JFK Havalimanı'nda 271 yolcunun indirilmesinden sonra yapılan kontrolde bomba izine rastlanmadı. Uçak İstanbul’a 4 saatlik rötarla geldi. 
     
     Erkin Koray’ı soydular 
     CEM KAYTAN Muğla DHA 

     Türk rock müziğinin ünlü ismi Erkin Koray'ın para ve eşyaları, Muğla'da kaldığı otelde çalındı. Muğla'ya kızı Damla Koray ile gelen Erkin Koray, cumartesi akşamı Mobolla Cafe'de konser verdi. Konserden sonra Yücelen Otel'e giden Koray, saat 05.30'da odasına çıkıp uyudu. Koray ertesi gün uyandığında, cep telefonu, altın künye, yüzük ve 200 milyon lirasının çalındığını fark ederek, polise başvurdu. 
     
     Acemi oduncu kendini kesti 
     Samsun'un Asarcık ilçesinde Rıfat Emek 36 , ağaç kesmek isterken bir anlık dalgınlıkla baltayı kafasına vurunca hastanelik oldu. Gökköy'ün Cincioğlu mahallesinde oturduğu öğrenilen Emek, Samsun Devlet Hastanesi'ne kaldırıldı. Emek’in durumunun ciddi olduğu öğrenildi. 
     
     Sefa Sirmen Aday ol diyorlar 
     HELİN ÖZMEN Ankara 

     CHP’li İzmit Belediye Başkanı Sefa Sirmen, hafta sonu yapılacak CHP'nin olağan kurultayında genel başkan adayı olması için üzerinde büyük baskı olduğunu söyledi. Belediye başkanları ve il başkanlarının "aday ol" baskısına yanıt vermeyeceğini dile getiren Sirmen, Deniz Baykal'ın halkın güvenini sarstığını ve artık yeni isimlere destek verilmesi gerektiğini söyledi. 
     
     CHP’den yeni dergi Platform 
     Kurultaya hazırlanan CHP yönetimi, Platform adıyla yeni bir dergi yayımlamaya başladı. Genel Başkan Deniz Baykal'ın başyazısını yazdığı dergide, CHP'nin geliştirdiği yeni projeler ile partinin çeşitli konulardaki görüşlerine yer veriliyor. Derginin CHP Bilim Yönetim Kültür Platformu'nun çalışmalarını da yansıtacağı kaydedildi. 
     
     Tıp dünyasında sürpriz transfer 
     İSTANBUL Milliyet 

     Türkiye'nin ünlü kalp damar cerrahisi uzmanlarından Prof. Dr. Bingür Sönmez ve ekibi, sürpriz bir transfere imza attı. 1997'den beri Kalp Cerrahisi Bölüm Başkanlığı'nı yürüten Sönmez, Florence Nightingale Hastanesi'nden çalışma arkadaşlarıyla birlikte İstanbul Memorial'a transfer oldu. Erişkin Kalp ve Damar Cerrahisi Bölüm Başkanlığı'na getirilen Sönmez'in transferi, "sürpriz" olarak nitelendirildi. 
     



 GÜNCEL 

















</TEXT>
</DOC>
