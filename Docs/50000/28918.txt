<DOC>
<DOCNO> 28918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/soneko18.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Hububat ödemeleri bütçeye tek kuruş yük getirmiyor" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, hububat ödemelerinin bütçeye tek kuruş yük getirmediğini bildirdi. 
     Gökalp, yaptığı yazılı açıklamada, hububat fiyatları ve ödemeleri konusunda basında yanlış değerlendirmeler yapıldığını ifade etti. 
     Bakan Gökalp, bu yılki hububat ödemeleri için 450 trilyon liralık kaynak kullanılmasının beklendiğini belirterek, bu kaynağın bir kısmının Toprak Mahsulleri Ofisi'nin TMO kendi kaynaklarından, bir kısmının da TMO tarafından yurtdışı piyasalardan temin edilerek karşılanacağını hatırlattı. 
     TMO tarafından bugüne kadar 450 bin ton hububat alındığını belirten Bakan Gökalp, bu alımların karşılığı olan 50 trilyon 26 milyar liranın çiftçiye peşin ödendiğini kaydetti. 
     
     Tarım ve Köyişleri Bakanı Hüsnü Yusuf Gökalp, 2001-2002 dönemi hububat destekleme alımı çerçevesinde TMO tarafından yaklaşık 3.5 milyon ton hububat alımı beklendiğini vurgulayarak, şunları kaydetti 
     ''Bu alımlar karşılığında yaklaşık 450 trilyon lira ödeme yapılacak. Bu rakamın bir kısmı TMO'nun kendi kaynaklarından, kalanı ise yurtdışı piyasalardan temin edilecek, TMO'nun yurtdışı piyasalardan sağlayacağı kaynağın hububat satış programı sonucunda ilgili yerlere ödenmek üzere gerekli programları da yapılmıştır. 
     Bu yılki hububat ödemeleri için bütçeden tek kuruş çıkmayacaktır. İşçiye ve hububata verilen zamlardan dolayı piyasalarda fiyat ayarlamaları yapıldığı yönündeki haberler gerçeği yansıtmamaktadır. Yapılan zamların ve getirileceği ifade edilen vergilerin hububatla bir ilgisi yoktur.'' 
     Bakan Gökalp, TMO'nun son 2 yıldır kar eden bir kuruluş haline getirildiğini ifade ederek, daha önceki yıllarda 1 milyar dolarlarda seyreden görev zararlarının uyguladıkları politikalar sonucunda 2000 yılında 500 milyon dolar seviyesine düşürüldüğünü kaydetti. 
     Gökalp, geçen yılki alımlardan çiftçi, tüccar, sanayici ve tüketicilerin memnun olduğunu ve bu memnuniyetin bu yıl da devam ettiğini bildirdi. 






</TEXT>
</DOC>
