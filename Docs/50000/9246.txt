<DOC>
<DOCNO> 9246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sontur09.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan "Operasyondan önce 3 milyon dolar kime satıldı " 
</HEADLINE>
<TEXT>

     FP Genel Başkanı Recai Kutan, dalgalı kur sistemine geçilmesi kararının alınmasından birkaç saat önce Merkez Bankası'nca 3 milyar 112 milyon dolarlık satış yapıldığını bildirerek, bu satışın kime yapıldığının açıklanmasını istedi. 
     Kutan, partisinin TBMM Grup toplantısında yaptığı konuşmada, geçen haftaki MGK toplantısından sonra Başbakan Bülent Ecevit'in, Cumhurbaşkanı Ahmet Necdet Sezer hakkında ''böyle küstahlık görmedim'' dediğini bildirdi. Bu zamana kadar Cumhurbaşkanları için ilk defa böylesine saygısız ifadelere rastladığını ifade eden Kutan, 28 Şubat 1997 tarihinde yapılan ve çok sert geçen MGK toplantısından sonra bile böyle açıklamalar yapılmadığını, hatta o günkü Başbakan Necmettin Erbakan'ın, yüzünden tebessümü eksiltmediğini anlattı. 
     FP Genel Başkanı Kutan, Ecevit hükümetinin uyguladığı istikrar programının, bu tartışmalardan sonra çöktüğünü, üç yıl uygulanacak denilen sabit kur sisteminden vazgeçildiğini bildirerek, ''dalgalı kur sistemine geçmek, bu programın iflasıdır'' dedi. 




</TEXT>
</DOC>
