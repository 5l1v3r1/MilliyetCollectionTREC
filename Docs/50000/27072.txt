<DOC>
<DOCNO> 27072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sonspo17.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Bild Gazetesi "Veit ne kadar karaktersiz bir futbolcu " 
</HEADLINE>
<TEXT>

     Alman Bild gazetesi, Beşiktaş'a transfer olan Sixten Veit'ın futboldaki karaktersizliğe yeni bir örnek olduğunu yazdı. 
     Gazete, ''Veit, ne kadar karaktersiz bir futbolcu '' başlığıyla verdiği haberde, daha önce Cottbus takımında imza atan 31 yaşındaki Veit'ın, fikir değiştirerek Beşiktaş'a geçtiğini ve 2 yıllık sözleşme yaptığını hatırlattı. 
     Cottbus takımının yöneticisi Klaus Stabach'ın sözlerine yer veren gazete, Stabach'ın, ''Bu meslekte artık söz geçerli değil. Hepimiz çok şaşırdık. Tabii ki, şikayet etmeyi düşündük. Bunun için de FIFA'yı devreye sokmamız gerekiyordu. Türklerin tutumu da bilinmez. Aylarca süren davalar genelde bir şey getirmiyor'' şeklindeki açıklamasını aktardı. 
     Bild gazetesi, Veit'ın ''Christoph Daum'un yönetimi altında oynayacağıma ve Türkiye'ye gideceğime seviniyorum. Hedefimiz şampiyon olmak. Daum'un yönetimi altında 1995 yılında Beşiktaş'la birlikte şampiyon olan dostum Jolly Sverisson gibi'' şeklinde konuştuğunu yazdı. 
     Veit ile ilgili gelişmelere de yer veren gazete, geçen Cuma günü Veit'ın Daum'dan cevap beklediğini ancak herhangi bir cevap gelmeyince Cottbus'un hazırladığı sözleşmeye imza attığını, ancak bunu kulübe göndermediğini belirtti. 
     Bild gazetesi, Stabach'ın Cumartesi günü, Veit ile görüştüğünü ve kendisinin Cottbus'a geleceğinden emin olduğunu açıkladığını, Veit'ın da Pazar günü ''İstanbul'u eledim. Cottbus'a seviniyorum'' şeklinde konuştuğunu hatırlattı. 
     Veit'ın danışmanı Jörg Neubauer'in, sözleşmeyi Pazartesi günü Cottbus takımına faksladığını, Veit'ın da tatil yapmak amacıyla Türkiye'ye gittiğini belirten gazete, Beşiktaş'ın Veit'a yılda 400 bin mark net ücret teklif ettiğini, Alman futbolcunun da dün Stabach'ı arayarak, ''Üzgünüm ama kalbim İstanbul'a git diyor'' şeklinde konuştuğunu yazdı. 






</TEXT>
</DOC>
