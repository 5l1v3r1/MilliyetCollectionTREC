<DOC>
<DOCNO> 3867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/yazar/kohen.html </URL>
<DATE> 2001/01/25/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yolsuzluk, tam yol 
</HEADLINE>
<TEXT>

     Türkiye'deki yolsuzluk olayları ile ilgili bir yazısında "New York Times" gazetesinin İstanbul muhabiri Douglas Frantz şöyle diyor "Bugünlerde Türkiye'de cereyan etmekte olan iki düzineye yakın yolsuzluk soruşturmasının hesabını tutmak için, bir kayıt cetveline ihtiyaç var. Neyse ki, resmi makamlar her soruşturma operasyonuna vurucu bir isim koymuşlar"... 
     Aslında sadece Türkiye için değil, pek çok ülke için böyle bir "kayıt cetveli"ne gerek var şu sırada. 
     Bir kere, yolsuzluklara sahne olmayan bir ülke var mı dünyada Bugünlerde Filipinler'den Fransa'ya, Çin'den Peru'ya, Rusya'dan Endonezya'ya kadar pek çok ülke, çeşitli yolsuzluk olayları ile çalkalanıyor. 
     Öylesine kabarık bir kayıt listesi ile, yolsuzluklar dünya çapında "tam yol" gidiyor .. 
     
     YOLSUZLUKLARIN, tabir yerinde ise, dini imanı yok. Fransa, İngiltere, Japonya gibi ekonomileri gelişmiş ülkelerde de oluyor Filipinler, Peru, Endonezya gibi gelişme halindeki ülkelerde de. Tabii bu olaylar "ileri ülkeler"de daha az "geri ülkeler"de daha çok görülüyor... Yolsuzluk sadece "büyükler"in, yani başkanların, başbakanların, bakanların harcı değil Bu, küçük memurlara kadar uzanıyor... Yolsuzluklarla ülkenin rejimi arasında bir bağlantı var Şeffaflığın hüküm sürdüğü ülkelerde yolsuzlukların ortaya çıkması daha kolay oluyor. Bu, diktatörlüklerde yolsuzluk hiç olmuyor anlamına gelmiyor tabii. Ne var ki, bu ülkelerde dahi kirli çamaşırlar eninde sonunda gözlerin önüne seriliyor. 
     Otuz küsur yıllık diktatörlüğü sırasında Endonezya Başkanı Suharto, giriştiği pis işleri gizleyebilmişti. Devrildikten sonra bunlar teker teker ortaya çıktı. Nitekim eski diktatörün 540 milyon dolar "yürüterek" kendisi ve ailesi için büyük bir servet oluşturduğu saptandı. Şimdi kendisi mahkemede hesap veriyor. 
     Peru'da Alberto Fujimori'nin 70 milyon dolarlık yolsuzluğu halkın ve Meclis'in sert tepki göstermesine ve sonunda istifaya zorlanmasına yol açtı... Filipinler'de daha geçen hafta cebine 75 milyon dolar indirdiği söylenen Joseph Estrada da öyle. Manila sokaklarında sergilenen "halkın gücü", onun alaşağı edilmesini ve Bayan Gloria Macapagal Arroyo'nun iş başına gelmesini sağladı... Çin gibi daha otoriter bir ülkede dahi son zamanlarda birkaç büyük yolsuzluk olayı ortaya çıkarıldı ve üst düzey bürokratlar suçlarını hayatları ile ödedi... 
     
     YOLSUZLUKLAR neden bu kadar yaygın 
     Bunun çeşitli nedenleri var 
     Yukarıda belirttiğimiz gibi yolsuzluk eskiden de vardı, otoriter rejimlerde de vardı ve hala da var. Ama çağımızda gizliliğin yerini şeffaflık giderek alıyor. Halk bilinçleniyor, sivil toplum ve medya giderek etkin hale geliyor. Sonunda el altından yürütülen kirli işler ortaya çıkıyor... 
     Günümüzde siyasetçi ve bürokrasi ile kirli işler çeviren çevreler arasında sıkı ilişkiler kuruluyor. Ulusal ve uluslararası yatırımlar muazzam boyutlar alıyor. Kalkınma halindeki ülkelerde büyük özelleştirme programları uygulanıyor. Bütün bunlar, karar verme veya uygulama yetkisine sahip politikacılar veya bürokratlar için, büyük bir "cazibe" oluşturuyor. "Köşeyi dönmek" hırsı da buna eklenince, "etik değerler", hatta "kanun korkusu" dahi unutuluyor... 
     Gelişme halindeki ülkelerde, sosyo - ekonomik koşullar, zengin - fakir uçurumu, siyasal düzenin laçkalığı gibi faktörler de yolsuzlukları körüklüyor. Bu gibi olayların daha çok bu kategorideki ülkelerde görülmesi de bu yüzden... 
     Siyasal bilimciler yolsuzluğu özellikle gelişme halindeki toplumlarda, "demokrasi için en büyük tehdit" olarak görüyorlar. Ama şurası muhakkak ki, bu tehdidi ortadan kaldırmanın yolu da demokrasiden geçer... 
     
     





Hukuk... 


Parti kapatma 


Küçük Amerika... 


Gensoru... 


Düğmeye asıl şimdi basılacak 


Terörü lanetlemekten başka ne denebilir ki .. 


Soykırım 


Abdülmecid'in şikayeti 


Zor günler... 


Fransız firmaları imza peşinde 


Vizontele 


Karambol 


Yolsuzluk, tam yol 


İşin doğrusu "Profesyonelleşme..." 


Şimdiye dek neredeydiniz 


Savunma hakkı, ama... 


69 çözümü 


Altınları alamayan RTÜK'ün kapısında 


Sakın eve girmeyin 


Süt üreticisi "ağlıyor" 


</TEXT>
</DOC>
