<DOC>
<DOCNO> 13198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/ekonomi/eko03.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
31 Mart için ilk uzlaşma 
</HEADLINE>
<TEXT>

Yüksek faizler için bankalarla işadamları ortak komisyon kurdu. Komisyonun önerileri Bakan Derviş’e götürülecek 
     KADİFE ŞAHİN 

     Türkiye Odalar ve Borsalar Birliği TOBB konsey başkanları ile yedi sanayi ve iki ticaret odası, Türkiye İhracatçılar Meclisi TİM ve Türkiye Esnaf ve Sanatk rlar Konfederasyonu TESK başkanlarıyla bankaların zirvesinde ön uzlaşma sağlandı. 
     Bankalar Birliği yönetimiyle üç buçuk saat süren toplantıdan sonra açıklama yapan TOBB Başkanı Fuat Miras " Zor şartlar altında, iki kesimin bir araya gelip, sıkıntıları karşılıklı anlayış içinde tartışması ve çözüm bulunmasına doğru adım atılması, ümitlerimizi artırmaktadır" dedi. 
     
     Ortak çözüm bulunacak 
     31 Mart’ta ödenmesi gereken yüksek dönemsel kredi faizlerine çözüm bulmak üzere ortak komisyon kurulacağını belirten Miras, şöyle devam etti 
     "Reel sektör ve esnafa daha ucuz ve daha fazla kaynak yaratılabilmesi için karşılık kararnamesi başta olmak üzere, çeşitli mevzuat kolaylıkları sağlanması için beraberce çalışılacak, ilgili merciler nezdinde teşebbüste bulunulacaktır. 31 Mart dönem faizlerinin ödenmesine yönelik çalışmaları, ortak komisyon sürdürecek. Meselelerin hukuki yola intikal etmeden çözülmesi için oluşturulacak çalışmayı, hükümete beraberce götüreceğiz." Bankalar Birliği Başkanı Osman Tunaboylu’da Miras’la birlikte yaptığı açıklamada, toplantının çok verimli geçtiğini söyledi. 
     
     14 kişilik komisyon 
     Bugün ilk toplantısını yapıp, önerilerini perşembe günü Türkiye’ye dönmesi beklenen Bakan Derviş’e sunacak olan komisyonda bankacılık kesimini, İş Bankası, Yapı Kredi, Pamukbank, TEB, Garanti ve Vakıfbank genel müdürleri ile Bankalar Birliği Genel Sekreteri Ekrem Keskin temsil edecek. 
     Reel sektör temsilcileri ise TOBB Başkan Vekili Yavuz Zeytinoğlu, İSO Başkanı Hüsamettin Kavi, İTO Başkanı Mehmet Yıldırım, TİM Başkanı Okan Oğuz, Ticaret Odaları Konsey Başkanı Ekrem Demirtaş, TESK Başkan Yardımcısı Suat Yalkın. TİSK’ten de bir isim komisyonda yer alacak. 
     
     Dört maddelik uzlaşma sağlandı 
     1- Yüksek dönem fazileri için karşılıklı anlayış içinde çözüm bulunacak. 
     2- Bu amaçla iş dünyası temsilcileri ile bankacılardan oluşan ortak bir komisyon kuruldu. Komisyonda yedi banka temsilcisi, yedi tane de sektör temsilcisi var. Komisyonun ilk toplantısı bugün yapılacak. 
     3- Daha ucuz maliyetli ve daha fazla kaynak yaratılabilmesi amacıyla karşılık kararnamesi başta olmak üzere, çeşitli mevzuat kolaylıkları sağlanması için ilgili merciler nezdinde girişimde bulunulacak. 
     4- Sorunun hukuki yola intikal etmeden çözülebilmesi için oluşturulacak çalışma hükümete götürülecek. 
     
     Her borçluya aynı kolaylık yok 
     İşadamları bankacılarla zirvede kredi faizlerinin ertelenmesini isterken, bankacılar bunun için karşılıklar kararnamesinin değiştirilmesi gerektiğini belirtti. 
     Mevcut durumda dönemsel kredilerin faizlerinin bir ay içinde ödenmesi gerekiyor. Bu maddenin değiştirilmesi için çalışma yapılacak. Faizlerin yüksekliği konusunda da çalışma yapılacak. Bankacılar, toplantıda, hem kredi müşterisi olup, hem de repo yapan müşterileri olduğunu belirterek, "Herkese aynı kolaylıkları sağlayamayız" dedi. Bankacılar kredi faizlerinde kolaylık sağlayabilmesi için "munzam karşılıklar, disponibilite, kaynak kullanımı ve sigorta kesintileri gibi yüklerin azaltılması gerektiğini belirtti. 
     


 EKONOMİ 





















</TEXT>
</DOC>
