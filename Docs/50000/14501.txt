<DOC>
<DOCNO> 14501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/guncel/gun06a.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Merve’nin Küba oyunu 
</HEADLINE>
<TEXT>

Küba’ya giden Türk parlamenterler karşılarında Kavakçı’yı buldular 
     ABDULLAH KARAKUŞ UTKU ÇAKIRÖZER 

     Cavit Kavak başkanlığındaki sekiz kişilik TBMM grubunun Küba ziyareti skandalla başladı. Parlamentolararası Birlik IPU toplantılarına katılmak için Küba’ya giden milletvekilleri, "Merve sürprizi"yle karşılaştı. Toplantılar sırasında "Parlamenterlerin İnsan Hakları" isimli komitede IPU yöneticilerinin Merve Kavakçı’nın durumunu Türk heyetiyle birlikte tartışacağı öğrenildi. 
     IPU’nun 2001 yılı ilkbahar toplantılarına 135 ülkenin milletvekilleriyle birlikte katılan Cavit Kavak başkanlığındaki Türk heyeti, önceki gün Havana’ya gitti. Milletvekilleri Havana’ya inmelerinden bir gün sonra toplantıyı düzenleyen IPU’nun kendileri için hazırladığı sürprizi öğrendi. 
     Merkezi İsviçre’de bulunan kuruluşun Genel Sekreteri Anders Johnson’un 18 Nisan seçimlerinde FP’den İstanbul milletvekili seçilen ancak daha sonra Bakanlar Kurulu’nca Türk vatandaşlığı kaybettirilerek milletvekilliği düşürülen Merve Kavakçı’yı da toplantıya davet ettiği ortaya çıktı. Kavakçı dün ABD’nin Dallas eyaletinden Küba’ya uçtu. Kavakçı’nın akrabası, FP Karaman Milletvekili Zeki Ünal da daveti doğrulayarak, "Merve Hanım’ı milletvekili olarak davet ettiler. O da gitti" diye konuştu. 
     
Merve oyunu      Alınan bilgilere göre, Johnson ile birkaç kez görüşerek yardım isteyen Kavakçı’ya, Erbakan’a yakınlığıyla tanınan İngiliz Müslüman parlamenter Lord Ahmet’in de destek vermesi sonrasında olumlu yanıt geldi. Şubat ayında Cenevre’de yaptıkları toplantıda Kavakçı’nın durumunu ele alan IPU yönetimi, Küba’da "Parlamenterlerin İnsan Hakları" isimli komitede konunun açıklığa kavuşturulacağı sözü verdi. Kavakçı, bu komitenin davetlisi olarak TBMM’den gelen milletvekillerinin haberi olmadan dün Küba’ya gitti. Komite üyelerinin 7 Nisan’a kadar yapacakları toplantılarda hem Kavakçı’ya hem de TBMM heyetine söz verdikten sonra milletvekilliği hakkında bir görüş açıklaması bekleniyor. 
     
Vekiller ne yapacak      TBMM’de türbanıyla yemin etmek istemesi üzerine Başbakan Bülent Ecevit’in "Bu kadına haddini bildirin" diyerek yemin ettirmediği Kavakçı’nın bu oyununa Küba’da bulunan iktidar partilerini oluşturan milletvekillerinin ne karşılık vereceği merak konusu oldu. ANAP’lı Cavit Kavak’ın başkanlık ettiği Türk heyetinde MHP’den Iğdır Milletvekili Abbas Bozyel, Gaziantep Milletvekili Hanifi Tiryaki, DSP’den Cengiz Güleç, Ziya Aktaş yer alıyor. Muhalefet partilerinden DYP’yi İsmail Karakuyu, FP’yi de Turhan Alçelik ve Bahri Zengin temsil ediyor. 
     


 GÜNCEL 

























</TEXT>
</DOC>
