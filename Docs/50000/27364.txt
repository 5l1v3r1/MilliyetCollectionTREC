<DOC>
<DOCNO> 27364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sontur13.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası eski yöneticilerine 3 gün ek gözaltı süresi 
</HEADLINE>
<TEXT>

     Halk Bankası'ndan verildiği ileri sürülen usulsüz kredilerle ilgili soruşturma kapsamında gözlem altında bulunan bankanın eski genel müdürü Yenal Ansen ile eski banka yöneticileri için, 3 günlük gözetim süresi alındı. 
     İstanbul Mali Şube Müdürlüğü'nde gözlem altında tutulan eski Halk Bankası Genel Müdürü Yenal Ansen ile eski Genel Müdür Yardımcısı Osman Nuri Ertürk, eski Dış İlişkiler Sorumlusu Arife Deniz Ciner, bankanın eski yöneticilerinden Muazzez Ela ve Levent Şubesi'nde görevli Mualla Halistürk ile Ender Altun'un sorgusu devam ediyor. 
     Ansen ile diğer eski banka yöneticilerinin, Egebank davası kapsamında tutuklu olarak yargılanan ve cezaevinde bulunan Yahya Murat Demirel'in bazı şirketlerine Halk Bankası'ndan verildiği ileri sürülen ve geri dönmeyen 159 milyon dolarlık usulsüz krediye ilişkin ifadelerinin alındığı belirtildi. 
     Gözlem altındaki banka eski yöneticileri için Mali Şube Müdürlüğü'nce, İstanbul Cumhuriyet Başsavcılığı'ndan 3 günlük gözetim süresi alındı. İstanbul Cumhuriyet Savcılığı, Halk Bankası Genel Müdürlüğü'nün,''Yahya Murat Demirel'in bazı şirketlerinin bankadan usulsüz kredi kullandıkları'' yolunda yaptığı suç duyurusu üzerine soruşturma başlatmıştı. 







</TEXT>
</DOC>
