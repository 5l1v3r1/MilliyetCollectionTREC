<DOC>
<DOCNO> 3459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/siyaset/siy03.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa ederken herkesi suçladı 
</HEADLINE>
<TEXT>

Mustafa Düz, "Ecevit, sağkolunu değiştirmediği sürece hırsızların ve yolsuzların umudu olacaktır" dedi 
     ANKARA Milliyet 

     DSP’nin kesin ihraç istemiyle Disiplin Kurulu’na sevk ettiği İstanbul Milletvekili Mustafa Düz, Genel Başkan Başbakan Bülent Ecevit, eşi Rahşan Ecevit ve Başbakan Yardımcısı Hüsamettin Özkan’a ağır eleştiriler yönelterek partiden istifa etti. 
     Kendisi gibi udi olan Özkan’ın yakın arkadaşı olan, İstanbul’a birçok kez Özkan’ın makam aracıyla giden Düz, "Başbakan dürüst, ancak dürüst olmayan ve usulsüzlük yapanlara göz yumuyor. Ecevit’in sağkoluna dikkat etmesinin ülke ve parti yararına olacağına inanıyorum" dedi. 
     Düz, istifasını açıkladığı dünkü basın toplantısında "Ecevit, sağ kolunu değiştirmediği sürece halkın umudu olma yolundan hızla uzaklaşıp, hırsızların ve yolsuzların umudu olacaktır" diye konuştu 
     
Tepkilerimi dile getirdim      Af Yasası, Halkbank ve Emlakbank’taki yolsuzluk ve usulsüzlüklere ilişkin tepkilerini dile getirmesinin, partide rahatsızlığa yol açtığını belirten Düz, şunları söyledi "Yaptığım tek şey, parti tüzüğünde yazılan ve Ecevit’in çizgisinde ifadesini bulan ilkelerini savunmaktı. Buna rağmen disiplin soruşturması yapılıyor olması, partinin demokratik sol çizgisindeki kaymanın bir işareti. Tüzükle pratiğin örtüşmediğinin göstergesi. Öyle görünüyor ki, nasıl bir savunma yaparsam yapayım ihraç edileceğim." 
     
Özkan raporları hasıraltı etti      Yahya Murat Demirel ve Şevket Demirel’e ait dört firmaya Halkbank’tan toplam 96 milyon dolar ve 12 milyon mark kredi verildiğini, verilen kredilerin geri dönmediğini anımsatan Düz şunları söyledi "Ankara Cumhuriyet Başsavcılığı’nın hazırladığı beş soruşturma dosyası, izin alınmak üzere bankanın bağlı olduğu Özkan’a sunuldu, ancak Aralık 2000’e kadar bekleyen Özkan bu konudaki haberler basına yansıdıktan sonra harekete geçti. Ecevit’in sağ kolu Özkan, Beyaz Enerji Operasyonu’na konu olan mütfettiş raporlarını hasır altı etmeseydi asker mi - sivil mi’ gerginliği yaşanmamış olacaktı. " 
     
Sesini yükseltenin hemen ipi çekiliyor      Düz, "Halkbankası’ndan kredi alamadığı için bu suçlamaları gündeme getirdiği" söylentilerinin anımsatılması üzerine şu değerlendirmeyi yaptı 
     "Kredi başvurusunda bulunmadım. Kaldı ki Özkan ile ilişkisi en iyi olan bir kişi ve bir milletvekili olarak isteseydim kredi alabilirdim. Kim sesini yükseltirse hemen ipini çekiyorlar. Herkesin bir günah defteri var orada. Özkan’ı yeni bir milletvekili olarak burada tanıdım. Ben ud çalarım, müzikten dolayı yakınlaştık. Makam arabasıyla İstanbul’a beraber gittik. Ama zamanla bazı olaylar beni rahatsız etti." 
     


 SİYASET 


















</TEXT>
</DOC>
