<DOC>
<DOCNO> 44087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/yazar/civaoglu.html </URL>
<DATE> 2001/09/28/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Liste dışı 
</HEADLINE>
<TEXT>

     Adı Evgeni... Moldavyalı... 
     Ülkesinden Sovyetler Birliği döneminde Afganistan'a gidip çarpışmış olan arkadaşlarını anlatıyor. 
     "Hepsi, psikolojik bozukluk içindeler. 
     Aradan yıllar geçti hala düzelmediler. 
     Çoğu alkolik oldu. 
     Bu sadece bir savaş değilmiş. Afganistan'ı işgal ettikleri sırada korkunç şeyler yaşamışlar. 
     Örneğin... Koğuşlarında sabah uyandıklarında, hemen yanıbaşlarındaki bir arkadaşlarının boğazının kesilmiş, başı ile gövdesinin birbirinden ayrılmış olduğunu görürlermiş. 
     Başka bir gece, dışarıda nöbetçi 2 arkadaşlarını iç organları dışarıya çıkarılmış halde bulurlarmış. 
     Bir başkasının öldürüldükten sonra gözleri oyulmuş, burnu ve elleri kesilmiş. 
     İlginç olan şey, eylemleri nasıl yapabildikleri 
     Aralarında 'bunlar hayalet' diye konuşurlarmış. 
     Her an aynı vahşetin kendi başlarına gelebileceği düşüncesiyle uyuyamamak... 
     Bunlar sadece yatakhane kabusları." 
     Buna benzer başka şeyler de dinledim. Şu köşeye yansıtılmayacak sahneler... 
     
Tekin değil      Daha önce de belirttim... 
     "Afganistan coğrafyası ve genleri o coğrafyanın sert yaşam koşullarında oluşan Afgan insanı, tekin değil." 
     Tarih boyunca Afgan topraklarını sadece Büyük İskender - kısa bir süre için - işgal edebilmiş. 
     Bunun dışında, Cengiz Han dahil tarihin ve çağımızın bütün devletleri Afganistan'a egemen olamamışlardır. 
     ABD, işte böyle zorlu bir hedefle karşı karşıya... 
     Hiç kuşku yok ki son derece gelişmiş savaş teknolojisi kullanacak. İyi yetişmiş, deneyimli özel birlikleri var. 
     Füzeleri, uçakları ile müthiş bir post - modern savaş devi... 
     Ama... Asimetrik savaş, çok farklı. 
     Afganistan, o devin yanında olanaklarıyla çok küçük. 
     Fakat... Yaşamak için yoketmek antikorları gelişmiş. 
     
Gerçekçi operasyon      ABD, ilk günlerin karbonatlanmış demeçlerinden sonra bu gerçekleri görmeye başlamış olmalı. 
     Ciddi hazırlanıyor 
     "1- İSTİHBARAT " 
     Bin Ladin'in bulunabileceği yerler, ilişkileri, yöre coğrafyası, dünyadaki kontakları için bilgi toplanıyor. 
     "2- CİDDİ BİR KOALİSYON OLUŞTURULMASI " 
     Bu koalisyon, sadece Taliban'ı ve Bin Ladin'i vurmak için değil, teröre karşı dünyayı kucaklayan etkin bir ağın oluşturulması için de gerekli. 
     Koalisyonda Türkiye'nin ötesinde Mısır, Malezya, Suudi Arabistan gibi Müslüman ülkelerin yer alması için çalışılıyor. 
     Hangtington'un "dinler savaşı, medeniyetler savaşı" gibi deyimleri, ABD'nin başında bir bela. Bu deyimlerin kullanılmasından çok sıkıntı çekiyor. 
     Olayı "Hıristiyan - Müslüman çatışması" gibi göstermemek çok önemli. 
     11 Eylül'den bu yana, sadece ABD'de Müslümanlar'a karşı 252 eylem konuldu. 
     Bu eylemlerin dünya televizyonlarına yansıması, Müslüman ülkelerin yönetimlerinin ABD'nin çağrılarını daha yavaştan almalarına neden oluyor. Kendi kamuoylarından çekiniyorlar. 
     
Kanalları kurutmak      "3- TERÖRÜN PARA KAYNAKLARININ KURUTULMASI " 
     G7 diye anılan zengin ülkelerin Mali Eylem Görev Gücü, kara para trafiğindeki 19 ülkeyi sıkıştırıyor. Bunlar arasında Rusya, Naura, Filipinler, G.Kıbrıs, Mısır, Macaristan, Romanya da var. Türkiye, bu listenin eşiğinden döndü. 
     Kara Parayla ve Rüşvetle Mücadele Yasası, bu konuda kurulan özel bölüm, bankaların yeniden yapılandırılması ve kuşkulu off - shore'ları olan bazı küçük bankalara el konulması, Türkiye'yi listenin dışında tuttu. 
     G7'lere bağlı bu güç IMF, Dünya Bankası, CIA, FBI ve OECD ülkelerinin gizli servisleriyle çok sıkı bir bağlantı halinde. 
     Global terör parası, kıskaçta. 
     Bütün bunlardan sonra şöyle düşünebiliriz "Hadise, sadece Afganistan ya da Bin Ladin değil. Daha kapsamlı amaç Bataklığı kurutmak." 
     Irak, Suriye ve Yunanistan, Türkiye'yi hedefleyen terörü desteklemekten belki de artık çekinecekler. 
     
     







Afganistan ve medeniyet 


Yeğen Kani... 


Bülent Ecevit 


Başbakan sorunu ve enerjik kriz yönetimi 


Liste dışı 


Eğitime bürokrasi arası 


Geçen program neden çöktü 


Kıbrıs baskısı hafifliyor 


Bir kaza Bir arkadaş Ve bir sınav 


Suç ekonomisi... 


Usame bin Ladin'in cinsel organının teröre katkısı 


"Savaş" lafını duyunca... 


Kral çıplak 


Baban kurtaracak mı 


Yağmuru rahat bırakın 


Büyüklere de ceza var 


Anne Krueger çok önemli bir hanım 


</TEXT>
</DOC>
