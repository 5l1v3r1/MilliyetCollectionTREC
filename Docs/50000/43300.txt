<DOC>
<DOCNO> 43300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/ekonomi/eko04a.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kesinti TRT ve RTÜK’te 
</HEADLINE>
<TEXT>

Yüzde 3.4’lük enflasyon farkı, TRT ve RTÜK personeline ilk kez ödenmedi. Kamu - Sen, bu farkın TRT personeline ödenmesi için Başbakanlığa yazı yazdı 
     ATİLLA ÖZSEVER 

     Memura yapılan ücret zammının enflasyon altında kalması halinde enflasyon farkının ödenmesine ilişkin Bütçe Kanunu hükmü, TRT ve RTÜK personeline uygulanmadı. İkinci yarı yıl zammı olarak öngörülen yüzde 5’lik oran, Ağustos ayı itibariyle enflasyonun altında kalınca memurlara 15 Eylül’de yüzde 3.4 oranında enflasyon farkının ödenmesi öngörüldü. 
     Bu enflasyon farkının TRT, RTÜK gibi özel bütçeli kuruluşlarda ödenmediği öğrenildi. Kamu - Sen, Başbakanlığa gönderdiği 20 Eylül 2001 tarihli yazısında diğer memurlara ödenen yüzde 3.4’lük farkın TRT personeline de ödenmesini istedi. 
     Kamu - Sen Genel Başkanı Resul Akay, konuyla ilgili olarak şunları söyledi 
     "2001 Yılı Bütçe Kanunu’nun 45. maddesinde memura yapılan altışar aylık zammın enflasyonun altında kalması halinde aradaki farkın ödeneceğine dair açık hüküm var. TRT’de hizmetli dahil hiç kimseye bu ödeme yapılmadı." 
     
     Yeni sorun, 2002 bütçesi 
     Akay, "Hedeflenen enflasyon oranındaki zammın aşılması halinde aradaki enflasyon farkının ödenmesi hem 2000, hem de 2001 bütçesine kondu. Şimdi 2002 Bütçesi’ne böyle bir hükmün konmaması için IMF bastırıyor. Yasa hükmü olmazsa hükümet de enflasyon farkını ödemekten kaçınır. Çeşitli mazeretlerle TRT ve benzeri kurumlarda bu enflasyon farkının şimdiden ödenmemesini engelleyerek 2002 Bütçesi için de zemin hazırlıyorlar" dedi. 
     



 EKONOMİ 
























</TEXT>
</DOC>
