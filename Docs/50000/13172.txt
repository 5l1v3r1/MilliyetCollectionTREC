<DOC>
<DOCNO> 13172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur08.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıç "Nerede oturuyorsun", Murat Demirel "Ulucanlar Cezaevi'nde" 
</HEADLINE>
<TEXT>

     Egebank'ın eski sahibi Yahya Murat Demirel, Şişli 8. Asliye Ceza Mahkemesi'nde ''hizmet nedeniyle güveni kötüye kullandığı'' gerekçesiyle yargılandığı dava ile ilgili olarak 3 kişi ile birlikte talimat ifadesi verdi. 
     Demirel ve beraberindeki diğer sanıklar Emine Mehtap Ceylan, Şaban Ayhan Tatlıgil ve Ali Süha Paya, yoğun güvenlik önlemleri altında Ankara Adliye Sarayı'na getirildi. Demirel ve 3 kişi, talimat ifadesinin alınacağı Ankara 16. Asliye Ceza Mahkemesi'ne çıkarıldı. 
     Sanıkların avukatı Özge Çakmak'ın da hazır bulunduğu duruşmada, sanıkların kimlik tespitleri yapıldı. 
     Sanık Demirel, Yargıç Güven Özkan'ın ''Nerede oturuyorsunuz '' sorusuna, ''Ulucanlar'da'' cevabını verdi. Demirel, ev adresinin sorulduğunun belirtilmesi üzerine İstanbul'daki evinin adresini verdi. 
     Yahya Murat Demirel, iddianameyi okurken, Yargıç Özkan'ın sözünü keserek, Ulucanlar Cezaevi'nde, hakkında İstanbul'da açılan davayı beklediğini belirtti. İfadesinin alındığı bu dava ile ilgili teferruatlı bilgi sahibi olmadığını ve bu nedenle de savunma yapamayacağını kaydeden Demirel, 15 gün süre verilmesi durumunda avukatları aracığıyla savunmasını hazırlayıp mahkemeye sunacağını ifade etti. Demirel, şunları söyledi 
     'Konu ticari ve karışık bir konu. Size tam olarak ifade verecek durumda değilim. Dün gece 11.30'da yatağımdan kaldırıldım ve bugün mahkemem olduğu söylendi. Bilerek mi yapılıyor, bilmiyorum ama, burada savunma hakkı bilerek veya bilmeyerek engelleniyor. Ben bu süre içerisinde avukatımı nereden bulayım ve savunmamı nasıl hazırlayayım. 1-2 gün önce söyleselerdi, hazırlıklı gelirdim. Şu anda iddianameyi 3 kez de okusanız, içeriğini tam olarak anlayamadığım için savunma yapamam. Bunları lütfen yüce Türk adaleti adına zabıtlara geçin.'' 
     Söz verilen diğer sanıklar da, suçlamaları kabul etmediklerini belirttiler. 
     Avukat Çakmak da, konunun teknik ve ticari bir konu olması nedeniyle savunmalarını hazırlamaları için süre verilmesini istedi. Yahya Murat Demirel, Şaban Ayhan Tatlıgil, Emine Mehtap Ceylan ve Ali Süha Paya ''Hizmet nedeniyle güveni kötüye kullandıkları'' gerekçesiyle Şişli 8. Asliye Ceza Mahkemesi'nde yargılanıyorlar. 
     Demirel, adliyeye getirilirken, gazetecilerin bugün bir gazetede çıkan haberi hatırlatarak, ''Koğuşunuz aranırken ağladınız mı '' sorusuna, ''Hayır ağlamadım, niye ağlayayım ki'' cevabını verdi. Demirel, arama sırasında özel eşyalarının alındığını kaydetti. 




</TEXT>
</DOC>
