<DOC>
<DOCNO> 34904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun15.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak bileti skandalında karmaşa..Adalete ulaşan bir tek şikayet yok 
</HEADLINE>
<TEXT>

     Belçika'da, ''European Flight Center'' EFC ve ''Alfa Vacances'' isimleri altında faaliyet gösterirken, Türkiye yolcusu binlerce kişiye geçersiz bilet satan şirketten kaynaklanan kargaşa devam ediyor. 
     Brüksel Savcılığı, dün gece, EFC'nin bürosuna baskın düzenleyerek belgelere ve yönetime el koydu. Olayla ilgili soruşturma açıldığını bildiren Savcılık, 10 bine yakın yolcunun mağdur kaldığını ''basından öğrendiğini'', adli makamlara hiçbir suç duyurusu ve şikayet yansımadığını açıkladı. 
     EFC'nin yöneticisi Ercan İlbay hakkında, başka bir dosya çerçevesinde sahtecilik, yolsuzluk ve kara para aklama ithamlarıyla açılan soruşturmanın sürdüğü, 10 Ocak'tan beri bulunduğu hapisten bir süre önce çıkan İlbay'ın, geçen Pazartesi günü, bu çerçevede çıkması gereken Brüksel Ticaret Mahkemesi huzuruna gelmediği belirtildi. İlbay'a ilişkin dosyayı takip eden Sorgu Hakimi Jeroen Brum'un, bilet skandalı dosyasını da üstlendiği açıklandı. 
     Savcılık kaynakları, basına yaptıkları açıklamalarda, hiçbir resmi başvuru ve suç duyurusu olmamasının yarattığı sıkıntıya dikkat çekerek, ''Çok garip bir durum. Bürolardan veya şahıslardan hiçbir şikayet, suç duyurusu yapılmadı. Biz bu son derece karmaşık dosyada bir sonuca ulaştığımız zaman, korkarız ki, sorumlular Belçika'dan kaçmış olacaklar'' dediler. 
     Basına çeşitli açıklamalar yapan, çelişkili bilgilerle kendini savunma çabasında gözüken İlbay'ın, bu açıklamaları cep telefonu ile yaptığı, nerede olduğunun bilinemediği ileri sürülüyor. Ticaret Mahkemesi kararı ile dün gece EFC şirketine geçici yönetici olarak atanan bir avukat, 8 gün içinde bir rapor hazırlayacak. Bu rapor sonunda, şirketin iflası açıklanacak veya iflas durumu olmadığı belirlenerek, yönetim normal akışına bırakılacak. Olaya geniş yer vermeyi sürdüren Belçika basını, ''EFC aleyhinde neden suç duyurusu yapılmıyor '', ''Biletleri satan seyahat acentaları neden adalete başvurmuyor '', ''Air Alfa'nın EFC ile gerçek bağlantıları nelerdir '' gibi soruları gündemde tutuyor. 
     EFC biletlerini satan ve yaşanan olaylar üzerine büyük sıkıntıya giren, çoğunluğu Türkler tarafından yönetilen seyahat acentalarının bazıları, ortak bir açıklama yaparak, kendilerine yönelik ithamları haksız bulduklarını belirttiler. 
     Açıklamada, olayın patlak vermesi üzerine derhal çözüm arayışları başlatıldığı, acentaların her bilet için 150 euro vererek müşterilerini zor durumdan kurtarma çabasına girdikleri belirtildi. Seyahat acentaları, bu olayda, adli açıdan sorumlulukları olmasını ''az ihtimal'' olarak nitelendirdiler ve kendilerini itham eden bazı tarafların, çözüm arayışında katkıda bulunmamalarını eleştirdiler. Mağdur yolcuların büyük bir bölümünün, ellerindeki geçersiz biletlerden vazgeçerek yeni uçak biletleri aldıkları belirtiliyor. Mağdurların hemen hemen tamamının, Türk veya Türk asıllı Belçikalılar olduğu bilinmesine rağmen, bazı Belçika gazeteleri ısrarla ''Türkiye'de tatil geçiren 10 bin Belçikalı turistin tatillerinin rezil olduğunu'' yazmayı sürdürüyor. Bilet satışlarında rol oynayan seyahat acentalarının bazıları, toplantılar yaparak, çözüm arayışlarına devam ediyorlar. 







</TEXT>
</DOC>
