<DOC>
<DOCNO> 26284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo12.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan Maldini ve Tassotti'ye saygıdan Terim'in ismini açıklamıyor 
</HEADLINE>
<TEXT>

     AC Milan Kulübü İkinci Başkanı Adriano Galliani, şu anda teknik görevde olan Maldini ve Tassotti'ye saygıdan dolayı yeni teknik direktörü Pazar veya Pazartesi günü açıklayacaklarını söyledi. 
     Kendi sahasında sezonun son maçını dün Brescia'ya karşı oynayan ve 1-1 berabere kalan AC Milan, ligin son haftasına UEFA Kupası'na katılmayı garantileyerek girdi. 14 Mart tarihinde görevine son verilen Alberto Zaccheroni'nin yerine teknik direktörlüğe getirilen Cesare Maldini-Marco Tassotti ikilisi için bir anlamda taraftarlara veda anlamı taşıyan Brescia maçı sonrasında gözler, yeni teknik direktörü açıklaması için yöneticilere çevrildi. 
     AC Milan Kulübü İkinci Başkanı Adriano Galliani, gazetecilerin ısrarla yönelttiği, ''Yeni teknik direktör kim '' biçimindeki sorularına, ''Maldini ve Tassotti'ye saygı karşısında yeni teknik direktörün kim olacağını, Reggiana deplasmanında oynayacağımız ligin son maçı sonrasında açıklayacağız. Bu, 17'si akşamı da olur 18'i de'' diye yanıt verdi. 
     Galliani, AC Milan'ı UEFA Kupası'na götürdükleri için Maldini-Tassotti ikilisine teşekkür ederken, ''İyi bir iş yaptılar. Milan'ın zor bir anında Zaccheroni'nin yerini aldılar ve bizi lig sonunda 5. sıraya taşıdılar'' dedi. Deneyimli teknik adam Maldini ise, Brescia maçı sonrasında yaptığı açıklamada, ''Görev tamamlandı. Olumlu bir bilanço elde ettik'' diye konuştu. 







</TEXT>
</DOC>
