<DOC>
<DOCNO> 11173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/soneko05.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Programda konsolidasyon yok, söylentilere inanmayın" 
</HEADLINE>
<TEXT>

     Devlet Bakanı Kemal Derviş, çalışmaları süren ekonomik programın kapalı kapılar arkasında bir program olmadığını, herkesle paylaşacakları bir program açıklayacaklarını söyledi. 
     Derviş, Hazine Müsteşarlığı'nda yaptığı açıklamada, dün sabahtan akşama kadar program üzerinde çalışma yaptıklarını hatırlattı ve programa yönelik yarım, eksik açıklamaların sakıncalarına işaret etti. O nedenle, programın bütününü açıklamak istediklerini kaydeden Bakan Derviş, şöyle konuştu 
     "Sayın Başbakan ve Başbakan Yardımcıları ile aynı, bu yolda yürüyoruz. Bazı taslaklar, fikirler var, tartışıyoruz. Müthiş hızlı bir basınımız var. Dolayısıyla programın bazı yarı doğru, yarı eksik şeylerini gazetelerden de okuyoruz hemen ardından. Fakat sizden ricam, biraz sabırlı olun. Programın tümünü bir an önce, gayet şeffaf biçimde açıklayacağız. Hepiniz göreceksiniz. Okurlarınız, televizyon seyredenler de görecek. Dediğim gibi, kapalı kapılar arkasında bir program yok. Herkesin anlayabileceği biçimde, herkesle paylaşacağımız bir program açıklayacağız. Tabiki bazı konularda tartışmalar var. Son şeklini buluncaya kadar, en iyi yolu buluncaya kadar çok ciddi çalışmaya devam etmemiz gerekiyor.'' 
     Bu konudaki çalışmaların uygulama aşamasında da devam etmesi gerektiğini anlatan Derviş, ''Bir programı açıklamak yeterli değil. Ondan sonra bunu tamamen, büyük bir hızla ve büyük bir ciddiyetle uygulamaya koymamız gerekiyor'' dedi. Devlet Bakanı, yeni ekonomik programın ne zaman açıklanacağı konusunda kesin bir tarih vermezken, bugünlerde çıkacağı konusunda güveni olduğunu belirtti. 
     Programın çok açık bir şekilde anlatılmasının gerekeceğine de işaret eden Devlet Bakanı Derviş, bu konuda medyadan da yardım istedi. Derviş, şunları söyledi 
     ''Doğruyu anlatın, ortaya çıkanı anlatın. Söylentilere, veya herhangi bir yerden duyduklarınıza dikkatli olun bu konuda, illada inanmayın. Ben size her zaman olduğu gibi anlatacağım olayları. Hükümet içindeki bütün arkadaşlar da aynı fikirdeler, aynı yoldalar. Hep birlikte çalışıyoruz. İnşallah çok yakında daha etraflıca, bütün ayrıntılarıyla sizlere bilgi vermek durumunda olacağım. Ben de o günü özlüyorum. O zaman birazcık daha gece yarısı değil de, normal saatler içinde bir yaşama kavuşacağım için ben de çok memnun olacağım.'' 
     



</TEXT>
</DOC>
