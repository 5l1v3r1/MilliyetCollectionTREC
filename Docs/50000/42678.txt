<DOC>
<DOCNO> 42678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur18.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Ankara Emniyet Müdürü Saral "Gülen soruşturması engellendi" 
</HEADLINE>
<TEXT>

     Fethullah Gülen'in, ''laik devlet yapısını değiştirerek yerine dini kurallara dayalı bir devlet kurmak amacıyla yasadışı örgüt örgüt kurup, bu amaç doğrultusunda faaliyetlerde bulunduğu'' gerekçesiyle 10 yıla kadar ağır hapis istemiyle yargılandığı davada, eski Ankara Emniyet Müdürü Cevdet Saral, tanık olarak dinlenildi. 
     Ankara 2 No'lu DGM'de görülen davanın bugünkü duruşmasına, sanık Gülen'in 3 avukatı ve müdahil avukatı Mustafa Hüseyin Buzoğlu katıldı. 
     Mahkeme Başkanı Hüseyin Eken, tanık eski Ankara Emniyet Müdür Yardımcısı Osman Ak'ın adresinin tespit edildiğini, ancak duruşmada hazır olmadığının anlaşıldığını bildirdi. Duruşmada tanık olarak dinlenilen eski Ankara Emniyet Müdürü Cevdet Saral, 35 yıldır emniyet teşkilatında görev yaptığını, bunun 20 yıldan fazlasını terörle mücadele birimlerinde geçirdiğini söyledi. Saral, Fethullah Gülen hakkında hazırladıkları bir rapor nedeniyle disiplin cezasına çarptırıldığını, bundan önce ise hiç bir ceza almadığını ifade etti. 
     
     Hedeflerinin bulunduğunu anladık 
     Tanık Saral, 11 Ocak 1998'de Ankara Emniyet Müdürü olduğunu, hakkındaki soruşturma nedeniyle de 8 Haziran 1999'da soruşturma gereği görevinden uzaklaştırıldığını ve APK uzmanlığına atandığını kaydederek, şunları söyledi ''10 Şubat 1999'da Emniyet Genel Müdürlüğü'nden 3 müfettiş geldi ve kendilerine Fethullah Gülen hakkında soruşturma talimatı verildiğini, Ankara Emniyet Müdürlüğü'nün de desteğine ihtiyaçları olduğunu söylediler. Ben de kendilerine, bu yöndeki desteğimizi verebilmek için resmi bir yazıyla başvurmalarını istedim. 
     Bunun üzerine resmi talimat geldi. Soruşturmanın mahiyeti, Fethullah Gülen örgütlenmesi ve çalışması ile ilgiliydi. Aynı gün, Emniyet Genel Müdürlüğü İstihbarat Dairesi Başkanlığı'ndan 'emniyet teşkilatını Fethullah Gülen ele geçirdi' başlıklı bir yazıyı içeren Aydınlık Gazetesi'nin nüshası geldi. Talimat yazısı Ankara Emniyet Müdürlüğü'nün istihbarattan sorumlu Müdür Yardımcısı Osman Ak'a geldi. 
     Bu yazı üzerine durum değerlendirmesi yaptık. Öncelikle, emniyette Fethullahcı bir yapılanmanın olup olmadığının anlaşılması için Gülen'in kim olduğunun belirlenmesi gerekiyordu. Bu bağlamda, açık kaynaklardan yararlanmaya çalıştık ve bunun için Fethullah Gülen'in piyasada satılan kitaplarını incelemeye başladık. Bu kaynakları inceledikten sonra soruşturmaya alınan konuda birtakım hedeflerinin bulunduğunu anladık.'' 
     
     Örgütlenme modelini hissettim 
     Sanık Gülen'in kitaplarında, mensuplarına, 3. şahısların dikkatini çekmeyecek şekilde davranmalarını istediğini gördüklerini belirten tanık Saral, ''Bir örgütlenme modelinin olduğunu hissettim. Ancak faaliyetleri açık alanda yapılıyor görünüyordu'' diye konuştu. Saral, Gülen'in bütün söylemlerinin toplumda genel bir kabul görmekle beraber, bunun gerisinde gizli planda başka hedeflerinin bulunduğunu hissettiklerini ve Cumhuriyet, Atatürk, toplum, din ve siyaset gibi söylemleri teker teker izlendiğinde böyle bir izlenim edindiklerini kaydetti. 
     Yapılan çalışmaların, sol örgütlerin benimsediği gibi gizli çalışmalar olmadığını belirlediklerini belirten Cevdet Saral, yapılan işlerin aleni olduğunu, ancak geri plandaki amaçlarının başka olduğunu anladıklarını bildirdi. Saral, Gülen yapılanması ile ilgili detaylı çalışmanın Osman Ak tarafından yapıldığını, bu nedenle de Ak'ın bu konuda daha geniş bilgi verebileceğini anlattı. Soruşturmayı 10 Şubat 1999'da başlattıklarını, 21 Nisan 1999'da ise Ankara DGM'ye intikal ettirdiklerini ifade eden Saral, sanık Gülen hakkındaki raporu hazırlayan arkadaşlarının 16 Nisan 1999'da görevlerinden uzaklaştırıldıklarını söyledi. Cevdet Saral, ''Herhangi bir resmi talimat almadan, kin ve garez duyguları ile ve taraflı olarak Fethullah Gülen hakkında rapor hazırladıkları'' gerekçesiyle haklarında soruşturma başlatıldığını kaydetti. 
     
     3 günlük maaş kesim cezası aldım 
     Eski Ankara Emniyet Müdürü Saral, soruşturmayı yapan görevlilerin meslekten ihraç cezası aldıklarını, ancak bakanın talimatıyla bunun, bir alt ceza olan 24 ay kıdem durdurma cezasına dönüştürüldüğünü söyledi. Saral, kendisinin de 3 günlük maaş kesim cezasına çarptırıldığını belirtti. 
     Cevdet Saral, görevde bulunduğu süre içinde birçok kişi, tüzel kişilik hakkında soruşturma yaptığını ve rapor hazırladığı, ancak ilk kez Gülen hakkında hazırladığı rapordan sonra soruşturmaya tabi tutulduğunu kaydetti. 
     Mahkeme Başkanı Eken, tanık Saral'a müdahil avukatı Buzoğlu'nun talebi üzerine ''Gülen'in emniyet içinde örgütlenmesi var mıydı '' sorusunu yöneltti. Saral da, Gülen grubunun emniyet teşkilatı içindeki örgütlenmesini tam olarak söyleyemeyeceğini ifade ederek, ''Biz raporu, 1. bölüm, 2. bölüm şeklinde hazırladık. Engellenmeseydik, soruşturmamızı tamamlayıp raporumuzu daha kesin ifadelerle hazırlayabilirdik'' diye konuştu. 
     Saral, ''Gülen grubunun emniyet teşkilatı içinde sempatizan bir kadro oluşturma gayretlerini müşahede etmemek mümkün değil'' dedi. Eken, Gülen'in savunmasının alınması için ABD yetkili makamlarına yazılan istinabe yazısının cevabının gelmediğini, ancak yazıyla ilgili ABD Adalet Bakanlığı'ndan gelen yazının Türkçeye tercüme ettirildiğini kaydetti. Hüseyin Eken, yazıda, Gülen'in avukatı tarafından temsil edilmesi durumunda ifadesini alamayacaklarının bildirildiğini kaydetti. 
     
     Savcı Yüksel Gülen'in gıyaben tutuklanmasını istedi 
     Cumhuriyet Savcısı Nuh Mete Yüksel, Osman Ak'ın tanık olarak dinlenilmesi için gelecek oturumda hazır edilmesine, suçun mahiyeti ve sanığın ABD'de sahte adres gösterdiğine dair gazetelerde haberler yer alması nedeniyle sanık Gülen'in, Ceza Muhakemeleri Usulü Kanunu'nun 104. maddesine göre gıyaben tutuklanmasına karar verilmesini istedi. 
     Mahkeme Başkanı Eken, her ne kadar istinabe istemi ret anlamında geri çevrilmiş ise de Türkiye ile ABD arasında imzalanmış olan Adli Yardım Sözleşmesi'nin 22. maddesinde gösterilen gerekçeler bulunmadığından, istinabe yazısı gereğinin yerine getirilmesi gerektiğini kaydetti. Eken, sanık avukatlarının ABD'ye gitmek istemeleri nedeniyle isim ve adreslerinin Adalet Bakanlığı'na bildirilmesine ve sanık Gülen'in ABD'de olması ve istinabe yoluyla savunmasının alınmasının istenmesi nedeniyle Savcı Yüksel'in sanığın gıyaben tutuklanması isteminin reddine karar verildiğini açıklayarak, duruşmayı erteledi. İddianamede, Fethullah Gülen'in, 3713 Sayılı Terörle Mücadele Kanunu'nun 7. maddesinin 1. fıkrasının birinci cümlesine göre, 5 yıldan 10 yıla kadar ağır hapsi isteniyor. 







</TEXT>
</DOC>
