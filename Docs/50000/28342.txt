<DOC>
<DOCNO> 28342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko02.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank kuşatması 
</HEADLINE>
<TEXT>

Emlakbank çalışanları, Kamu Bankaları Ortak Yönetim Kurulu Başkanı Vural Akışık’ı dokuz saat ablukaya aldı. Polis korumasında dışarı çıkan Akışık, saldırıya uğradı. İşsiz kalacağı korkusuyla bunalıma giren Emlakbank Kocamustafapaşa Şubesi güvenlik görevlisi Arif Korkut, bankanın 32 milyar lirasını sokaktan geçenlere dağıttı 
Akışık’a yumruk, taş      KADİFE ŞAHİN 

     Kamu Bankaları Ortak Yönetim Kurulu Başkanı Vural Akışık, Emlakbank’ın kapatılmasını protesto eden yaklaşık 250 çalışan tarafından, dokuz saat süreyle, Emlak Bankası’nın Maslak’taki Genel Müdürlük binasında mahsur bırakıldı. Akışık, binadan çıkartılırken de öfkeli topluluğun saldırısına uğradı. 
     Akışık’ın cuma günleri genel müdürlükte yönetim kurulu üyeleri ile bir araya geldiğini öğrenen çalışanlar, sabah saat 8.30’da bina önünde yığılmaya başladılar ve bu saatlerde başlayan protesto ve abluka eylemlerini akşam saat 19.00’a kadar devam ettirdiler. 60 kişilik bir grup olarak görüşlerini iletmek üzere konferans salonuna alınan Emlakbanklılar, Akışık ve diğer yönetim kurulu üyelerinin üzerine yürüdüler. Polisin müdahalesi ile dışarı çıkartılan banka çalışanlarından biri, çıkan arbedede fenalaşarak baygınlık geçirdi. 
     
     Kapıyı hortumla bağladılar 
     Emlak Bankası’nın Ziraat Bankası’na devrinden sorumlu tuttukları Akışık’tan mağduriyetlerinin önlenmesini isteyen çalışanlardan bir grubun, Akışık ve yönetim kurulu üyelerinin üzerine yürüyerek olay çıkardıkları ifade edildi. Akşam mesai saatlerinden sonra da eylemlerine devam eden Emlakbank çalışanları, Akışık’ın binadan çıkışını engellemek için ikinci blokun kapılarını kilitlerken, ana çıkış dışındaki kapıyı da hortum ile bağladılar. 
     
     Taksi ile götürüldü 
     Saat 19.00’da polis korumasında dışarı çıkan Akışık, öfkeli Emlakbanklıların saldırısına uğradı. Ezilme tehlikesi geçiren Akışık, yumruk, tekme, pet şişe ve taş ile saldırıya uğradı. Kargaşada arabası bulunamayan Akışık, olay yerinden taksiye bindirilerek uzaklaştırılırken, Şakir Öner Yıldız isimli çalışan taksiye saldırdı. Yere düşen Yıldız’ı polis gözaltına aldı. Ancak daha sonra serbest bıraktı. 
     Emlakbanklılar, Ankara’da yaklaşık 3.5 saat süren bir eylem yaptılar. Eylem, İstanbul’daki eylemin de sona erdiği haberleri üzerine bitirildi. Çalışanlar, tüm illerden temsilcilerin Ankara’ya geleceğini ve 27 Haziran’da Kızılay’da eylem yapacaklarını söylediler. Kayseri’de de bir Emlakbank çalışanının intihara kalkıştığı öğrenildi. 
     
ABLUKA 9 SAAT SÜRDÜ      Kamu Bankaları Ortak Yönetim Kurulu Başkanı Vural Akışık’ın Emlakbank’ın İstanbul’daki genel merkezine geldiğini öğrenen Emlakbank çalışanları 8.30’da toplanmaya başladılar. 
     Bankanın Ziraat Bankası ile birleştirilerek kapatılması kararını protesto eden yaklaşık 250 Emlakbank çalışanı, Akışık ile görüşmek istedi 
     10.30’da kamu bankaları yönetim kurulu üyeleri ile bir araya gelen Akışık, banka çalışanları adına 5 kişilik bir heyet ile görüşebileceğini iletti. 
     Akışık, çalışanların ısrarı üzerine daha sonra her birimden iki kişiden oluşan banka çalışanları ile konferans salonunda bir araya geldi. 
     Soru cevap şeklinde devam eden görüşmeye daha sonra Emlakbank Toplu Krediler Daire Başkanı Mehmet Başaran’ın başında bulunduğu 20 kişilik bir grup daha katıldı. 
     Çalışanlar görüşmede mağdur olacakları endişesini dile getirdiler. Ortam gerginleşti. Bir grup, Akışık ve yönetim kurulu üyelerinin üzerine yürüdü. 
     Polis müdahalesi ile dışarı çıkarılan Emlakbank çalışanları, gün boyu bina önünde protesto eylemlerini sürdürerek Akışık’ın istifasını istedi. Saat 19.00 sıralarında polis koruması ile dışarı çıkan Akşık, yuhalama ve saldırıya maruz kaldı. 
     
32 milyar saçtı      M. AKİF ERDEM İstanbul 

     Emlakbank Kocamustafapaşa Şubesi’nde güvenlik görevlisi olarak çalışan Arif Korkut 34 , ekonomik sıkıntılar nedeniyle bunalıma girince, bankanın 32 milyar lirasını sokaktan geçenlere dağıttı. Havaya da ateş eden Korkut, polis tarafından gözaltına alındı. Paranın 4 milyar 350 milyon lirası, vatandaşlar tarafından iade edildi. 
     Kuvayı Milliye Caddesi’ndeki Emlakbank Şubesi’nde dört yıldır görev yapan Arif Korkut, dün öğle tatilinde, arkadaşlarının çoğunluğunun yemeğe çıkmasını fırsat bilerek vezneye yöneldi. Kadın memureyi beylik tabancasıyla etkisiz hale getiren güvenlik görevlisi, yaklaşık 32 milyar lirayı bir torbaya doldurdu. Korkut, bir el ateş ettikten sonra dışarı çıktı. Bu sırada, paranın bir bölümü, torbanın altından dökülmeye başladı. 
     
     Ben yiyemedim, siz yiyin’ 
     Kocamustafapaşa Meydanı’na doğru yürümeye başlayan Korkut, torbadan aldığı paraları havaya atmaya başladı. Paranın bir bölümünü de yoldan geçen vatandaşlar ile esnafa dağıtan Korkut, "Ben yiyemedim, alın siz yiyin" diye bağırdı. Havaya altı yedi el ateş eden Korkut, banka görevlilerinin ve vatandaşların ihbarı üzerine olay yerine gelen polisler tarafından etkisiz hale getirilerek, gözaltına alındı. 
     Fatih Araştırma Amirliği’ne götürülen Korkut, Haseki Hastanesi’nde sağlık kontrolünden geçirildi. Korkut şoktan çıkamadığı için, uzun süre ifade veremedi. Yetkililer, dağıtılan paranın 4 milyar 350 milyon liralık bölümünün, çevredeki vatandaşlar tarafından iade edildiğini söyledi. 
     
     Hamile eşi Emniyet’e koştu 
     Evli ve bir çocuk babası Korkut’un, bir hastanede laborant olan hamile eşi olayı duyunca Fatih Araştırma Amirliği’ne koştu ve gözaltındaki eşinin durumu hakkında bilgi almaya çalıştı. 12 yıllık güvenlik görevlisi Korkut’un, ekonomik sıkıntı çektiği, bankanın da kapatılması nedeniyle işsiz kalacağı korkusuyla bunalıma girdiği kaydedildi. Korkut’un maaşının ise yaklaşık 200 milyon olduğu belirtildi. 
     



 EKONOMİ 






























</TEXT>
</DOC>
