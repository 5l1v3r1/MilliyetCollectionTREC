<DOC>
<DOCNO> 1218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sonspo01.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İspanya'ya gitti 
</HEADLINE>
<TEXT>

     Galatasaray, ikinci yarı hazırlık kampının ilk bölümü için İspanya'nın Kanarya Adaları'na gitti. 
     THY uçağıyla Madrid'e giden ve buradan da Kanarya Adaları'na geçecek olan sarı-kırmızılılar, 15 Ocak Pazartesi gününe dek çalışmalarını İspanya'da sürdürecek. 
     Takım kaptanı Bülent Korkmaz, Atatürk Havalimanı'nda yaptığı açıklamada, ''İkinci yarıya iyi bir hazırlık yapmak istiyoruz. Hedefimiz bütün kupalar'' dedi. 
     Sezon sonu sözleşmesi sona erecek olan Okan ise, Galatasaray'da kalmak istediğini belirterek, ''Yöneticilerle görüştük. Prensip olarak hiçbir yere gitmek istemiyorum'' diye konuştu. 
     Fakih Akyel de, ikinci yarıda kendilerini zorlu bir dönemin beklediğini vurgulayarak, bu nedenle iyi çalışıp, form tutmalarının gerektiğine dikkat çekti. 
     Sarı-kırmızılı futbolcu, yurtdışından gelen transfer önerileriyle ilgili olarak da, ''İngiltere'den menajerler aracılığıyla bir öneri geldi. Ancak düşünmek için daha erken. Önce ligin bitmesi gerekir. Amacım Galatasaray'da kalmak'' dedi. 
     Galatasaray, Kanarya Adaları'nda, 18. Uluslararası Maspalomas Futbol Turnuvası'na katılacak. Sarı-kırmızılılar, Hollanda'nın PSV Eindhoven takımıyla karşılaşıp, daha sonra TSV Bayer 04 Leverkusen-Rosenborg BK maçının galibi veya mağlup takımıyla, ilk maçta alacağı sonuca göre karşı karşıya gelecek. Jardel'in daha sonra katılacağı Galatasaray'ın İspanya kamp kadrosunda, 24 futbolcu yer alıyor. 




</TEXT>
</DOC>
