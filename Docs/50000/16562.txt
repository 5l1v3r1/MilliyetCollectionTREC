<DOC>
<DOCNO> 16562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/soneko23.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
4 kişilik bir ailenin mutfak harcaması 236 milyon liraya çıktı 
</HEADLINE>
<TEXT>

     Hak-İş'in yaptığı araştırmaya göre, 4 kişilik bir ailenin 15 Mart-14 Nisan dönemindeki mutfak harcaması, 235 milyon 967 bin 160 liraya yükseldi. 
     Hak-İş'ten yapılan açıklamaya göre, Konfederasyon İstatistik Bürosu, kamu sektöründe çalışan işçi ve memurlarla birlikte ve bir kısım özel sektör tarafından uygulanan yasal ücret-maaş ödeme dönemini baz alan bir araştırma yaptı. 
     Araştırma, 4 kişilik bir ailenin 15 Mart-14 Nisan günleri arasındaki mutfak harcamasının 235 milyon 967 bin 160 lira olduğunu ortaya çıkardı. 
     Bir önceki aya göre yüzde 9.3 oranında, yani 20 milyon 77 bin 710 lira artan mutfak harcaması, 235 milyon 967 bin 160 lira olarak tespit edildi. 
     Öte yandan, aylık tüketim harcamaları, 4 kişilik bir ailenin fizyolojik ihtiyaçları ile tutarlı ve dengeli beslenebilmesi için gereken kalori miktarı ve bu kaloriyi sağlayan beslenme kalıbı olarak Hacettepe Üniversitesi Sağlık Teknolojisi Yüksekokulu Beslenme ve Diyetetik Bölümü'nce belirlenen ''Türkiye için önerilen günlük enerji ve besin öğeleri tüketim standartları'' esas alınarak hesaplandı. 



</TEXT>
</DOC>
