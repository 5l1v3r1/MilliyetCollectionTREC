<DOC>
<DOCNO> 41288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/soneko05.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AYCELL'de hedef 1.5 milyon abone... 
</HEADLINE>
<TEXT>

     Turkcell, Telsim ve Aria'dan sonra, Türkiye'nin dördüncü GSM cep telefonu sistemini işletecek Türk Telekom'da, ''Aycell'e dönük hazırlıklar sürüyor. 
     İlk etapta 7 büyük ilde hizmet verecek Aycell'de, önümüzdeki yılınNisan ayına kadar 1.5 milyon adet abone hedefleniyor. 
     Türk Telekom Genel Müdürü İsmail Hakkı Alptürk, cepte ucuzluğu getirerek kaliteyi iyileştirecek yeni sistemin, önümüzdeki yıl Nisan ayında tüm Türkiye genelinde hizmet vereceğini söyledi. 
     Alptürk, GSM 1800 sistemli hizmete girecek yeni sistemin altyapı oluşumuyla ilgili hazırlıkların tamamlanma aşamasında olduğunu kaydetti. 
     Hizmete girdiğinde, cep fiyatlarında ucuzlamanın yanı sıra daha iyi kalitenin abonelere verileceğini belirten Alptürk, yeni cep telefonu sisteminin altyapı ve baz istasyonları için yaklaşık 300 milyon dolarlık bir yatırımın öngörüldüğünü belirtti. 
     Normal telefonlara entegre edilebilir özelliğe sahip olacak Aycell cep telefonu şebekesinin, ilk etapta 7 büyük ilde hizmet vereceğini kaydeden Alptürk, önümüzdeki yılın Nisan ayına kadar 1.5 milyon adet abonenin hedeflendiğini sözlerine ekledi. 
     
     Çalışmalar ne durumda 
     Edinilen bilgilere göre, Aycell Haberleşme ve Pazarlama Hizmetleri şirketinin baz istasyonlarının kurulması ve yaygınlaştırılmasına yönelik çalışmalar hızla sürüyor. 
     Türkiye'nin cep telefonu kullanımına olan talebi doğrultusunda kurulması öngörülen Aycell GSM-1800 mobil telekomünikasyon şebekesinin BSS altyapısının yurt çapında yaygınlaştırılması amacıyla, baz istasyonlarının kurulması için hazırlanan ihale çalışmaları son aşamaya getirildi. 
     Bir süre önce Ankara, İstanbul, İzmir, Adana, Bursa, Antalya ve Muğla'da kurulan baz istasyonları ve santrallarının diğer yerlere de yaygınlaştırılması amacıyla açılan ihale 19 Eylül 2001 tarihinde Ankara'da yapılacak. 
     Yeterli görülen firmaların tekliflerinin değerlendirilmeye alınacağı ihaleye dünyanın önde gelen telekomünikasyon firmaları arasında yeralan Alcatel, Ericsson, Siemens, Nokia ve Netaş firmalarının katılması bekleniyor. 






</TEXT>
</DOC>
