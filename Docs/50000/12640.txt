<DOC>
<DOCNO> 12640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/siyaset/asiy.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis karı - koca kavgasını sevdi 
</HEADLINE>
<TEXT>

Medeni kanun tasarısını görüşen Adalet Komisyonu üyeleri karı’ sözcüğünden vazgeçmedi. Madde değiştirilmeden kabul edildi 
     SALİHA ÇOLAK Ankara 

     Medeni Kanun Tasarısı’nın hemen hemen her maddesi üzerinde tartışan Adalet Komisyonu üyelerinin dünkü oturumu da renkli geçti. 
     Üyelerin "televole gibi yazıyorlar" diye gazetecilerin alınmasını engellemek istediği toplantıda "ana - karı tartışması" yaşandı. Toplantıyı FP’liler terk ederken, kadın sivil toplum örgütlerinin "karı" dediği için terbiyesizlikle suçladığı MHP’li Orhan Bıçakcıoğlu da "Öyleyse yasalar da terbiyesiz" dedi. 
     
"Karı’dan ana olmaz"      Tasarının "Evlenmeden önce veya ayrı yaşama sırasında ana rahmine düşme" başlıklı maddesindeki "karı" sözcüğünün değiştirilip değiştirilmeyeceği tartışmaya açıldı. Adalet Bakanı Hikmet Sami Türk’ün, "kocanın karısı" ifadesinin "kocanın ana ile" şeklinde değiştirilmesi önerisine MHP’li Mehmet Gül itiraz etti. Gül, "karı - koca" sözünün Türkçe’de çok yaygın olduğunu ve bunun yerine "ana" yazılmasının "tuhaf" olabileceğini söyledi. DSP’li İsmail Aydınlı’nın "çocuğun anası" ifadesinin yazılabileceğini söylemesi üzerine de Gül, "Çocuğun anası da olmaz. O zaman herhangi bir çocuğun anası da olabilir. Her zaman da çocuğun annesi, adamın karısı olmayabilir" dedi. 
     Bu tartışmalar üzerine Komisyon Başkanı Emin Karaa maddeyi tasarıda yer aldığı şekliyle oylattı ve madde değiştirilmeden kabul edildi. 
     
FP’liler terk etti      MHP’li Orhan Bıçakcıoğlu, DSP’li Yekta Açıkgöz ve ANAP’lı Sühan Özkan, tasarının görüşmelerine "mal rejimi" bölümü atlanarak devam edilmesi yönünde bir önerge verdiler. FP’liler, önergenin kabul edilmesi üzerine "Tehdit altında çalışamayız" diyerek toplantıyı terk ettiler. 
     
     MHP Yasa terbiyesiz 
     MHP’li Orhan Bıçakçıoğlu, kadın derneklerinin temsilcilerinin "karı" sözünü kullandığı için kendisine "terbiyesiz" dediklerini anımsatarak, "Sözlerim yanlış aktarılıyor. Ben terbiyesizlik yapmıyorum. Eğer böyle algılanıyorsa, o zaman bu tasarı da aynı terbiyesizliği yapıyor. Benim gülümü almayan kadınların bile bu tasarıyı okumadıklarını düşünüyorum" diye konuştu. 
     


 SİYASET 













</TEXT>
</DOC>
