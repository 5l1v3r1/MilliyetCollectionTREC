<DOC>
<DOCNO> 48169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun07.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna'nın evine yaklaşan yandı.. 
</HEADLINE>
<TEXT>

     Ünlü popçu Madonna ile eşi yönetmen Guy Ritchie'nin servet değerindeki evine yaklaşan hırsız yandı. 
     Tanınmış çift, 9 milyon dolar yaklaşık 7 trilyon lira değerindeki villanın çevresine elektrikli çit yaptırıyor. 
     Internetteki ''peoplenews'' sitesindeki habere göre, ''Ashcombe House'' adlı villanın güvenliği, ünlü çifte bir süredir rahat uyku uyutmuyor. Daha önce evlerine hırsız giren ve otomobilleri çalınan çift, bu kez kelimenin tam anlamıyla ''yoğurdu üfleyerek yiyor''. 
     Hırsız ve çılgın hayranlarının villaya yaklaşmasını istemeyen Madonna ve eşi Guy Ritchie, tanınmış bir güvenlik firmasıyla anlaştı. 
     Tehlikelere karşı güvenliği sağlamak amacıyla özel bir bölgede kulübe, elektrikli çit, alarm gibi bir dizi önlem almayı düşünen çift, 8 haftada tamamlanacak tedbirler konusunda sır vermiyor. 
     Salisbury District Council adlı güvenlik şirketinin yetkilileri ise hırsızlara karşı elektrikli bir çitin yapılacağını belirtirken, Madonna ile eşinin kendilerine sormadan basına bilgi veren şirkete nasıl bir tepki göstereceği de merak ediliyor. 
     Madonna'nın satın aldığı 5 katlı ''Georgian'' tarzı evin, 6 yatak odası ve 5 banyosu bulunuyor. Ünlü popçu ve eşi, Londra'nın tanınmış mağazalarının bulunduğu Oxford caddesine birkaç dakika uzaklıktaki West End semtinde bulunan evi satın almaya uzun süre çevredeki villaları dolaştıktan sonra karar vermişti. 
     






</TEXT>
</DOC>
