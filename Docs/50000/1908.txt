<DOC>
<DOCNO> 1908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur09.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FP memurlarla ilgili Yetki Kanunu'nun iptali için Anayasa Mahkemesi'ne dava açtı 
</HEADLINE>
<TEXT>

     Fazilet Partisi, Memurlar ve Diğer Kamu Görevlileri Hakkındaki Bazı Kanunlarda Değişiklik Yapılmasına Dair Yetki Kanunu'nun iptali için Anayasa Mahkemesi'ne iptal davası açtı. 
     FP TBMM Grup Başkanvekili Yasin Hatiboğlu, milletvekilleri Mustafa Kamalak, Şeref Malkoç ve Mehmet Batuk ile Anayasa Mahkemesi'ne yaptıkları başvurunun ardından gazetecilerin sorularını yanıtladı. 
     Hatiboğlu, hükümetin çıkardığı yetki kanunun TBMM'de görüşülmesi sıra sında parti olarak çok direndiklerini ancak iktidarın sayısal üstünlüğü ile bu yasayı çıkardığını belirterek,'' Çalışanların ekonomik ve sosyal haklarını iyileştirme amacıyla çıkarıldığının öne sürülmesine karşın bu yasanın bir kıyım yasası olarak kullanılacağı yolunda kuşkularımız var. Samimi olsalardı bu iyileştirmeleri Bütçe Kanunu'nda yaparlardı'' dedi. Hükümete, çıkarılan yetki kanunu, kanun olarak çıkarma teklifinde bulunmalarına karşın bu tekliflerine itibar edilmediğini kaydeden Hatiboğlu, görüşlerine başvurdukları memur konfederasyonlarının da kendileriyle aynı görüşte olduklarını söyledi. 
     Anayasa Mahkemesi'nin açtıkları iptal davasını kabul edeceğine inandıklarını belirten Hatiboğlu, FP'nin yasanın iptalinden doğacak boşluğu doldurmak için yeni bir kanun teklifi hazırlayacağını ifade etti. 
     Hatiboğlu, bir soru üzerine memurlara kıyım yapılacağı konusunda bazı duyumlar aldıklarını, ancak bu konuda resmi açıklamanın söz konusu olmadığını belirterek, ''Sadece 350 sayısına dayanan bu hükümet sayesinde kanun ve kanun hükmünde kararname iptal ettirmede hayli tecrübe edindik'' diye konuştu. 
     FP milletvekili Mustafa Kamalak da bir soru üzerine, yetki kanunun Anayasa'ya esastan aykırı olduğunu ve TBMM'nin kendisine düşen bir görevi başka bir kuruma devretmesinin mümkün olmadığını söyledi. Anayasa Mahkemesi'ne açılan iptal davası dilekçesinde, iptal davasını açan kişi olarak FP Genel başkanı Recai Kutan'ın ismi yer alırken, yetki kanunun birinci ve ikinci maddelerinin Anayasa'nın başlangıç kısmına ve cumhuriyetin nitelikleri, egemenlik ilkesi, yasama yetkisi, anayasanın bağlayıcı üstünlüğü, TBMM'nin görev ve yetkileri, KHK çıkarma yetkisi, Anayasa Mahkemesi kararları başlıklı 2, 6, 7, 11, 87, 91 ve 153. maddelerine açıkça aykırı olduğu kaydedildi. 




</TEXT>
</DOC>
