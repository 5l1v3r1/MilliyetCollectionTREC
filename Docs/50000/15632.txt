<DOC>
<DOCNO> 15632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/guncel/gun08.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşler erotik filmde oynayabilir mi 
</HEADLINE>
<TEXT>

ÇAPRAZ ATEŞ 
     BİRSEN ALTUNTAŞ 

     Okan Bayülgen’in, "Öpüşmem, sevişmem diyen oyuncu salaktır" sözü tartışma yarattı. Haziran ayında Keloğlan filmi için kamera karşısına geçecek olan Ebru Şallı da "Türkiye’de ciddi bir ilişkisi olan kaç kadın oyuncu, hem ilişkisini sürdürüp, hem de filmlerde öpüşüp sevişebiliyor ki" yanıtını verdi. İşte değerlendirmeler. 
     
Hülya Koçyiğit      Ben oynayamam 
     Bir oyuncu, elbette rolü gereği senaryoya uygun davranmalı. Ama, ben kendi adıma ve halkın beni Türk aile yapısına uygun kimliğim nedeniyle koyduğu yer açısından, senaryoda yer alan soyunma, öpüşme gibi sahnelerde oynamamayı tercih ediyorum. 
     
Yeşim Salkım      Eşim önemli 
     Türkiye’nin en önemli işadamlarından biriyle evliyim. Her davranışıma dikkat ederim. Ona zarar verecek bir şey yapmamaya çalışırım. 
     
Selda Alkor      Kurallar olabilir 
     Oyuncular, çalışma hayatlarıyla ilgili prensiplerini yapımcıya aktarır ve ona göre davranır. Bizim zamanımızda, özellikle kırsal kesimde bizi seyreden insanların gerilmemesi gerekiyordu. Çünkü, bizim yerimize, kendisini koyuyordu. Onları utandıracak bir şey yapmamamız gerekiyordu. Şimdi ise bu sahneler çok abartılıyor. Belli yasaklar konulması bana uygun geliyor. 
     
Lale Mansur      Sansür koyulamaz 
     Evli olmama karşın, yaptığım ilk film ile bu konudaki tarzımı ortaya koydum. Kendine kurallar koyan oyuncuların ağırlıkta olduğu, eski Hollywood ve Yeşilçam çok geride kaldı. Artık çok farklı bir oyunculuk anlayışı var. Oyuncu kendine sansür koymamalı. 
     
Mine Soley      Herşey yapılır 
     Benimle birlikte olan insan, bir oyuncu ile birlikte olduğunun bilincinde olarak beni kabul etmeli. Oynadığı film, Türk toplumunu rencide edecek kadar tiksindirici porno filmideğilse, o zaman kişi profesyonelce senaryoda yazanı yapmalı. 
     
Cünet Arkın      Önemli olan halk 
     Türk halkının, kabullenip kabullenmeyeceği önemli. Güneydoğu’da bir köye gitmiştim. Bütün erkeklerin yüzünde çok muzip, yaramaz çocuklar gibi bir ifade vardı. Toplantılar esnasında, "Cüneyt abi, nasıl yapıyorsun, bize de öğret" dediler. Karate falan sandım, bir kaç hareket gösterdim. "Yok o değil, özellikle Türkan Hanım ile filmlerinizi seyrettik, hiç öpüşmeden 400 tane çocuk yaptın, abi bunu bize anlatsana" dediler. 
     


 GÜNCEL 













</TEXT>
</DOC>
