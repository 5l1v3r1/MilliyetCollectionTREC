<DOC>
<DOCNO> 4119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/dunya/dun01.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya beni övmekten başka işlerle de uğraşsın’ 
</HEADLINE>
<TEXT>
Türkmenbaşı yağcılardan usanmış 
     CENK BAŞLAMIŞ Moskova 

     Şehirlere, nehirlere, okullara, yollara, hatta gökten düşen taşlara adı verilen, her yeri heykelleri süsleyen Türkmenistan Devlet Başkanı Saparmurad Niyazov Türkmenbaşı , durmadan övülmekten artık sıkılmaya başladı. 
     Niyazov, Türkmen Televizyonu’ndan halka seslenirken bazı yetkilileri "kraldan çok kralcı" davrandıkları için ilk kez eleştirdi. Televizyon kanallarında ekranın bir köşesinde bronz büstünün logo olarak kullanılmasına gerek olmadığını belirten Niyazov, "Müzik programlarını seyrederken de utanmaya başladım. Çünkü hep benim adıma bestelenmiş şarkıları çalıyorlar" dedi. 
     Durmadan övülmekten ilk kez sıkılan Türkmen lideri, kendi adını taşıyan televizyon dizisinin kaldırılıp kaldırılmayacağına açıklık getirmedi. Ancak, gazetecilerden kendisi dışında başka konularla ilgilenmelerini, karalama amacı taşımadan eleştiri yapmalarını istedi. 
     Niyazov, Türkmen halkının ruhani uyanışını konu aldığı Ruhname adındaki kitabının sonuna gelmeye başladığını açıkladı. Kitabı bitirmek için gece gündüz çalıştığını belirten Niyazov, parlamentonun mayıs ayında eserini görüşeceğini söyledi. 
     
Kitapları zorunlu ders’      Ruhname, Türkmen halkının uyması gereken ahlaki ilkeleri anlatıyor. 14 yıldır Türkmenistan’ı yöneten Niyazov, geçen yıl ömür boyu başkan ilan edilmişti. Muhalifleri, eserleri okullarda zorunlu dersler arasında yer alan Niyazov’un kendisini putlaştırdığını öne sürüyor. 
     İlginç uygulamaları bulunan Niyazov son olarak meteoroloji kurumunun yanlış hava tahmininde bulunmasına kızarak çalışanların maaşlarını yarı yarıya düşürmüştü. 
     


 DÜNYA 













</TEXT>
</DOC>
