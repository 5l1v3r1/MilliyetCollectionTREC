<DOC>
<DOCNO> 14942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sondun06.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak kuzeyde çalışacak BM personeline vize vermiyor 
</HEADLINE>
<TEXT>

     BM Irak programı Sorumlu Müdürü Benon Savan, Irak makamlarının, kuzey bölgesinde çalışacak BM görevlilerine vize vermeyi reddettiğini bildirdi. 
     Kuzey Irak'ta yaklaşık 300 dolayında BM personelinin görev yaptığını belirten Savan, bu personelin genellikle elektrik sistemlerinin bakımı ve mayın temizleme projelerinde çalıştığını kaydetti. 
     Irak'ın BM personeline vize vermeyi reddetmesinin, boş duran personel yüzünden uluslararası teşkilata 4 milyon dolara mal olduğu, ayrıca masrafın her ay 450 bin dolar artacağı ifade edildi. 
     Savan'ın verdiği bilgiye göre Irak, geçen Ekim ayından bu yana 288 vize başvurusunu cevapsız bıraktı. BM personeli, Kuzey Irak'ta insani amaçlı gıda karşılığı petrol programını da yürütüyor ve bu bölgede yaşayan Kürtlere ilaç ve gıda dağıtımı yapıyor. BM kaynakları, Bağdat denetiminde olmamasına rağmen bu bölgede çalışacak BM personeli için de Irak makamlarından vize istendiğini belirttiler. 
     Bazı çevreler, Irak makamlarının, mayın temizleme işlemlerinin Kuzey Irak'taki Kürtlerin işine yaradığı ve Kürtlerin temizlenen bölgelere gelip yerleştikleri görüşünü savunduğunu ifade ettiler. Öte yandan BM Genel Sekreteri Kofi Annan'a mektup gönderen Irak Dışişleri Bakanı Muhammed Said El Sahaf, vize istenen personelin görevinin Iraklılar tarafından rahatlıkla yerine getirilebileceğini öne sürdü. Irak'ın geçen yıl 991 kişiye vize verdiğini belirten El Sahaf bu rakamın çok fazla olduğunu ifade etti. 
     Körfez savaşından bu yana BM ambargosu altında bulunan Irak, Güvenlik Konseyi'nin izniyle gıda karşılığı petrol programı çerçevesinde petrol satıyor ve elde ettiği gelirle sivil halkın ihtiyacı olan ilaç ve gıda maddelerini satın alıyor. 




</TEXT>
</DOC>
