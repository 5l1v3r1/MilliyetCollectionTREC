<DOC>
<DOCNO> 30841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/yazar/sazak.html </URL>
<DATE> 2001/07/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Batı'nın Derviş, Tayyip merakı 
</HEADLINE>
<TEXT>

     Diplomatik gözlemcilerin Türkiye senaryolarında aylardır iki isim öne çıkıyor. 
     Kemal Derviş ve Tayyip Erdoğan. 
     22 Şubat'taki ekonomik kriz üzerine Dünya Bankası'ndan "süper bakan" olarak Ankara'ya çağrılan Derviş IMF ile yapılan programın sorumluluğunu yüklendikten sonra "kurtarıcı" gibi görülürken Telekom krizinde MHP'nin boy hedefi haline geldi. Ve hızla yıpratılmaya başlandı. 
     Koalisyon ortakları Derviş'ten kurtulmak için fırsat kollarken, IMF beklenmedik biçimde 1.5 milyar dolarlık krediyi askıya aldı. Washington'dan gelen son haberler programın dikişlerinin attığı yönünde. IMF, Ankara'yı zor durumda bırakan ölçüde işi ağırdan alıyor. Derviş'i de devreden çıkartan sürpriz gelişmeler olabilir. 
     IMF ile pürüz giderilse bile bu koşullarda Kemal Derviş nereye kadar devam edebilir Telekom'daki kriz gecesi kaleme aldığı istifa mektubunu her an Ecevit'e gönderebilir. Derviş'in siyasette ne yapabileceği sorusunu sonbahardaki ekonomik durum gösterecek. Geçen zamanın Kemal Derviş'in aleyhinde işlemeye başladığı da bir gerçek. 
     Amerikalı üst düzey bir diplomatın yorumuyla Derviş'in ekonomi yönetimindeki performansı siyasette mutlaka başarılı olacağı anlamına gelmiyor. Uzun yıllar dışarıda yaşaması ve yerel politikadaki zayıflığı en büyük handikapı. Tayyip Erdoğan'a gösterilen ilginin altında Derviş'e göre daha güçlü bir siyasi tabana sahip olması yatıyor. ABD'li ve Batılı çevrelerde Erdoğan'ın "yeni oluşum"daki yeri önemle izlenen merak unsuru. 
     Erdoğan'la söyleşimizde AB konusunda izleyeceği politikayı sorduk. Yanıtı şu oldu 
     "Biz AB sürecine sıcak bakıyoruz, elbette ülke menfaatlerinden bağımsızlık anlayışımızdan taviz vermeyiz ama özellikle insan hak ve özgürlükleri açısından üyelikten yanayız. Ve AB üyeliğinin 2010 gibi uzak hedefler yerine daha süratli gerçekleştirilmesini isteriz." 
     Derviş ve Erdoğan yakın gelecekte siyasal rakip olacaklar mı bilinmez ama birinin tenis, diğerinin futbol merakıyla simgelenen sosyal farkları ideolojik anlamda da onları merkez sağ ve solda ayrıştırıyor. 
     Kemal Derviş, ekonomik krizden bunalan kentli insanlara, başkentin siyaset labirentlerinden kurtulması şartıyla umut verebilecek bir isim. Tayyip Erdoğan ise, yoksullaşan orta alt sınıfın temsilcisi olmaya aday. Siyaset yasağı engel olmazsa bu şansını kullanacaktır. 
     Tayyip'in ayak sesleri, kimi çevreleri huylandırmış olmalı ki, Demirel "Ben de varım..." diye sahneye çıktı. 
     "Kurtar bizi Baba" oyunu gişe yapar mı 
     Başroldeki oyuncular Kartal'da turnede olmasa belki boş sıralara eş dost akrabadan seyirci çekilebilirdi. Halk bu kumpanyadan bıktı, "yeni yüzler" görmekten yana. 
     Aktörler değişsin isteniyor. 
     
     







İleriyi görmek 


Pasta bitince 


Öz Refah Partisi 


Bir saatli bombanın tik tak sesi... 


Bir formül 


Pembe geceler 


Veliler, öğrenciler, kamuoyu kandırılıyor 


Başarı karşılıklı 
sorumluluk gerektiriyor 


"Kadınlar neden aldatır .." 


Keşke... 


Bu paket başka 


İşte Ansen'in marifetleri 


Akmerkez yolu "pazar"ın yeni yeri 


Batı'nın Derviş, Tayyip merakı 


Hüsamettin Özkan ve ilişkileri 


Döviz sorunu yok güven sorunu var 


</TEXT>
</DOC>
