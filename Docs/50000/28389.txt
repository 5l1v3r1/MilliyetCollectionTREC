<DOC>
<DOCNO> 28389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/spor/spo03.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre’den bir banka, Brezilyalı oyuncu için 22 milyon dolar teklif etti 
</HEADLINE>
<TEXT>
Jardel'de son perde 
Başkan Faruk Süren, Galatasaray yönetiminde büyük tartışmalara yol açan golcü futbolcunun transferi için pazarlık yapmak üzere dün İsviçre’ye gitti 
     HALİL ÖZER 

     SARI - Kırmızılı kulüpte, Jardel transferi yönetimi birbirine düşürürken, dün yepyeni gelişmeler ortaya çıktı. Asbaşkan Mehmet Cansun’un, Porto ile yaptığı anlaşmayı geçici süre askıya alan Başkan Faruk Süren’e, Brezilyalı oyuncu için bir İsviçre bankasından 22 milyon dolarlık teklif geldiği bildirildi. Başkan’ın bu nedenle dün İsviçre’ye gittiği, Jardel’in bonservisini alarak Avrupa’ya pazarlamayı düşünen söz konusu banka ile masaya oturduğu ifade edildi. 
     JARDEL için yapılan bu teklifin ortaya çıktığı toplantıda Süren - Cansun savaşının patladığı da öğrenildi. Brezilyalı oyuncunun transferinin askıya alınmasıyla çıkan tartışmanın ardından bu kez Sportif A.Ş konusunda, Başkan ile Asbaşkan’ın birbirlerine sert çıktıkları bildirildi. Süren’in ilk kez yüksek sesle konuştuğu, toplantı sonrasında ise yönetimin tam bir bölünme içine girdiği de belirtildi. Bazı üyelerin "Bu iş bitti. Uzatmanın anlamı yok" dediği de ileri sürüldü. 
     CANSUN’un yaptığı anlaşmaya, İsviçre bankasından gelen teklif nedeniyle karşı çıkan Süren’in açıklamasından sonra yönetim içinde de taktik savaşı başladığı iddia edildi. Cansun’un 22 milyon dolarlık önerinin ardından beklemeye çekildiği bildirildi. Cansun’u destekleyen yöneticilerin, "Umarız, Başkan bu olayı gerçekleştirir. Porto’nun teklifini geri tepmek çok anlamsız olur. Bu gecikme belki de bize, Porto şansını kaybettirecek" dediği belirtildi. 
     
G.SARAY, REAL’İN İDDİASINI KABUL ETTİ      "Evet yaptık" 
     ERHAN TELLİ 

     GALATASARAY, MİLLİYET’te dün yayınlanan ve Real Sociedad’ın Arif için verdiği çeklerin, tefecilere bozdurulduğu yolundaki iddiaları kabul etti. İspanyol kulübü, ayrıca Arif’i geri verdikleri için 3.5 milyon dolar almaları gerekirken, kendi ceplerinden para çıktığını açıklamış ve FIFA’ya gidileceğini bildirmişti. Sarı - Kırmızılı kulübün Genel Sekreteri Sinan Kalpakçıoğlu, "Ama İngiltere’dekiler tefeci değil, finansal bir kurumdu" ifadesini kullandı. 
     KALPAKÇIOĞLU, işlerin böyle yürümesinin normal olduğunu belirtirken "İspanyollar bize çek değil senet verdi. Biz de bunları iskonto ettirerek, bozdurduk" dedi. Genel Sekreter "Sonra Arif bize geldi. Ama o işlem başka, bu işlem başka. Biz o parayı kullandık bile. Arif’i aldığımız için borçluyuz. Kendilerine kriz patladığını ve ödeyemeyeceğimizi söyledik, durumu FIFA’ya da bildirdik. Hem onlardan önce, olayı FIFA öğrenmiş oldu" diye konuştu. 
     
SOCIEDAD PEŞİNİ BIRAKMAYACAK      "Ahl ka sığmaz" 
     MEHMET ÇİFTÇİ 

     İSPANYA’NIN Real Sociedad Kulübü, verdikleri çekleri Londra’da finansal kuruluşlara bozduran, Arif’i geri aldıktan sonra da parasını ödemeyen Galatasaray’ın peşini bırakmayacak. Cim - Bom’u FİFA’ya şikayet eden yöneticiler "Sonuna kadar gideceğiz. Trabzonspor ile de böyle bir sorun olmuştu. Parayı ödediler, kendilerini kurtardılar. Galatasaray’a da böyle olacak" dediler. 
     İSPANYOL yöneticiler, çeklerin Londra’ya gönderilmesinin hukuki anlamda doğru olduğunu, ancak ahlaki açıdan yanlışlık yapıldığını söylediler. Realliler "Bizim muhatabımız G.Saray, ama bir baktık karşımızda Londralı tefeciler var. Bu bizi çok üzdü. Artık yapacak bir şey yok. Şu anda Galatasaray bize borçlu ve paramızı ödememekte ısrar ediyorlar. Ödemezlerse kendileri zararlı çıkar" diye konuştular. 
     
ŞEKER GİBİ KURAGalatasaray, Şampiyonlar Ligi ikinci ön elemesinde Reykjavik İzlanda - Vllaznia Arnavutluk maçlarının galibi, G.Antep UEFA’da, Moldova’dan Kişinev ile eşleşti 
     ZAFER ATAMER Cenevre 

     ŞAMPİYONLAR Ligi birinci ve ikinci ön eleme turu ile UEFA Kupası’nın eleme turu kuraları dün İsviçre’de çekildi. Şampiyonlar Ligi’ne ikinci ön elemeden katılan Galatasaray, seribaşı olduğu kurada ilk turda İzlanda’nın KR Reykjavik ile Arnavutluk’un KS Vllaznia takımları arasındaki maçın galibiyle eşleşti. UEFA Kupası elemesinde ise Gaziantepspor, Moldova’nın Zimbru Kişinev ekibiyle karşılaşacak. G.Saray ilk maçı 25 Temmuz’da İstanbul’da, rövanşı 1 Ağustos’ta rakip sahada oynayacak. G.Antep ise maçlarını 9 ve 23 Ağustos’ta yapacak. 
     KURAYA katılan Galatasaray Dış İlişkiler Sorumlusu Mete Razlıklı, eşleşmeden memnun olduklarını belirterek, "Ancak rakipleri hafife almamak lazım. Arnavutluk, Milli takımımıza fark atmıştı. İşimizi sıkı tutup, turu geçeceğiz" diye konuştu. G.Antepli yöneticiler Bülent Mamatoğlu ve Muzaffer Atmaz da kuradan hoşnut olduklarını söylediler ve "İlk maçı rakip sahada oynamak bizim için avantaj. Rakibi fazla tanımıyoruz ama Dünya Kupası elemelerinde Moldova’nın ne kadar dişli olduğu ortada" dediler. 
     
     Reykjavik dökülüyor 
     İZLANDA’DA geçtiğimiz sezon şampiyonluğa ulaşan KR Reykjavik, yeni lige kötü başladı. Soğuk iklim nedeniyle erken start alan 10 takımlı ligde, 5 maçta iki galibiyet ve üç yenilgiyle 8. durumda bulunan Reykjavik, formsuz dönem yaşıyor. 1899’da kurulan KR Reykjavik, Avrupa’da da başarısız. Yedi kez katıldığı kupalarda oynadığı 22 maçta ancak 7 galibiyet elde edebilen takım, 5 beraberlik ve 10 yenilgi aldı. 
     
     Vllaznia tecrübesiz 
     ARNAVUTLUK’UN İşkodra kentini temsil eden KS Vllaznia, geçen sezon dokuzuncu kez şampiyonluğa ulaştı. Ligdeki 26 maçında dört yenilgi alan Vllaznia, 51 gole karşılık sadece 22 gol yedi. Arnavutluk’taki başarısına rağmen Avrupa’da fazla tecrübesi bulunmayan Vllaznia, şimdiye kadar sadece üç kez kupalara katılabildi. Avrupa’daki altı maçında hiç tur geçemezken, bir galibiyet, bir beraberlik, dört de yenilgi elde etti. 
     
     Zimbru milli ordu 
     DÜNYA Kupası elemelerinde Türkiye ile aynı grupta yer alan Moldova’ya en fazla futbolcuyu Zimbru Kişinev veriyor. Bu sezon ligi Serif’in bir puan ardında ikinci sırada bitiren geçen yılın şampiyonu Zimbru’da kaleci Romanenco, defansta Catinsus, Olecsic, orta sahada Oprea, Boret, Cebotari ve kaptan Curtianu milli takımda oynuyor. Avrupa Kupaları’na 10 kez katıldı, 32 maçta 10 galibiyet, 5 beraberlik, 17 yenilgi aldı. 
     
Porto sabırsız      İSVİÇRE’NİN Cenevre kentinde yapılan kura çekiminde, rakiplerden çok Jardel’in transferi konuşuldu. Porto Genel Direktörü M.Diego ile Galatasaray Dış İlişkiler Sorumlusu Mete Razlıklı, kuranın çekildiği Noga Hilton’da Jardel ile ilgili görüş alış verişinde bulundu. Diego, Sarı - Kırmızılı takımın takastan vazgeçerek, nakit para istemesinin kendilerini zora soktuğunu söyledi. 
     PORTEKİZLİ gazeteciler de Razlıklı ve Diego’yu soru yağmuruna tuttu. Razlıklı, Brezilyalı futbolcu hakkındaki kararı transfer komitesinin vereceğini belirterek, "Jardel için Marsilya’dan da teklif geldi. Gelecek hafta bunları değerlendirip bir sonuca varacağız" dedi. Portolu yönetici Diego ise Jardel’i çok istediklerini ve transferi için ellerinden geleni yapacaklarını belirtti. 
     
"Kalecimiz Mondragon"      GALATASARAY’DA, Teknik Direktör Lucescu’nun kaleci Stelea ısrarını, yönetim sona erdirdi. İstanbul’a gelir gelmez "Mondragon’u almayalım, Stelea’yı getirelim" diye tutturan Rumen hocaya "Bu konuyu artık kapat. Mondragon Galatasaray’ın yeni kalecisidir" yanıtı verildi. Bu arada Sarı - Kırmızılılar, Ümit Karan için Gençlerbirliği Başkanı İlhan Cavcav ile görüşecekler. 
     CİM - BOM ayrıca, Porto’nun önerdiği isimlerden olan Pedrosa’ya da kancayı taktı. Portekiz kulübünün, Jardel için yaptığı teklifi askıya alan G.Saray, bu transfer gerçekleşmese bile Pedrosa’yı renklerine bağlamak için çabalayacak. Öte yandan yönetim, İspanya’nın Valencia takımında oynayan Ilie ile bir yıllık ön anlaşma yapıldığı iddialarını yalanladı. 
     



 SPOR 























</TEXT>
</DOC>
