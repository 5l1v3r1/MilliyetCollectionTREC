<DOC>
<DOCNO> 2888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/siyaset/siy09.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilton'da esrarlı barış zirvesi 
</HEADLINE>
<TEXT>

İsrail ve Filistinli 26 kişinin katıldığı çok gizli toplantı üç masada yapıldı 
     ÖMER ERBİL, AYŞEGÜL SÖNMEZ, ERCAN ARSLAN - İstanbul 

     İstanbul Hilton Oteli'nde dün akşam yapılan esrarengiz toplantıda, barış görüşmelerinde bir türlü anlaşmaya varamayan İsrail ve Filistinli tarafların bir araya geldiği öne sürüldü. 
     Hilton Oteli dün akşam saatlerinde çok gizli bir toplantıya sahne oldu. Sıkı güvenlik önlemlerinin alındığı otelin dokuzuncu katındaki Hilton Roof'un Özel Ziyafet Salonu'nda gerçekleşen toplantıyı, siyasi danışmanlık ve arabulucuk yaptığı belirtilen Mr. Gerstein'in organize ettiği kaydedildi. 26 kişinin katıldığı ve üç ayrı masada oturduğu toplantı, saat 21.00'de başlayıp geç saatlere kadar sürdü. 
     Toplantıya, Doğu Kudüs'ün statüsü nedeniyle bir türlü barış görüşmelerinde anlaşmaya varamayan İsrail ve Filistinli asker ve sivillerin katıldığı öne sürüldü. 26 kişi arasında yer alan Filistinli General Mansur Abu Reşit, İstanbul'a barış komisyonu adına değil, turistik bir gezi için geldiğini iddia etti. 
     General Reşit'in bu açıklamasına karşın, toplantının yapıldığı katta alınan özel güvenlik önlemleri dikkat çekti. Bu kata yönelen kişiler yakın takibe alınırken, kapıları sürekli kapalı tutulan salona kimse yaklaştırılmadı. Bu toplantı nedeniyle görevlendirilen otel personelinin de özel olarak seçildikleri kaydedildi. 
     


 SİYASET 























</TEXT>
</DOC>
