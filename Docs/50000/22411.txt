<DOC>
<DOCNO> 22411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo04.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli taraftarlar şampiyonluk şenliklerini erteledi 
</HEADLINE>
<TEXT>

     Fenerbahçe taraftarının Bursaspor maçı sonrası şampiyonluk turu isteği gerçekleşmedi. 
     Takımlarının Bursaspor'u yenip, Galatasaray'ın zorlu Gaziantepspor deplasmanında puan yitireceğini hesaplayarak, maç sonrası şampiyonluk kutlamaları organize eden taraftarlar, Fenerbahçe'nin galip gelmesine karşın, Galatasaray'ın Gaziantep'te 3 puan kazanmasıyla bu isteklerine ulaşamadılar. 
     Özellikle sarı-lacivertli camia içinde yer alan derneklerin, Kadıköy'de çeşitli merkezlerde yapmayı düşündüğü şenlikler, bu sonuçlar üzerine yapılamadı. 
     Fenerbahçeli taraftarların maç boyunca gözleri sahada, kulakları Gaziantep'ten gelecek haberdeydi. 
     Sarı-lacivertli takımın zaman zaman zorlandığı maçta, Bursaspor'u 2-0 yenmesiyle sevinen taraftarlar, Galatasaray'ın Gaziantep'te aynı skorla kazandığı haberiyle, stadı buruk bir biçimde terk etti. Çok sayıda taraftar, bir yandan takımlarını destekleyip, diğer yandan da el radyolarıyla Gaziantep'teki maçı izledi. Bu arada Galatasaray'ın Gaziantep'te 2. golü atmasının hemen ardından, radyodan sonucu yanlış anlayan ve Gaziantepspor'un gol attığını sanan bazı taraftarlar, kırmızı-siyahlı ekip lehine tezahürat yaptı. 
     Fenerbahçe'nin Bursaspor ile yaptığı maçta sarı kart görerek cezalı duruma düşen Andersson, takımın Samsunspor ile yapacağı son maçta forma giyemeyecek. 
     Fenerbahçe formasıyla uzun süredir gole hasret kalan İsveçli futbolcu, Bursaspor maçında 4. sarı kartını görerek sezonu kapamış oldu. 
     
     






</TEXT>
</DOC>
