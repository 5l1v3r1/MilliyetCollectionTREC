<DOC>
<DOCNO> 43152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/spor/spo19.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Skor oyuna hiç yakışmadı 
</HEADLINE>
<TEXT>

     Teknik analiz ERHAN TELLİ 

     Yoğun yağışa rağmen saha zemini ummadık bir şekilde iyiydi. Bu teknikleri yüksek iki takımın da sahada çok kolay pas yapmasını ve atak oynamasını sağladı. Galatasaray deplasman korkusu gibi kişilik sapmasına kapılmadan, sahanın her yerine güvenle koşan görüntüsüyle, yine sahadaydı. . 
     Atak organizatörlüğünü Sergen üstlenmiş, özellikle Hasan Şaş’ın kanadından etkili pozisyonlar üretilirken, "bir kişi" bütün planları bozdu. 
     PSV’nin en etkili ismi Rommedahl Galatasaray’ın sol kanadını felce uğrattı. Ne Hasan, ne de Hakan Ünsal bu fırtınanın önünde duramadılar. Rommedahl bindirdikçe Galatasaray defansının dengesi bozuldu, adam paylaşımı sekteye uğradı ve ilk gol geldi. 
     İkinci yarıda Cim - Bom puana yönelik oyununu tempoyu yükselterek sürdürdü. PSV’nin özellikle orta sahasını oyundan düşüren Sarı - Kırmızılı ekibimiz 49. dakikada Ümit Karan’ın karşı karşıya kaldığı pozisyonda topu auta atması ile büyük şansı kaçırdı. Bunun hemen arkasından, duran toptan gelen ikinci PSV golü bile Galatasaray’ın sahadaki isteğini ve güvenini bitirmedi. Sergen’in ustalıkla getirdiği topu Ümit Karan ağlarla buluşturunca, maç yeniden başladı. 
     Arnhem’de çoşkulu bir Türk Gecesi yaşanıyordu sanki. Yenilgiyi kabul etmeyen "11 Aslan Adam"ın gurur savaşı son dakikaya kadar sürdü. Artık her şeyin göze alındığı dakikalarda son PSV golü geldi. 
     Bu oyuna yakışmayacak bir skor vardı tabelada ama "olsun" dedik içimizden çünkü gururumuz dimdik ayakta... 
     



 SPOR 























</TEXT>
</DOC>
