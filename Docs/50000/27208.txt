<DOC>
<DOCNO> 27208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/soneko05.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanını seçti "Rıfat Hisarcıklıoğlu" 
</HEADLINE>
<TEXT>

     Türkiye Odalar ve Borsalar Birliği'nin TOBB bugün toplanan yönetim kurulu, başkanlığa TOBB Başkanvekili ve Ankara Ticaret Odası ATO Meclis Üyesi Rifat Hisarcıklıoğlu'nu seçti. 
     3 saate yakın süren toplantı sonunda Hisarcıklıoğlu, Yönetim Kurulu üyeleriyle birlikte basına çok kısa bir açıklama yaptı. Hisarcıklıoğlu, ''bugün saat 13.00'te yapılan yönetim kurulu toplantısı neticesinde yönetim kurulumuz bu görevi bana tevdi etmiştir. Bütün camiamıza ve Türk milletine hayırlı uğurlu olsun'' dedi. 
     Rifat Hisarcıklıoğlu bugün soruları cevaplamayacağını da belirterek, ''daha sonra hep beraber olacağız teşekkür ederim'' dedi. 
     Yıllar sonra Ankaralı başkan 
     TOBB'un 22. başkanı olan Hisarcıklıoğlu, 1955 Ankara doğumlu. Ankara İktisadi ve Ticari İlimler Akademisi AİTİA Ekonomi ve Mali İşletmecilik Okulu mezunu olan Hisarcıklıoğlu, Ankara Ticaret Odası'nda ATO Meclis üyeliği görevini yürütüyor. İnşaat malzemeleri alım ve satım işleriyle uğraşan Hisarcıklıoğlu, evli ve 3 çocuk babası. Hisarcıklıoğlu, İngilizce biliyor. 
     TOBB'un eski başkanlarından Mehmet Yazar'ın 1985 yılında Odalar Birliği Başkanlığı'ndan ayrılmasının ardından Odalar Birliği Başkanlığı'na 16 yıl aradan sonra yeniden Ankara odalarından bir başkan geldi. Eski devlet bakanlarından Mehmet Yazar'dan sonra sırasıyla TOBB Başkanlığı görevini Ersin Faralyalı İzmir , Ali Coşkun İstanbul , Yalım Erez İstanbul , Rona Yırcalı Balıkesir , Yalım Erez İstanbul , Fuat Miras İstanbul yapmışlardı. TOBB ilk kurulduğu 1952 yılında, ATO Meclis Üyesi Üzeyir Avunduk, TOBB Genel Başkanlığı görevini yürütmüştü. 
     Bu noktaya nasıl gelindi 
     Bilindiği gibi TOBB'un önceki Başkanı Fuat Miras, 8 Haziran Cuma günü yönetim kurulunda yaşanan bir tartışma üzerine sağlık sorunlarını gerekçe gösterek TOBB Yönetim Kurulu'ndan istifa etmişti. 
     Miras'ın daha sonra istifasını geri çekmesi TOBB içinde tartışmalara neden olmuş ve TOBB Genel Sekreteri Şefik Tokat, Miras'ın istifasının geçerli olup, olmadığı konusunda Sanayi ve Ticaret Bakanlığı'na başvuruda bulunmuştu. Bakanlık ise TOBB'a gönderdiği mütalasında Miras'ın istifasının geçerli olduğunu bildirmişti. Bunun üzerine TOBB Başkan Vekili Rifat Hisarcıklıoğlu, TOBB Yönetim Kurulu'nu yeni başkanını seçmesi amacıyla bugün için toplantıya çağırmıştı. 
     Yönetim Kurulu üyeleri bugün İstanbul Deniz Ticaret Odası'ndan Fuat Miras'ın yerine 1. yedeklerden getirilen Ahmet Bedri İnce dışında toplanarak önce birlikte yemek yedi, ardından da başkan seçimi gerçekleştirildi. 
     Hisarcıklıoğlu'nun başkanlığa seçiminin ardından TOBB'a ilk ziyareti ATO Başkanı Sinan Aygün yaptı. 
     Aygün, ziyareti sırasında gazetecilerin soruları üzerine, Hisarcıklıoğlu'nun başkanlığının Türk iş alemine hayırlı olmasını dilerken, Odalar Birliği'nde sıkıntılı bir süreçten geçildiğini bildirdi. 
     Sinan Aygün, eski başkan Miras'ın yaptıklarının küçümsenemeyeceğini, Miras'ın camiaya uzun süre hizmet verdiğini belirtti. Aygün, konuşmasında 20 yıl sonra başkanlığın yeniden Ankara'ya gelmesini değerlendirirken, Ankara ve Anadolu için bunun grur verici bir durum olduğunu söyledi. 
     ATO Başkanı Aygün, ''TOBB'un şanlı bayrağını aldığımız yerden sonuna kadar devam ettireceğiz'' dedi. 







</TEXT>
</DOC>
