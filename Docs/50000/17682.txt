<DOC>
<DOCNO> 17682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sonspo16.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Galatasaray karşısında genç kadro ile oynayacak 
</HEADLINE>
<TEXT>

     Trabzonspor'a sahasında 7-1 gibi farklı bir skorla yenilen Adanaspor, artık yeni sezonu düşünüyor. 
     Adanaspor Kulübü Genel Menajeri Şahabettin Yavuzer, sahalarında yaptıkları Ankaragücü maçından sonra matematiksel olarak düşmelerinin kesinleştiğini hatırlattı. 
     Bu maç sonrası yönetim kurulunun olağanüstü toplandığını belirten Yavuzer, bu toplantı sonrasında, mevcut kadroda yer alan ve maç başı aldıkları ücretleri yüksek olan 8 futbolcuyu kadro dışı bırakarak, kalan maçlarda sahaya genç kadroyla çıkma kararı aldıklarını söyledi. 
     Gaziantepspor ve Trabzonspor karşılaşmalarında alınan bu kararı uygulayarak sahaya genç bir kadroyla çıktıklarını belirten Yavuzer, şöyle konuştu 
     ''Genç futbolcularla sahaya çıktığımızdan dolayı her iki karşılaşmada gerçek gücümüzü sahaya yansıtamayınca bilinen farklı skorlu yenilgileri aldık. Hedefimiz ligde kalma olmadığı için gelecek sezonki kadroyu oluşturmak için gençlere şans veriyoruz. Gençleri sahaya sürerek bunlar hakkında genel bir kanaat edinmek istiyoruz. Trabzonspor, güçlü bir ekip, karşılaşma boyunca da gençler dirençlerini sahaya yayamadıklar. Taraftarlardan gelen tepkiler de gençleri heyecanlandırınca hiç beklemediğimiz farklı sonuç ortaya çıktı.'' 
     Yavuzer, hafta sonunda Galatasaray karşısına da genç kadroyla çıkacaklarını söyledi. ''Fair play kurallarına göre sahaya çıkmak zorundayız'' diyen Yavuzer, şöyle devam etti 
     ''Sahaya genç bir kadroyla çıkarak herhangi bir yanlışlık yaptığımız sözkonusu değil. Biz bunu Gaziantepspor ve Trabzonspor müsabakalarında yaptık. Galatasaray maçıyla ilgili olarak herhangi bir pis kokunun olması mümkün değil. Kimse Adanaspor'u bunlara karıştırmasın. Bu konuda söylenen sözler havada kalacak. Fair play kurallarına riayet edeceğiz. Sahada vargücümüzle mücadele edip, rakibimizi yenmeye çalışacağız.'' 



</TEXT>
</DOC>
