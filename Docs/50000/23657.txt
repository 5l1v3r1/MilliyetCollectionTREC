<DOC>
<DOCNO> 23657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun15.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Elif Sözen-Peter Kohl düğünü İngiliz basınında 
</HEADLINE>
<TEXT>

     İngiltere'de yayımlanan The Times gazetesi, Almanya'nın eski Başbakanı Helmut Kohl'ün oğlu Peter Kohl'ün Türk kızı Elif Sözen ile evliliğinin, ''Türk-Alman ilişkilerindeki yeni bir sayfa açabileceğini'' savundu. 
     Gazetenin düğünle ilgili haberinde, ''Gerçi bir zamanlar Türkiye'nin bir Hıristiyan Kulübü olan AB'ye ait olamayacağını söyleyen Kohl artık başbakan değil, ama partisi Hıristiyan Demokratlar'ın çizgisinde hiçbir değişiklik olmadı, onlar hala Türkiye'yi potansiyel AB üyeleri sıralamasının en altında tutuyorlar''görüşüne yer verildi. 
     Helmuth Kohl'ün, oğlunun bir Türk kızıyla evlenmesinden hiçbir rahatsızlık duymadığına dair açıklamasına yer veren gazete, eski Almanya Başbakanı'nın, ''Ona bakarsanız benim eşim de Protestan ve Roman Katolik olan ailem tarafından kabul gördü. Aynı geleneği sürdürüyoruz'' dediğini bildirdi. 
     Gelinin babası Kemal Sözen'in ''düğünde 60 aşçı çalıştırarak Helmuth Kohl'ün kalbine giden yolu 6 yemeklik bir menüyle fethettiğini'' belirten gazete, söz konusu menüde ''Kohl'ün en çok sevdiği çikolatalı tatlının da yer aldığını'' yazdı. ''Düğünün Türkiye'nin gelecekte AB üyeliğine etkisinin psikolojik olmaktan öteye gitmeyeceği'' görüşünü savunan gazete, aslında Alman ekonomisinde son derece önemli bir rol üstlenen Türklerin Almanlar tarafından kol boyu mesafede tutulmaya çalışılmasının nedeninin bazı vatandaşlık uygulamaları olduğunu belirtti. 
     Türklerin Almanya'da açıkça kabul gördüklerine dair bir görüntünün, Türkiye'nin AB üyeliğiyle ilgili durumu değiştirmekte etkili olacağını kaydeden gazete, Türk-Alman evliliklerinin giderek daha sık görülür olduğunu yazdı. 
     The Times, bir Alman köşe yazarının şu görüşünü aktardı 
     ''İlişkilerini saklamak zorunda kalan birçok Türk-Alman gencini tanıyorum. Böyle bakıldığında genç Kohl çiftini cesaretlerinden dolayı tebrik ediyorum ve aynı cesareti Berlin'de yaşayan ve çok büyük bir aşkı gizlemek zorunda kalan pek çok başka gence diliyorum.'' 







</TEXT>
</DOC>
