<DOC>
<DOCNO> 11503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/soneko04.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka kredileri ödenmiyor, bankaların alacağı 2.6 katrilyon liraya çıktı 
</HEADLINE>
<TEXT>

     Bankalar ve özel finans kuruluşlarının ş irketlere kullandırdıkları kredilerin geri dönüşündeki sorun giderek büyüyor. Şirketlerin zamanında geri ödeyememeleri nedeniyle bankalar ve özel finans kuruluşlarının tasfiye olunacak alacaklar hesabında izlemeye başladıkları kredilerin tutarı 2.6 katrilyon liraya ulaştı. 
     Kredi geri dönüşlerinde sorun çıkaran sektörlerin başında tekstil, deri, inşaat, turizm, ağaç ürünleri gibi sektörler geliyor. Merkez Bankası, 5 milyar liranın üzerinde kredi borcu bulunan ticaret siciline kayıtlı ve faal durumdaki firmaların 2000 sonu itibariyle kullandıkları kredilerle ilgili verileri açıkladı. 
     Buna göre bankalar ve ÖFK'ların şirketlere kullandırdığı nakit krediler, aralık ayında da kasım ayındaki düzeyini korudu ve 25 katrilyon 189.5 trilyon lirada kaldı. Buna karşılık, zamanında tahsil edilemeyen kredilerin toplam tutarı 2 katrilyon 512 trilyondan 2 katrilyon 584.6 trilyona kadar yükseldi. Bu nedenle de Kasım 2000 sonunda yüzde 10 olan, batık durumdaki kredilerin, kullandırılan nakit kredilere oranı yüzde 10.3'e kadar yükseldi. Batık kredi oranı Kasım krizi öncesinde yüzde 9.6'ya kadar gerilemişti, ancak kasım ayından itibaren de hızlı bir yükselme trendine girdi. 
     Kullanılan nakit kredilerin 3 katrilyon 355.9 trilyon lirası toptan ve parekende ticaret, 3 katrilyon 292.2 trilyonu tekstil ve tekstil ürünleri, 2 katrilyon 89.5 trilyonluk bölümü gıda ve meşrubat, 1 katrilyon 944.4 trilyonu inşaat, 1 katrilyon 730.5 trilyonu tarım ve hayvancılık, 1 katrilyon 337.8 trilyonu taşımacılık ve depolama, 1 katrilyon 120.2 trilyonu metal ana sanayii, 1 katrilyon 49 trilyonu diğer toplumsal sosyal ve kişisel hizmetleri sektörlerine ait bulunuyor. 
     Diğer sektörlerin kullandığı kredilerin tutarı ise 1 katrilyonun altında seyrediyor. 




</TEXT>
</DOC>
