<DOC>
<DOCNO> 14543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/spor/ygsbay.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir nefes umut 
</HEADLINE>
<TEXT>

     TOGAY BAYATLI 

     İNSANLAR makine değil. Para zaman zaman mutluluk vermiyor. Üç yüz milyon dolarlık bir takım ve iki yüz milyon dolar da borcu olan Real Madrid, Ali Sami Yen’de ilk yarıda vezir, ikinci yarıda da rezil olan ekipti. Galatasaray’ın bu başarısı küçümsenecek gibi değil. Böyle bir ekibe 45 dakika içinde üç gol atmak Dünya tarihinde elbette yerini bulacak. 
     80 milyon dolarlık Figo farkıyla ilk yarıda iki gol bulan Real Madrid, ikinci devrede Galatasaray’ın hırsı ve baskısı karşısında çözüldü. Cim - Bom’un yediği ilk iki golde de Figo’nun imzası, savunmamızın ise hatası vardı. Real Madrid yakın markajlı, dikkatli savunma yaptı. Orta saha ve ilerideki adamları pres uyguladılar. Sarı - Kırmızılılar’ın presi ise etkili olamadı. Basit pas hataları yapıldı ve gol pozisyonları üretilemedi. Ve Real Madrid 2 - 0’lık farkla artık maçı ve turu kazandığını zannetti. Ama evdeki hesap pek de çarşıya uymadı. Aslında bizim de fazla bir ümidimiz yoktu. Capone ve Suat’ın Fatih ve Bülent Akın ile değiştirilmesinden de fazla bir sonuç beklemiyorduk. Oysa aksi oldu. Müthiş bir tempo ve baskıyla Cim - Bom saldırdı ve 47. dakikada Hasan’a yapılan penaltıdan Ümit golü atınca Sarı - Kırmızılılar’ın temposu daha da arttı. Önce Fatih’in pasıyla Hasan eşitliği sağladı. Ve sonra da Jardel galibiyetin müjdesini veren golü buldu. 
     Oyunun bundan sonraki bölümünde ışıkların sönmesi sonucu biraz loş bir alanda maç izledik. Sarı - Kırmızılı futbolcular şahlandılar. Sahanın her tarafında pres yapmaya başladılar ve bu seneki Şampiyonlar Ligi’nin favorisi Real Madrid’i dağıttılar. Oyunu sakin izleyen hocaları Del Bosque bile sahanın içine girecek gibiydi. Üçüncü gol de Sarı - Kırmızılılar’ın hızınıı kesmedi. Oyunun büyük bölümünü hep Real Madrid sahasında oynadılar. Beyaz şimşekler ise şaşkın ve acizdi. Bence oyunun en büyük yıldızı Hasan’dı. Takımı sürükleyen, bir penaltı yapan ve bir de gol atan Hasan doğrusu iki kişilik futbol oynadı. 
     Evet, bu maçı sadece biz değil, Dünya unutmayacak. Sanırız televizyonlar, radyolar, gazeteler, önümüzdeki bir hafta boyunca hep bu futboldan, Galatasaray’ın güzel oyunundan bahsedecek. Ekonomik sıkıntılar içindeki ülkemiz için bu büyük nefes oldu. 
     


 SPOR 




























</TEXT>
</DOC>
