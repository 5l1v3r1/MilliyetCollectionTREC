<DOC>
<DOCNO> 11090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/guncel/gun06.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da 92 bin 890 deri toplandı 
</HEADLINE>
<TEXT>

THK ekipleri dört günde 8 bin 163 deriye de el koydu 
     MİLLİYET İstanbul 

     İstanbul’da Kurban Bayramı süresince çeşitli hayvanlara ait 92 bin 890 deri toplanırken, 8 bin 163 deriye de el konuldu. 47 kişi hakkında da suç duyurusunda bulunuldu. Vali Yardımcısı Ali Cafer Akyüz, dört günlük bayram süresince, deri toplama yetkisine sahip Türk Hava Kurumu THK ekiplerinin il genelinde ring yapan araçlarla toplama işlemini gerçekleştirdiklerini hatırlattı. Akyüz, "Bayram süresince 67 bin 450 koyun, 573 keçi ve 24 bin 867 sığır derisi toplandı. Ayrıca 4 bin 350 küçükbaş ile 3 bin 813 büyükbaş hayvan derisine el konuldu" dedi. Kaçak deri toplama konusunda 47 kişi hakkında suç duyurusunda bulunulduğunu ifade eden Akyüz, 63 kişinin gözaltına alındığını, 50 kişinin de gözaltına alınıp serbest bırakıldığını kaydetti. 
     Geçen yıl 78 bin 818’i küçükbaş, 35 bin 182’si de büyükbaş olmak üzere toplam 114 bin kurban derisinin toplandığını hatırlatan Akyüz, "Bu yıl, ekonomik sıkıntılara rağmen geçen yıl toplanan derilere yakın rakamlar ortaya çıktı" diye konuştu. 
     


 GÜNCEL 


















</TEXT>
</DOC>
