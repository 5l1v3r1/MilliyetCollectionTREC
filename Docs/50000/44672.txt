<DOC>
<DOCNO> 44672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun11.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kara parayla ilgili tutuklanan Lübnan vatandaşını istedi 
</HEADLINE>
<TEXT>

     ABD, Lübnan'dan, geçen ay New York ve Washington'da düzenlenen saldırılardan sonra başlatılan kara para aklama soruşturmasıyla ilgili olarak tutuklanan bir Lübnan vatandaşının kendisine teslim edilmesini istedi. 
     Lübnan Adalet Bakanlığı kaynakları, ABD'nin Beyrut Büyükelçisi Vincent Battle ve Amerikalı güvenlik yetkililerinin, aynı zamanda ABD pasaportu da taşıyan Robert Saab'ın Amerikalı yetkililere teslim edilmesiyle ilgili görüşmelerde bulunduklarını belirtti. 
     Lübnanlı yetkililer, Saab'ın, İnterpol'ün çağrısı üzerine birkaç gün önce Lübnan'da gözaltına alındığını belirttiler. 
     Washington yönetimi, aralarında Lübnan merkezli Hizbullah'ın da bulunduğu ve ABD'deki saldırılarla bağlantıları olduğunu düşündüğü grupların para bağlantılarının ortaya çıkarılması için ilgili ülkelere ve İnterpol'e başvurmuştu. 
     Lübnan'ın başkenti Beyrut'taki bankaların aşırı dinci gruplar için çekim merkezi olduğu bildiriliyor. 
     






</TEXT>
</DOC>
