<DOC>
<DOCNO> 10222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/soneko01.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Bankalar sistemi üzerinde duruyor 
</HEADLINE>
<TEXT>

     Devlet Bakanı Kemal Derviş, ''Durum, maalesef Şubat ayında hakikaten ciddi boyutlara ulaştı. Onu cesur adımlarla inşallah düzelteceğiz'' dedi. 
     Derviş, kaldığı Hilton Oteli'nden ayrılırken, basın mensuplarının sorularını yanıtladı. Bugün Başbakan Ecevit ile görüşeceğini, ardından da özelleştirmeden sorumlu Devlet Bakanı Yüksel Yalova ile bir görüşme yapacağını ifade eden Derviş, Yalova ile görüşme saatinin belli olmadığını bildirdi. 
     Bir basın mensubunun programın genel hedefleri ile ilgili birşeyler söylemesinin mümkün olup olmadığını sorması üzerine de Derviş, şu anda bunun mümkün olmadığını belirterek, ''Her konuda çalışma yaptık. Özellikle bankalar sistemi üzerinde duruyoruz. Önceliğimiz bankalar'' dedi. 
     Bankalar ile ilgili yasal bir düzenlemenin gündeme gelip gelmeyeceğinin sorulması üzerine de Derviş, şunları kaydetti 
     ''Şimdi birşey söylemeyeyim. Fakat bütün konuları birden ele alacağız. Bir program, takdir edersiniz ki bütün olarak açıklanmalı. Şu parçasını açıklayıp öbür parçasını açıklamazsak, çok sakat olur. Ekonomi bir bütündür, ya bütünüyle iyi işler ya da bütünüyle kötü işler. Onun için herşeyi biraraya getirdikten sonra, inşallan açıklama fırsatını buluruz. Çok ciddi çalışmalar yapıyoruz. Fakat takdir ediyorsunuz ki, durum malesef son Şubat ayında hakikaten ciddi boyutlara ulaştı. Onu, çok cesur adımlarla inşallah düzelteceğiz.'' Bakan Derviş, daha sonra Pembe Köşk Müzesi'nde bulunan Hazine'ye ait lojmanı kısa bir süre gezdi. Lojmandan ayrılışı sırasında basın mensuplarının sorusu üzerine, lojmanı çok beğendiğini belirten Derviş, ''Burada yaşamayı düşünüyor musunuz'' sorusuna, ''İnşallah'' yanıtını verdi. 
     
     



</TEXT>
</DOC>
