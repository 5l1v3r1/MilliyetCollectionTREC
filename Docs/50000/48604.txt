<DOC>
<DOCNO> 48604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko24.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar "İsdemir'in devrini 10-15 gün içinde bitirmeye çalışacağız" 
</HEADLINE>
<TEXT>

     Özelleştirme İdaresi Başkanı Uğur Bayar, Dünya Bankası'nın verdiği destek kredisinden alınan parayla İsdemir'in devrini 10-15 gün içinde bitirmeye çalışacaklarını bildirdi. 
     1. Ulusal Yatırım Fonları Konferansı'na katılan Bayar, 
     gazetecilerin İsdemir ile Erdemir'in birleşmesi yönündeki sorusunu yanıtlarken, İsdemir ile Erdemir'in birleşmesi önündeki tek engelin 130 trilyon liraya varan borç olduğunu hatırlattı. Bunun 80 trilyon lirasının kıdem tazminatı, 50 trilyon lirasının vergi ve diğer borçlar olduğunu belirten Bayar, şunları söyledi ''Öncelikli hedefimiz kıdem tazminatını ödeyerek işçileri mağdur etmemek. Dünya Bankası'nın verdiği 250 milyon dolar destek kredisi, zaten kıdem tazminatları için. Oradan aldığımız parayla devri gerçekleştireceğiz.'' Dünya Bankası'nın formalitelerini tamamlamaya çalıştıklarını bildiren Bayar, İsdemir'in devrini 10-15 gün içinde bitirmeye çalıştıklarını duyurdu. Uğur Bayar, Petrol Ofisi ve TÜPRAŞ hisseleriyle ilgili bir soruyu yanıtlarken de, önce hisse senedine çevrilebilir tahvil ihracı için Hazine ile görüşme içinde olduklarını, tahvil ihracını uyum içinde gerçekleştirmeyi planladıklarını söyledi. Bayar, ''Halka arz ise 2002 yılında olacak'' diye konuştu. 
     






</TEXT>
</DOC>
