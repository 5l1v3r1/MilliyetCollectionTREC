<DOC>
<DOCNO> 17670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sonspo04.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'nin kaptanı Bülent "4-3'lük skor inancın zaferi" 
</HEADLINE>
<TEXT>

     İkinci Futbol Ligi Yükselme Grubu'nda Sivaspor'u son 2 dakikada attığı gollerle 4-3 yenen Göztepe'nin genel 
     kaptanı Bülent Maro, elde edilen skorun inancın zaferi olduğunu söyledi. 
     Sarı-kırmızılı takımın teknik direktörü Ümit Kayıhan, 3-2 yenik duruma düştükleri maçta, Fenerbahçe'nin 3-0 geriden gelerek Gaziantepspor'u 4-3 yenmesinden ilham alarak mücadele ettiklerini ve kazandıklarını kaydetti. 
     Genel Kaptan Bülent Maro ise inanılmaz bir mücadele sergilediklerini ve bunun karşılığını son dakikalarda aldıklarını belirtti. Son 4 haftaya lider girdiklerini ve bu avantajı kullanacaklarını kaydeden Maro, şöyle dedi 
     ''Dünkü galibiyet inancın zaferi, futbolcuların şampiyonluğa kenetlendiklerinin bir göstergesidir. Vakit geçirmeden Şekerspor maçının hazırlıklarına başladık ve artık bu karşılaşmayı düşünüyoruz. Puan hesapları yapmak yerine önümüzdeki maçları kazanmayı düşünüyoruz.'' 
     Yediği hatalı goller nedeniyle eleştirilen Özkan'a da fazla yüklenilmemesi gerektiğini dile getiren Maro, bu futbolcunun sezon başından beri oynamaması nedeniyle şanssızlık yaşadığını söyledi. Maro, Özkan'ın antrenmanlarda çok iyi bir performans sergilediğini ve maçtan 2 gün önceki çalışmada 6 penaltı atışından 4'nü kurtardığını belirtti. Öte yandan Sivasspor maçında oynayamayan kaleci Bülent'in sakatlığının geçtiği, Şekerspor deplasmanında oynayabileceği öğrenildi. Sivasspor karşısında ilk yarıda sakatlanarak çıkan İlkan'ın durumunun da ciddi olmadığı kaydedildi. 




</TEXT>
</DOC>
