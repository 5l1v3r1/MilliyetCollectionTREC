<DOC>
<DOCNO> 40981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/soneko26.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Yolsuzluklar hiçbir dönemde bu boyuta ulaşmamıştı" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, hükümetin bugüne kadar ne yaptıysa kamuoyu baskısıyla yaptığını öne sürerek, ''kamuoyu baskısı olmasa bu hükümetin, koalisyon hükümeti olmasından dolayı yolsuzlukla mücadeleye, mali reformlara, ne arzusu ne de takati vardır'' dedi. 
     Özilhan, kamu ihalelerinde yolsuzluk suçlamalarına işaret ederek, ''Yolsuzluklar hiçbir dönemde, bugünkü gibi devlete, hükümete güveni tümüyle yok eden, vatandaşı siyaset kurumunu lanetlemeye sevk eden boyutlara ulaşmamıştı'' dedi. 
     E-Devlet forumunun öğleden sonraki oturumunda konuşan Tuncay Özilhan, kamu hizmetlerinde devlet-vatandaş ilişkilerinde bilgi teknolojilerini yaygın biçimde kullanmak, egemen zihniyeti kökünden değiştirip kamu yönetimini tepeden tırnağa tekrar örgütlemenin, Türkiye için sanıldığından çok daha acil bir mesele olduğunu söyledi. 
     Özilhan, ''Bu aciliyeti, bir yanıyla dünyadaki hızlı değişim ve bizim gelişmiş ülkeler arasına katılma yarışından kopma sınırında bulunmamız yaratıyor. Diğer yanıyla ise, gücümüz tükenmeden içinde bulunduğumuz kriz ortamından çıkma zorunluluğu bizi bu aciliyeti gündeme getirmeye itiyor'' şeklinde konuştu. 
     Türkiye'de bilgi teknolojileriyle ilgli konuların uzun süre geleceğe hazırlanmak anlayışı çerçevesinde tartışıldığını belirten Özilhan, oysa e-devlet, e-eğitim, e-sağlık ve benzeri birçok alana ilişkin çalışmaların, aslında bugünün sorunlarına çözüm üretme kapasitesine sahip olduğunu, tüm bu alanlardaki çalışmaların, ancak ve ancak bugünün sorunlarının aşılmasına katkıda bulunabildiği ölçüde geleceği kurmamıza yardımcı olabileceğni kaydetti. 
     Güncel bir örnekle konuya açıklık getirmek istediğini ifade eden Tuncay Özilhan, şunları kaydetti 
     'Önceki gün hükümetin bir bakanı daha istifa etmek zorunda kaldı. Aynı hükümette ikinci kez, bir bakanın yolsuzluk suçlamaları dolayısıyla istifa etmek zorunda olduğunu görüyoruz. Hangi bakanlıklar bunlar Biri Enerji Bakanlığı, diğeri Bayındırlık ve İskan Bakanlığı. Bu iki bakanlığın bir ortak özelliği var. Her ikisi de çok büyük çaplı devlet ihalelerini yönetiyor. 
     Türkiye'de kamu ihalelerinde nüfuz suistimali, partizanlık, rüşvet ve yolsuzluk ilk kez karşımıza çıkan hadiseler değil. Bunlar geçmişte de vardı. Ancak hastalık hiçbir dönemde bugünkü gibi tüm uzuvları sarmamıştı. Yapanlar, yaptıranlar ve onları koruyanlar hiç bu kadar geniş bir cephe oluşturmamıştı. Yolsuzluklar hiç bir dönemde, bugünkü gibi devlete, hükümete olan güveni tümüyle yok eden vatandaşı, siyaset kurumunu lanetlemeye sevk eden boyutlara ulaşmamıştı.'' 
     
     Kamu yönetiminde şeffaflığa zerre kadar yer yok 
     Türkiye'de yaşananların yapısal nedenlerine de değinen Özilhan, kamu kurum ve kuruluşların, bürokrasi ve siyasi otoritenin bugün geçmişte hiç olmadığı kadar denetimden uzak bir biçimde faaliyet gösterdiğini, kamu yönetiminde şeffaflığa zerre kadar yer olmadığını savundu. 
     Tuncay Özilhan, yargı sisteminin ise caydırıcı bir hız ve etkinlikte çalışmadığını, yaşananlardan ders alınmadığını, kalıcı önlemlere başvurulmadığını ifade ederek, ''Bütün bu yaşananlardan sonra düşünülen tek önlem, ihale yasasının değiştirilmesidir. Onu da AB'nin zoruyla yapıyoruz. Bunu küçümsemiyorum. Layıkıyla yapılırsa, yasa değişikliği önemli bir adım olacaktır. Ama gayet açıktır ki son derece yetersiz kalacak'' diye konuştu. Özilhan, konuşmasını şöyle sürdürdü 
     ''Bilişim ve iletişim teknolojilerinden yararlanarak tüm vatandaşların denetimine açık şeffaf bir yapı kurulmadığı sürece, yine teknolojik imkanlar kullanılarak yargı sistemi etkinleştirilmediği sürece yalnızca yasa değişikliği ile mevcut sistemde köklü bir değişim yaratmak mümkün olmayacaktır. Şundan emin olunuz, bu ihale sistemi, kamu kurumlarının bu içe kapanık, şeffaflıktan uzak yapısı devam ettiği sürece, devletler ve hükümetlerin itibarı iyice iki paralık olacaktır. Türkiye her yeni altyapı projesine, gereğinin en az iki katı kaynak ayırmak zorunda kalacak. Türkiye'ye yabancı sermaye çekmek iyice zorlaşacak.'' 
     
     Yolsuzluklar... 
     İçerde ve dışarda güven ortamına, yeni kaynaklara, doğrudan yabancı sermaye yatırımına en çok ihtiyaç duyulduğu dönemde, yılan hikayesine döndürülen ve soruşturmaları çoğunlukla kamu vicdanını tatmin etmeyecek biçimde sonuçlanan yolsuzlukların, ülkeye verdiği büyük zararı görmemek için ''kör'' olmak gerektiğini vurgulayan Özilhan, güçlü ekonomiye geçiş programının ana hedeflerinden birinin iç borç gereksinimini kalıcı olarak azaltmak olduğunu, bunun da tek başına kamuda kemer sıkmayla sağlanamayacağının ortada olduğunu belirtti. Özilhan, yapılması gerekenin, ''kamu kesiminin hızlı ve köklü bir şekilde yeniden yapılandırılması, devletin küçültülerek etkili ve verimli hale getirilmesi ile kapsamlı bir personel reformu hazırlanıp ilan edilmesi'' olduğunu kaydetti. 
     
     Yerel yönetimler israf ve yolsuzlukların önemli kaynağı 
     Konsolide bütçenin etkin biçimde denetlenmesi, kamu muhasebesinin baştan sona yenilenmesi zorunluluğu olduğuna da değinen Özilhan, şöyle konuştu 
     'Kamu yönetimi reformu denince çoğunlukla merkezi yönetim düşünülür. Oysa İl Özel İdaresi, belediyesi ve köyüyle 38 bini aşkın ayrı birimde örgütlenmiş bir yerel yönetim ağımız var. Sadece belediyelerde 350 bin kişi çalışıyor. Yerel yönetimlere bağlı binin üzerinde şirket, 50'nin üzerinde vakıf, bilinmeyen sayıda döner sermaye ve fon bulunuyor. Bu mekanizmanın şeffaflıktan, halkın ve kamu kurumlarının etkin denetiminden uzak faaliyet göstermesi yerel yönetimleri de israfın, suistimalin, yolsuzlukların önemli kaynaklarından biri haline getiriyor.'' 
     'Merkezi ve yerel düzeyde sürekli kanama halindeki kamu yönetimini yeniden düzenlemeden, Türkiye ekonomisini krizler üreten bir yapıdan çıkarmak asla mümkün olmayacaktır'' diyen Tuncay Özilhan, bu yeniden yapılandırma çalışmasına acilen girişilmediği, bu çalışmaların odağına daha bugünden e-devlet perspektifi yerleştirilmediği takdirde sistemin sürekli kriz üreten yapısının değiştirilemeyeceğini ifade etti. Özilhan, en kötüsünün de, reform süsü verilmiş bir kaç yarım yamalak önlemle bu meseleyi geçiştirmenin reform çalışmasını daha fazla zaman, kaynak ve emek israfıyla öldürmek olacağını belirtti. Sağlık, eğitim, sosyal güvenlik, maliye ve hatta asayiş gibi konuların, kamu yönetiminin bir zihniyet devrimi içerisinde tepeden tırnağa yenilenmesine girişilirse bu alanların da önünün açılacağını kaydeden Özilhan, çözümün, bilişim teknolojilerinin yarattığı yeni dünyanın bakış açısını kullanan şeffaf, katılımcı bir yönetim anlayışında yattığını vurguladı. 







</TEXT>
</DOC>
