<DOC>
<DOCNO> 38308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur26.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur bugün de Ankara'yı teslim aldı 
</HEADLINE>
<TEXT>

     Başkent'te etkili olan sağanak yağış nedeniyle bazı ev ve işyerlerini su bastı. 
     Yetkililerden alınan bilgiye göre, saat 16.00 sıralarında başlayan yağış özellikle Çankaya, Altındağ, Mamak ilçelerinde etkili oldu. Sağanak yağış nedeniyle, bazı ev ve işyerlerini su bastı. 
     İtfaiye ekipleri, su altında kalan ev ve işyerlerindeki suyu motopomplarla boşaltırken, belediye ekipleri de itfaiye ekiplerine yardımcı oldular. 
     Yoğun yağış, Başkent trafiğini de olumsuz etkiledi. Ana arterlerde trafiğin yavaşlamasına yol açan sağanak yağış, bazı köprü altlarında da su birikmesine neden oldu. Bu bölgelerde trafik, başka yollara yönlendirildi. Ayrıca, yolların suyla dolması nedeniyle, bazı araçlar arızalanarak yolda kaldı. 
     Yetkililer, doluyla karışık yağmur yağması ve seyir halindeki araçların yollardaki suyu diğer araçlara sıçratmaları nedeniyle görüş mesafesinin azaldığını belirterek, ''Bu nedenle sürücüler yavaş seyrediyor. Sürücüler, hava, zemin ve trafik durumuna göre hareket etmeliler'' diye konuştular. 
     ASKİ Genel Müdür Yardımcısı Erol Bayraktaroğlu da, yağmur suyu kanallarını temizlediklerini, su baskınlarında kullanılmak üzere araçları hazır tuttuklarını söyledi. 
     Yağmur nedeniyle bölgelerde çalışan personel sayısının artırıldığını kaydeden Bayraktaroğlu, ''Ekip ve makineler hazır. Gereken önlemleri aldık'' dedi. 
     
     







</TEXT>
</DOC>
