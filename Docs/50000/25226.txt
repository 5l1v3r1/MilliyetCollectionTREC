<DOC>
<DOCNO> 25226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur10.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da Hizbullah operasyonu fiyasko mu 
</HEADLINE>
<TEXT>

     Diyarbakır Valisi Cemil Serhadlı'nın dün basın toplantısı yaparak Gaffar Okkan suikastının sanıkları olarak ilan ettiği 10 kişiden 6'sı savcılığa bile çıkartılmadan serbest bırakıldı. 
     Vali'nin, "Bizim için suikastın büyük bir bölümü aydınlatıldı" dediği sanıklardan beşinin hammal olduğu ve ev taşımak için binada bulundukları anlaşıldı. 
     Edinilen bilgiye göre, 1 Haziran 2001 tarihinde Bağlar Beldesi'nde terör örgütü Hizbullah mensuplarının bulunduğu bir eve düzenlenen operasyonda yakalanan 10 kişiden 5'inin eşyaları taşımak için gelen hammallar olduğu belirlendi. 
     Hammalların evi taşımak için geldikleri sırada Emniyet Müdürlüğü Terörle Mücadele Şubesi ekiplerince operasyon düzenlendiğini ve örgüt mensuplarının evdeki eşyaları taşıyamadan yakalanarak gözaltına alındıklarını kaydeden emniyet müdürlüğü yetkilileri, şunları söylediler 
     ''Terör örgütü Hizbullah mensupları evdeki eşyaları taşıma hazırlığı içerisindeydiler. 1 Haziran 2001 tarihinde düzenlenen operasyonla örgüt mensupları başka bir yere taşınamayarak yakalandılar. Yakalananlardan 5'inin evi taşımak için gelen hammallar olduğu tespit edildi.'' 
     Terörle Mücadele Şubesi'nde sorgulanan 5 hammal ile yakalanan teröristlerden birinin eşi olduğu bildirilen bir kadın, ifadeleri alındıktan sonra serbest bırakıldılar. Diğer 4 kişinin ise emniyetteki sorgusu sürüyor. 







</TEXT>
</DOC>
