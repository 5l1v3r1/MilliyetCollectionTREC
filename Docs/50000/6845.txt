<DOC>
<DOCNO> 6845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/yazar/civaoglu.html </URL>
<DATE> 2001/02/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Tıpta 2.milat 
</HEADLINE>
<TEXT>

     Gen haritasının açıklanma mucizesi, tıpta ikinci milattır. 
     I.milat, 15.yüzyılda insanın anatomik yapısının tanınmasıydı. 
     Tıpta cerrahi dalı böylece oluşmuştu. 
     II.milat olan gen haritasının açıklanması ile, artık agresif, yani neşterli, kanlı ameliyathane ortamından Moleküler Biyoloji'nin laboratuvar ortamına geçme süreci başlamakta. 
     DNA'lardaki gen haritasından "hasta gen" tanımlanacak ve bireye özgü farklı ilaçlar üretilerek laboratuvardan hasta yatağına, doğrudan tedavi hattı açılacak. 
     Tıp, kesilen organ döneminden onarılan hücreler aşamasına yükselmekte. 
     Dahası... Hastalık sonrası değil, hastalık öncesinin önleyici tıp çağı 
     da açılmakta. 
     Ana karnındayken, bebekten alınan hücrelerdeki DNA ve gen haritası tanımlanarak olası bütün hastalıklar saptanabilecek. 
     Tedavi ana karnında yapılabilecek. 
     Zaten... Şimdiden tek kromozomlu 10 hastalık, ceninden alınan hücrelerle anlaşılabiliyor. 
     Herşey gene de tamamen gen haritasına bağlı değil. 
     Tek kromozomlu hastalıklar saptanabiliyor ama... Çok kromozomlu kompleks hastalıklar, örneğin kanser, özürlü genler ve bağışıklığı çökerten çevresel nedenlerle de oluşmakta. 
     Örneğin sigara, stres gibi etkenler... 
     
Geleceğin dünyası      Geleceğin dünyasında, doğan her çocuğa hastanelerde bir çip verilecek. 
     Bu çiplerde, bebeğin ileride hangi çevre etkenleri nedeniyle hücrelerinde bozulma görülebileceği kayıtlı olan gen haritaları yer alacak. 
     Bazı kimyasallara karşı zayıfsa, onun böyle bir çevrede örneğin bir kimya fabrikasında çalışmaması esasına göre eğitim programlaması yapılacak. 
     Yahut... Başarılı olabileceği meslekler saptanacak. 
     İşe alınırken, önce kişisel çipi incelenecek. 
     Sigorta şirketleri de kişilerin çiplerine bakarak risk hesaplarını yapacaklar. 
     Daha pek çok alanda harikulade bir vizyon açılıyor. 
     İnsan ömrünün çok uzayacağı ve en geç 30 yıl içinde bütün hastalıkların gen haritalarından yararlanarak tedavi edileceği öngörülmekte. 
     
Harikalar dönemeci      Basit deyimiyle "hücreler, birer kimyasal fabrikadır." 
     DNA'lar, vücudumuzdaki her hücrede var. 
     Sperm ve yumurtanın birleşmesinden sonra hücreler ikişer bölünerek çoğalma sürecine girer. 
     64'e kadar bölünmede, her hücredeki her DNA, o canlının bütün işlevlerine sahiptir. 
     Klonlama ve tüpte doğum bu aşamada yapılır. 
     64'ten sonra ise, hücrelerdeki DNA'lar farklılaşır. 
     Her hücrenin içindeki DNA, birer Genel Müdür gibidir. 
     Kararlarını genlere emirlerle iletir. 
     Saç hücresiyse, genlere "saç üret" emrini, tiroid hücresiyse "tiroid üret" emrini verir. 
     Genler, ara kademede memurlardır. DNA'dan aldıkları şifreli emirler için işçiler diyebileceğimiz proteinleri görevlendirirler. 
     Onlara DNA kararı doğrultusunda üretim yaptırırlar. 
     DNA'lar, 3 milyar yapı taşından oluşuyor. İsterseniz bunlara "3 milyar harf" diyelim. 
     35 bin de gen var. 
     Bunu da "o 3 milyar harfla yazılmış 35 bin anlamlı cümle" olarak tanımlayalım. 
     İşte gen haritası, bu 35 bin cümleyi okumakla tamamlanacak. 
     Cümleler tercüme edildikçe yukarıda sıraladığımız devrimler gerçekleşecektir. 
     Dünya, harikulade bir günün şafağında... 
     Ancak... 
     Böyle buluşlar kaygı da verir. 
     Örneğin... Atomun parçalanması, nükleer tedaviyle insan yaşamına çok değerli katkılarda bulunmanın yanı sıra kitlesel kıyım bombalarıyla, insanlık tarihine kara lekeler olarak geçen büyük acılar da vermiştir. 
     Bu son büyük heyecanın, yüce amaçlarla kullanılması dileğiyle. 
     NOT Meslektaşımız Nezih Demirkent ve ilk gençlik yıllarından arkadaşım Yılmaz Gümüşbaş'ı kaybettik. Nur içinde yatsınlar. Ailelerine ve camiamıza başsağlığı diliyorum.GC. 
     
     





Türkeş'in mirası 


Hafife almalı 


Yürüyen parti 


Savas riskini düsünerek o karara varmıstık’ 


Neslişah Sultan’ı tam üç kere kıskandım 


Demiralp ve Erçel'den haklı uyarılar... 


Tıpta 2.milat 


Başlığı dip notta olan yazı 


"Acı serüvenin" ortasındayız 


Mastırın yoksa... 


Taviz varsa ya hep, ya hiç 


Atina'nın sorumluluğu... 


Bu savaş başka savaş... 


BJK nereye 


Devrilirken birer birer 


Ombudsmanımızın yeri doldurulamaz 


Ortaklık devam eder 2 


Ayağınızı yorganınıza göre değil IMF mektubuna göre uzatınız 


</TEXT>
</DOC>
