<DOC>
<DOCNO> 49279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/soneko09.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol üreticileri arasında dayanışma... 
</HEADLINE>
<TEXT>

     Petrol Üreticisi Ülkeler Teşkilatı OPEC üyesi olmayan Meksika, Kanada ve Rusya gibi ülkeler, OPEC'in hedef fiyat düzeyinin korunmasını istiyor. 
     Dünyanın üçüncü büyük petrol üreticisi ülkesi Venezüela Devlet Başkanı Hugo Chavez, petrol fiyatlarının yükselişi için destek toplamaya çıktığı üç haftalık turdan dönüşündeki açıklamasında, hem OPEC, hem OPEC dışındaki petrol üreticileri hem de petrol tüketicisi ülkelerden destek aldığını bildirdi. 
     Chavez, ''Rusya, Meksika ve Kanada'nın yanısıra, OPEC üyesi olmayan diğer önemli petrol üreticisi ülkeler, bizim stratejimizi ve petrol fiyatlarının korunması hedefini paylaşıyor'' dedi. 
     Chavez, petrol fiyatlarındaki düşüşün, Avrupa turuna, petrol üreticilerinden Libya, Suudi Arabistan, İran, Rusya, Kanada ve Meksika'yı da katmaya yönelttiğini kaydetti. 
     OPEC'in 14 Kasım'da Viyana'daki toplantısında, günlük toplam ham petrol üretiminin 1 milyon varil civarında kısılabilmesi gündeme gelebilecek. 
     ABD'deki terörist saldırılar üzerine, ham petrolün varil fiyatı yaklaşık yüzde 25 oranında düştü. 
     






</TEXT>
</DOC>
