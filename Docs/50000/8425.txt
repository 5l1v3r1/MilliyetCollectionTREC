<DOC>
<DOCNO> 8425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur12.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil İnisiyatif "Yeni programa destek vermeyeceğiz" 
</HEADLINE>
<TEXT>

     Türk-İş, Hak-İş, TİSK, TOBB, TESK ve TZOB başkanlarının oluşturduğu Sivil İnisiyatif Başkanlar Kurulu açıklamasında, ''devletin zirvesindeki kavganın'' ekonomik çalkantılar üzerine ''benzin döktüğü'' savunularak, ''19 Şubat 2001 günü gerçekleşen kavga, tarihimizdeki ikinci kara çarşamba nedeniyle her vatandaşımıza 600 dolar ek yük getirmiştir. Bunun hesabı verilmelidir'' denildi. 
     Sivil İnisiyatif Başkanlar Kurulu'nun yaklaşık 1 saat süren toplantısında alınan kararlar, Türk-İş Genel Başkanı Bayram Meral tarafından açıklandı. 
     Açıklamada, ülkenin ve halkın bugün büyük sorunlarla karşı karşıya bulunduğu belirtilerek, sivil inisiyatifi oluşturan kuruluşların bu sorunların çözümü için biraraya geldiği ifade edildi. Açıklamada şu görüşlere yer verildi 
     ''Meclis'teki olumsuzluklar, siyasetteki tıkanmalar ve devletimizin zirvesindeki kavga, ekonomik çalkantıların üzerine benzin dökmüştür. 
     19 Şubat 2001 günü gerçekleşen kavga, tarihimizdeki ikinci kara çarşamba nedeniyle her vatandaşımıza 600 dolar ek yük getirmiştir. Bunun hesabı verilmelidir. Sorumlular faturayı ödemelidir. Başarısız olan bakan ve bürokratlar değiştirilmeli, görevini daha iyi yerine getirecek kişiler görevlendirilmelidir. Ekonomik istikrarın ön şartı olan siyasi istikrar sağlanmalıdır. Bu nedenle, devletimizin zirvesindeki anlaşmazlık derhal giderilmeli, devlet geleneğine uygun tavır ve davranış yeniden hakim kılınmalıdır. Sorunları aşmak amacıyla işçi, işveren, esnaf, sanatkar ve çiftçi kuruluşlarının görüşü ve onayı alınmalı, yatırımın, ihracatın ve istihdamın artırılmasına dayalı bir mutabakat programı oluşturulmalıdır. Yönetenler de yönetilenler kadar hukuka saygı göstermeli ve demokratik kurallara uygun hareket etmelidir. Sivil inisiyatif, bu şekilde oluşturulmayacak bir programa hiçbir şekilde destek vermeyecektir.'' 
     Türkiye Odalar ve Borsalar Birliği TOBB Başkanı Fuat Miras da, gazetecilerin sorularını yanıtlarken, sivil inisiyatifin mutabakatı olmayan bir programa TOBB olarak destek vermeyeceklerini belirterek, önümüzdeki günlerde TOBB başkanlarını toplantıya çağırıp ekonomik programa ilişkin değerlendirmelerde bulunacaklarını bildirdi. 
     Miras, başka bir soruyu yanıtlarken de dalgalı kur politikasının, hükümet ve IMF tarafından ortaya konulduğunu ifade ederek, ''Bu, nazik bir ifadeyle devalüasyondur. Sabahleyin 850 bin lira olan dolar, 1 milyon 250 bin liraya yükselmiştir. Bununla birlikte 30 milyar dolarlık bir yük getirilmiştir. Bu yükü kim getirdiyse bu görevden çekilmelidir'' dedi. Miras, ''hükümeti istifaya mı davet ediyorsunuz '' diye sorulması üzerine de, ''Başarısız bürokrat ve bakanları kastettik'' karşılığını verdi. 




</TEXT>
</DOC>
