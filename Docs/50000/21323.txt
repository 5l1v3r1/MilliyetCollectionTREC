<DOC>
<DOCNO> 21323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/yazar/akyol.html </URL>
<DATE> 2001/05/15/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Etnik siyaset 
</HEADLINE>
<TEXT>

     İSPANYA'NIN etnik Bask bölgesinde yapılan özerk parlamento seçimleri, etnik meseleler bakımından önemlidir. 
     Bu seçimlerin en önemli sonucu, ayrılıkçı terör örgütü ETA'nın siyasi partisi olan EH Euskal Herritarrok partisinin çok büyük bir oy kaybına uğramasıdır. 
     75 sandalyeli mahalli parlamentoda 1998 seçimlerinde 14 sandalye kazanmış olan bu terör yanlısı ayrılıkçı parti, pazar günkü seçimlerde yarı yarıya oy kaybıyla ancak 7 sandalye alabilmiştir. 
     Halbuki ETA son aylarda terörü tırmandırarak güç gösterisi yapmış, etnik milliyetçi duyguları bu şekilde kabartacağını hesaplamıştı. 
     Terör karşıtı ılımlı Bask milliyetçisi ve yerel hükümet başkanı adayı Juan Jose Ibarrexte, Reuters'e yaptığı açıklama bu durumu şöyle yorumluyor 
     "Bask halkı barış istediğini, ölüm ve bölünme istemediğini ortaya koydu." 
     
     TERÖR yanlısı ayrılıkçı milliyetçiler bu şekilde büyük oy kaybettiler ama terör karşıtı ılımlı ayrılıkçı milliyetçi PNV partisinin oyları arttı, sandalye sayısı 27'den 33'e çıktı 
     PNV seçimlerin galibidir ama kazandığı 33 sandalye yerel hükümeti kurmaya yetmiyor. Reuters'a göre, PNV, "ETA'yı suçlamadığı için, EH ile hiçbir şekilde işbirliği yapmamaktadır." Zaten PNV, eskiden de İspanyol Sosyalist Partisi'nin desteğiyle Bask'ta iktidarda bulunuyordu. Şimdi de PNV Sosyalistlerle koalisyon kuracak. 
     Halk Partili muhafazakar Başbakan Aznar, Bask partilerini dışlayarak, İspanya'nın iki büyük partisinin, Halk Partisi ile Sosyalistlerin Bask yerel hükümeti için koalisyon kurmasını arzuluyordu. 
     Bu noktada The Economist dergisinin yaptığı uyarı önemlidir 
     "Sosyalist Parti ile Halk Partisi'nin Bask yerel hükümetini kurmasının açık bir riski vardır Bu şekilde, ılımlı ve aşırı bütün Bask milliyetçi partilerini birlikte muhalefete iterek aynı bohçanın içine koymak, Bask'taki milliyetçi havayı radikalleştirebilir ve bu ETA'nın işine yarar." The Economist, 12 Mayıs 2001 
     
     BASK tablosu neyi gösteriyor 
     Evvela terörün reddi... ETA'nın her terör eyleminin ardında on binlerin katıldığı protesto yürüyüşleri yapılıyor. 'Teröre karşı olmak' önemli bir siyasi kültür haline gelmiştir. İnsanlık suçu terör, zengin Bask ekonomisine zarar veriyor ve Bask'ın imajını lekeliyor. 
     İkincisi, geniş demokrasi... Bask'ta ayrılıkçı düşünce serbesttir, ılımlı PNV bölgede iktidardadır. Yerel düzenlemeler yapıyorlar, konuşuyorlar. Belki de böyle boşaldıkları için terörün tabanı gittikçe daralıyor. 
     Üçüncüsü, İspanya bölünmüyor Çünkü etnik milliyetçilik demokrasi kültürü ile ve AB üyeliği ile ılımlılaştığı gibi, ekonomik ve sosyolojik bağlar da bölünmeyi önlüyor. 
     Dördüncüsü, hukuk... Anayasa'nın 2. maddesinde "İspanyol milletinin bölünmezliği" belirtilmiştir. Bask, bu hükmü değiştirecek oy oranına hiçbir zaman ulaşamaz. İspanyol Anayasa Mahkemesi de, fikirlerinden dolayı parti kapatmayı reddetmiş, sadece terörü övenler hakkında ceza davası açılması gerektiğini belirtmiştir. Milliyet, 4 Aralık 1997 
     İspanya Franko'dan kurtulmakla, hem Bask'ı ılımlılaştırdı, hem AB'ye üye olarak beş kat zenginleşti... 
     
     







Etnik siyaset 


Neler öğrenmiş 


Albay’ın başını bar ziyareti yaktı 


Hanımlar ayıptır 


Cart curt milliyetçiliği yerine... 


Sıradışılık 


Sevmeyip, terk edenler 


Okul yerine işe 


"Evet", ama... 


Cezaevleri boşalıyor 


Derviş'in oyu 


Amca'dan tavsiye mektubu yaramıyor 


Yönetim planını inceleyin 


Bilgisayar tarlaya girdi 


</TEXT>
</DOC>
