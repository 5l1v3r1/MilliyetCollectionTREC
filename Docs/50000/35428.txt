<DOC>
<DOCNO> 35428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sondun12.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den El Fetih liderinin konvoyuna füze saldırısı... 
</HEADLINE>
<TEXT>

     İsrail, aralarında El Fetih'in üst düzey bir temsilcisini de taşıyan araç konvoyuna füze saldırısında bulundu. 
     Filistin Devlet Başkanı Yaser Arafat'ın lideri olduğu El Fetih'in Batı Şeria'daki etkili ismi Mervan Barguti, arabaların Ramallah yakınında yolda ilerlerken 2 araca füze saldırısında bulunulduğunu söyledi. Barguti, Filistin'in Sesi radyosunda yaptığı açıklamada, füzelerin kendi arabasını vuramadığını, ancak korumalarından biriyle İsrail'in aradığı bir kişinin bulunduğu bir aracın isabet aldığını kaydetti. 
     Filistin Enformasyon Bakanı Yaser Abdrabbo, olayı İsrail'in Barguti'ye yönelik suikast girişimi olarak tanımladı. Abdrabbo, füze saldırısında bir şoförün yaralandığını ve bir aracın tahrip olduğunu söyledi. Yabancı ajanslar saldırının tankla ya da helikopterle havadan yapldığı konusunda çelişkili haberler veriyor. İsrail, bugün daha önce de bir Yahudi yerleşim birimine havan toplu saldırıda bulunduğunu öne sürdüğü bir Filistin karakolunu tank ve buldozerlerle yıkmıştı. Filistin kaynakları, bugün ayrıca İsrail askerlerinin güneydeki Refah ve kuzeydeki Beyt Lahiya olmak üzere iki yerde daha Filistin topraklarına girdiğini açıkladı. 







</TEXT>
</DOC>
