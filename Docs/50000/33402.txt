<DOC>
<DOCNO> 33402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/siyaset/siy01.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’la çok iyi anlaşıyoruz’ 
</HEADLINE>
<TEXT>

Devlet Bakanı Kemal Derviş yakın çevresine Mesut Yılmaz’la liberalleşme, küreselleşme ve ekonomide çok iyi anlaştığını sol’ cenahda ise hiç kimseyle anlaşamadığını söylüyor 
     Ankara'da bunlar konuşuluyor - Serpil Çevikcan 

     Türkiye’ye geldiği günden bu yana tartışmaların odağındaki isim olan Devlet Bakanı Kemal Derviş, başta MHP kanadına mensup bakanlar olmak üzere birçok siyasi tarafından "anlaşılamadı." Ekonomik programın uygulanmasında pek çok engelle karşılaşan Derviş’in son ABD ziyareti sırasında yakın çevresine yaptığı ve Ankara kulislerine düşen şu değerlendirme, sıkıntısını açıklıkla ortaya koyuyor 
     "Beni en iyi Mesut Yılmaz anlıyor. Özellikle liberalleşme ve küreselleşme konularında Sayın Yılmaz’la örtüşüyorum. Hangi ekonomi politikasının yürütülmesi gerektiğini, program konusunda ne yapmak istediğimi en iyi o anlıyor. En kolay Sayın Yılmaz’la anlaşıyorum." 
     Kulislere yansıyan bilgilere göre "liberal sol" söylemiyle dikkat çeken Derviş, söyleminin "sol" kısmında kimseyle örtüşememekten de yakınmış. 
     
OĞUL SEZER İŞ ARADI Kıymeti geç anlaşıldı ama iş işten geçti      Cumhurbaşkanı Ahmet Necdet Sezer'in oğlu Levent Sezer bankacı. İstanbul’da İş Bankası'nda "sessiz sedasız" görevini yapıyor. Geçtiğimiz günlerde Ankara kulislerine yansıyan bir bilgiye göre oğul Sezer, babası Cumhurbaşkanı olmadan önce mezuniyetinin ardından iş için birçok yere başvurmuş. Bunlardan biri de Fon’a devredilen Demirbank. Levent Sezer’in başvurusu bu devir işleminden önce olmuş. Demirbank o dönemde oğul Sezer’e olumlu yanıt vermemiş. Sezer'in Cumhurbaşkanı seçilmesinin ardından ise banka hatasını anlamış ve Levent Sezer’e teklif götürmüş. Ancak bu kez oğul Sezer teklifi kabul etmemiş. 
     
Vural Akışık'ın başına gelenler      Kamu Bankaları Ortak Yönetim Kurulu Başkanı Vural Akışık hakkında soruşturma açıldı. Başbakan’ın olurunun da alındığı öne sürülen soruşturmanın nedeni, 22 Haziran’da İstanbul’da Emlakbank Genel Müdürlüğü binasında 8 saat süreyle personel tarafından ablukaya alınan Akışık’ın verdiği "beyanatlar." Ankara kulislerine yansıyan bilgilere göre Akışık "tasfiye edilmesi" için kendisine emanet edilen Emlakbank’la ilgili olarak yaptığı "durum tespiti" nedeniyle soruşturma açılmasına hem çok şaşırmış hem de çok üzülmüş. Devletin en büyük operasyonlardan birini teslim ettiği, üstelik Emlakbank personeli tarafından rehin tutulan hatta yumruklu saldırıya uğrayan Akışık hakkında soruşturma açması Türkiye dışında bir ülkede zor rastlanır uygulamalardan biri olarak tarihe geçecek. 
     
Ve Cathy Türkçe konuştu..      ÜMİT BEKTAŞ Ankara 

     Devlet Bakanı Kemal Derviş'in eşi Catherine Derviş Türkiye'ye geldiği günden bu yana sürdürdüğü sessizliğini dün ilk kez bozdu. Kendisini takip eden gazeteciler eşliğinde evinin yakınındaki markete giden Bayan Derviş, basın mensuplarıyla Türkçe sohbet etti. Derviş'e sorulan ilk soru "Türkiye'de sıkılıyor musunuz " oldu. Derviş bu soruya , "Hayır sıkılmıyorum. Aksine Türkiye çok heyecanlı bir ülke" yanıtını verdi. Derviş, Türkçesini öven gazetecilere, "Çalışıyorum. Ama henüz çok iyi değil" dedi. Bayan Derviş marketten, 12 adet soda ve 5 litrelik su aldı. 4,5 milyon liralık tutarı nakit ödeyen ve parasının üzerini alırken saymayı ihmal etmeyen Derviş, fiyatları nasıl bulduğunun sorulması üzerine "Türkiye Amerika'ya göre daha ucuz" diye konuştu. 
     
Harıl harıl İngilizce çalışıyor      Tayyip Erdoğan açıklarını kapatmaya karar verdi 
     Anayasa Mahkemesi’nin son kararıyla siyaset yapmasının önündeki engel kalkan Recep Tayyip Erdoğan’ın yenilikçilerin lideri olacağı kesinleşti. Milli Gürüş'ün yenilikçi seçmenini peşinden sürüklemeye karar veren Erdoğan’ın "liderlik" vasıflarına olmazsa olmaz koşullar eklemeye çalıştığı da öğrenildi. Bunların başında "dil" geliyor. Gençliğinde Mülkiye’ye girmek isteyen ancak kazanamayınca İstanbul İktisadi ve İdari Bilimler Akademisi’ne girerek mezun olan Erdoğan İngilizce sorununu aşmaya çalışıyor. Bir ara yurtdışına dil eğitimi için çıkmaya karar veren ancak bunu uygulayamayan Erdoğan şimdi harıl harıl İngilizce dersleri alıyor. 
     
Şükrü Sina Gürel muradına eriyor      Milliyet’in ortaya çıkardığı Devlet Bakanı Şükrü Sina Gürel ile Fransa Büyükelçiliği Basın Ataşesi Zeliha Sapmaz arasındaki beraberliğin ayrılıkla sonuçlanacağı belirtiliyordu. Eşi Fulya'dan boşanan Gürel’in Zeliha Sapmaz’la da beraberliğine nokta koyacağı söyleniyordu. Ancak kulislere yansıyan bu bilgiler yanlış çıktı. Beraberlikleri süren Şükrü Sina Gürel ve Zeliha Sapmaz’ın evlenmeye karar verdikleri öğrenildi. Sapmaz’ın evlilik haberini yakın çevresine ulaştırdığı bile söyleniyor. 
     
Büyükelçilik uymadı Sayıştaylık verelim      Ankara kulislerinde Başbakanlık Müsteşarı Ahmet Şağar’ın DSP Genel Başkan Yardımcısı Rahşan Ecevit’le arasında "mesafeli" bir ilişki olduğu belirtiliyor. Bu soğukluğun Şağar'ın birdenbire Sayıştay Başkanlığı’na aday olmasıyla bağlantısı var. Yansıyan bilgilere göre önce Kıbrıs’a büyükelçi yapılmak istenen Şağar, bu gerçekleşmeyince Sayıştay Başkanlığı’na aday yapılmış. 
     



 SİYASET 














</TEXT>
</DOC>
