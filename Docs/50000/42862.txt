<DOC>
<DOCNO> 42862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur07.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
80 yaşındaki erkekle evlendirilmek istenince... 
</HEADLINE>
<TEXT>

     Erzurum'da kocası üstüne kuma getirdiği için baba evine dönen 39 yaşındaki Şaizer Taşkırmaz, bu defa ailesi 80 yaşındaki bir erkekle evlenmesi için baskı yapınca, Büyükşehir Belediyesi'ne bağlı Bakımevi'ne sığındı. 
     Kocasından ayrıldıktan sonra Erzurum'un Kavakkapı semtinde ailesiyle birlikte yaşayan Şaizer Taşkırmaz, babasının kendisini 80 yaşındaki bir erkekle evlendirmek istemesine karşı çıktı. Taşkırmaz, ailesinin ısrar etmesi üzerine, Erzurum Büyükşehir Belediyesi'ne bağlı kimsesiz ve yaşlıların kaldığı Bakımevi'ne sığındı. 
     Bakımevi'nde kalmanın zor olduğunu, ancak ''80 yaşındaki biriyle evlenmekten daha iyi olduğunu'' ifade eden Taşkırmaz, 4 yıl önce ilk eşi olan Kamil Yeşil'in üzerine kuma getirmesi nedeniyle boşandığını ve ailesinin yanında yaşamaya başladığını anlattı. 
     Taşkırmaz, ailesinin maddi durumu iyi olmadığından başlık parası almak için 80 yaşındaki bir erkekle evlendirmek istemesine karşı çıktığını belirterek, şunları kaydetti 
     ''Ailem ısrarla beni evlendirmek istiyordu. Ancak evleneceğim kişiyi bana gösterdikleri zaman çok şaşırdım. Çünkü bu kişi dedem yaşındaki birisiydi. Ben de herşeyi göze alarak Bakımevi'ne sığınmak zorunda kaldım. Burada kalmak, 80 yaşındaki bir kişiyle evlenmekten çok daha iyidir.'' 
     Bakımevi Müdürü Sadrettin Hızardere ise, Bakımevi'nde 45 kişinin kaldığını ve burada bu kişilere en iyi hizmeti vermeye çalıştıklarını bildirdi. 
     Evlerinde aradığı huzuru bulamayan, düşkün ve bakıma muhtaç kalmış insanlara kapılarının açık olduğunu ifade eden Hızardere, sözkonusu kişilerin özledikleri şefkati ve hizmeti Bakımevi'nde bulabileceklerini kaydetti. 






</TEXT>
</DOC>
