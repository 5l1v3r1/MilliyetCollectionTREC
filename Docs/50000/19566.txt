<DOC>
<DOCNO> 19566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sonspo04.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Çakır "Eski yöneticiler tansiyonu yükseltiyor" 
</HEADLINE>
<TEXT>

     Fenerbahçe ile Galatasaray arasında 6 Mayıs Pazar günü yapılacak Birinci Futbol Ligi maçı öncesi, İstanbul Valiliği'nde, derbi maçta alınacak güvenlik önlemleri ile ilgili bir değerlendirme toplantısı yapıldı. 
     İstanbul Valiliği'ndeki toplantıya, Vali Erol Çakır, Emniyet Müdürü Kazım Abanoz, Jandarma Bölge Komutanı Tuğgeneral Engin Hoş, 3. Kolordu Komutanı adına 1. Zırhlı Tugay Komutanı Tuğgeneral Yurdaer Olcan, İl Jandarma Alay Komutanı Albay Halil İbrahim Tüysüz, MİT Bölge Başkanlığı temsilcisi, Vali Yardımcıları Osman Demir ve Hüseyin Ece ile Kadıköy Kaymakamı Hüseyin Eker katıldı. 
     Vali Erol Çakır, toplantı sonrası yaptığı açıklamada, darbi maçla ilgili tüm güvenlik önlemlerinin alındığını, saha içi, saha dışı ve çevre yollarla ilgili planlamaların yapıldığını söyledi. Fenerbahçe Şükrü Saracoğlu Stadı çevresine, karşılaşmanın oynanacağı 6 Mayıs Pazar günü biletsiz hiç kimsenin alınmayacağını anımsatan Çakır, bileti olmayan kişilerin, bu nedenle stat çevresine gelmemesi gerektiğini belirtti. 
     İstanbul Valisi Çakır, karşılaşma öncesi iki kulübün eski yöneticilerinin tansiyonu yükseltecek demeçler verdiğini, bundan bir an evvel vazgeçmeleri gerektiğini kaydetti. Medya mensuplarının da bu tür demeçlere yer vermemesini isteyen Çakır, ''İki kulübün başkanları ve şu anki yöneticileri bu konuda bize çok yardımcı oluyor. Ancak eski yöneticiler tansiyonu yükseltiyor. Artık bu tip demeçler vermekten vazgeçsinler. Bu bir spor karşılaşmasıdır, yenmek de vardır, yenilmek de. Önemli olan bu iki sonucu da centilmenlikle karşılamaktır'' diye konuştu. 
     Çakır, iki takım taraftarlarından da centilmence bir maç izlemelerini istediklerini ve şiddet hareketlerine kesinlikle müsamaha göstermeyeceklerini söyledi. Herkesi bu maçla ilgili sağduyulu davranmaya çağırdıklarını kaydeden Çakır, gerekli güvenlik önlemlerinin emniyet müdürlüğü tarafından alındığını belirterek, ''Futbol Federasyonu da tedbirlerini aldı. Ayrıca hakemlemizin de kurallara göre haraket edeceklerini biliyorum'' dedi. 
     Stat çevresinde maç biletlerinin karaborsacılar tarafından satıldığı yönünde bazı şikayetler aldıklarını da belirten Çakır, bu konuda önlemler alacaklarını kaydetti. Maç gününde kesinlikle stat çevresinde bilet sattırmayacaklarını söyleyen Çakır, ''Vatandaşlarımız da bize bu konuda ihbarda bulunursa, karaborsacıların yakalarına yapışırız'' diyerek sözlerini tamamladı. 







</TEXT>
</DOC>
