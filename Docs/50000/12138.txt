<DOC>
<DOCNO> 12138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur22.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü "Yeni bir oluşumun başında olmak istemiyorum" 
</HEADLINE>
<TEXT>

     Almanya'da bulunan Prof. Dr. Erdal İnönü, Berlin Atatürkçü Düşünce Derneği'nin davetlisi olarak, Dortmund kentinden başkent Berlin'e geldi. 
     Berlin-Tempelhof havaalanında, Elçi Müsteşar Hakan Okçal ve Berlin Atatürkçü Düşünce Derneği Başkanı Ali Uras tarafından karşılanan İnönü, burada gazetecilere yaptığı açıklamada, yeni kurulacak bir partide yer almak istemediğini söyledi. 
     İnönü, ''Arkadaşlarımdan beni affetmelerini istedim. Büyük bir iyiniyetle benden böyle bir yeni oluşumda yer almamı, başa geçmemi istiyorlar. Ben kendilerinden özür diledim. Zaten siyasetin dışındayım. Düşüncelerimi yazmaya çalışıyorum. O bakımdan beni affedin dedim'' diye konuştu. 
     Erdal İnönü ayrıca, bir gazetecinin CHP'den istifa ettiğini hatırlatmasına ve ''baba mirasından ayrılıyor musunuz'' sorusuna karşılık da ''Baba mirasının nerede olduğu o kadar belli değil. Herkesin yorumuna açık bir konu. Atatürkçü Düşünce Derneği'nden vazgeçmiyorum. Eğer baba mirasını öyle kast ediyorsanız. Kuşkusuz o fikirlere hala bağlıyım. Fakat parti yönetimi başka mesele. Onlar zamanla değişiyor. Anlaşmazlıklar oluyor. Partiden çıkmak fikirlerin değiştiği anlamına gelmiyor'' dedi. 
     Bu gezisi sırasında Almanya'daki üçüncü konuşmasını Berlin'de yapacağını belirten İnönü, Münster'de Çağdaş Yaşamı Destekleme Derneği'nde, daha sonra da Dortmund'da Atatürkçü Düşünce Derneği'nde konuştuğunu, toplantılar çerçevesinde anılarını ve düşüncelerini anlattığını sözlerine ekledi. 
     



</TEXT>
</DOC>
