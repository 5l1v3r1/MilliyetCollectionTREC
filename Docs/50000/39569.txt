<DOC>
<DOCNO> 39569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sontur02.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İkizleri trafik canavarı ayırdı... Üçü aynı aileden dört ölü... 
</HEADLINE>
<TEXT>

     Kadıköy'de karşı şerite geçen taksinin otomobille çarpışması sonucu meydana gelen kazada, 3'ü aynı aileden 4 kişi öldü, 4 kişi de yaralandı. 
     E-5 Karayolu Tuzcuoğlu Köprüsü altında saat 00.30 sıralarında meydana gelen kazada, Remzi Dinç idaresindeki 34 TBA 22 plakalı taksi, karşı şerite geçerek Teoman Turhan'ın kullandığı 34 YL 45 78 plakalı otombille çarpıştı. Bu araçlara da Tekel Müdürlüğü'ne ait 34 HFD 33 plakalı minibüs çarptı. 
     Kazada, Dinç'in taksisinde bulunan Dursun Sandal olay yerinde ölürken, diğer otomobildeki sürücü Teoman Turhan, eşi Nuray, 4 yaşındaki kızı Hazal, 2 yaşlarındaki ikiz çocukları Burak ve Baran ile Gülay Turhan aracın içinde sıkıştılar. 
     İkizler Burak ile Baran Turhan vatandaşlarca, diğer sıkışanlar da Kadıköy İtfaiye ekipleri tarafından çıkartılarak Haydarpaşa Numune Hastanesi'ne kaldırıldılar. 
     Yaralılardan anne Nuray ve ikiz çocuklarından Burak ile Gülay Turhan yapılan tüm müdahallere rağmen kurtarılamadı. 
     Tedavileri süren diğer yaralılar Teoman, Hazal ve Baran Turhan ile taksi sürücüsü Dinç'in sağlık durumlarının ise ciddi olmadığı belirtildi. 
     Polis, kazanın aşırı hız yapan taksinin kontrolden çıkarak karşı şerite geçmesi sonucu meydana geldiğini belirterek, soruşturmanın sürdürüldüğünü bildirdi. 
     
     
     







</TEXT>
</DOC>
