<DOC>
<DOCNO> 44689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun28.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan "ABD Büyükelçisi kanıt sunmadı" 
</HEADLINE>
<TEXT>

     Pakistan, ABD Büyükelçisi Wendy Chamberlin'in, Devlet Başkanı Pervez Müşerref ile görüşmesinde uluslararası terörist Usame Bin Ladin'in ABD'de 11 Eylül'de düzenlenen terörist saldırılarla doğrudan ilişkisini gösteren kanıt sunmadığını bildirdi. 
     Dışişleri Bakanlığı sözcüsü Riaz Muhammed Han, yaptığı açıklamada, büyükelçinin, Müşerref'i ''terörist saldırılarla ilgili yürütülen araştırmanın durumu'' konusunda bilgilendirdiğini söyledi. 
     Büyükelçinin Müşerref'le yaptığı görüşmeyle ilgili ayrıntılı bilgi vermeyen sözcü, Pakistan'ın, Taliban'a Bin Ladin'i derhal teslim etmesi çağrılarını yineledi. 
     Sözcü, Pakistan'ın, Taliban yetkilileriyle görüşmek için başka bir heyet göndermeyi henüz planlamadığını da belirtti. 
     İslamabad'ın, ABD'nin Afganistan operasyonuyla ilgili planı konusunda da henüz bilgisi olmadığını kaydeden Dışişleri Bakanlığı sözcüsü bir soru üzerine, ''yeni bir çaba olmadığını, ancak bu çabaların, o andaki duruma göre yapılabileceğini'' ifade etti. 
     Sözcü, Pakistan'ın Taliban yönetimine, ''durumun ne olduğunu, tehlikelerinin neler olduğunu ve uluslararası toplumun kendilerinden neler beklendiğini'' iletmiş olduklarını hatırlattı. 
     Taliban'a çok zamanı olmadığını söylediklerini kaydeden sözcü, ''Bir dost ve komşu olarak üzerimize düşeni yaptık'' dedi. 
     Pakistan'ın, Taliban'ın yerine geçecek biriyle değil gelecekteki hükümetle dostça ilişkiler kurmak peşinde olduğunu açıklayan sözcü, İslamabad'ı ziyaret eden İtalya Dışişleri Bakanı yardımcısı Margherita Boniver'in ''Roma'nın, eski Kral Zahir Şah'ın diğer kişilerle görüşmelerine yardımcı olduğu ve gelecekteki Afgan hükümetini oluşturma planlarına dahil olmadığı'' açıklamalarına da değindi. 
     






</TEXT>
</DOC>
