<DOC>
<DOCNO> 29350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur21.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayında en çok TRT 1 kanalı izlendi... 
</HEADLINE>
<TEXT>

     TRT-1 Televizyonu'nun, Mayıs ayında yüzde 14.8'lik oranla en çok izlenen televizyon kanalı, yüzde 31.9'luk oranla da haber yayınları en güvenilir televizyon kanalı olduğu bildirildi. 
     TRT'den yapılan yazılı açıklamada, mayıs ayında yapılan bir kamuoyu araştırmasında TRT-1'in, ulusal yayın yapan televizyon kanalları arasında izlenme oranı en yüksek televizyon olarak belirlendiği kaydedildi. 
     Türkiye genelinde 15 üniversiteden profesör, doçent, uzman ve araştırma görevlilerinin gözetiminde, 15 ilde 2 bin 130 kişiyle yüzyüze anket yöntemiyle yapıldığı ifade edilen kamuoyu araştırmasında, TRT-1 Televizyonu'nun yüzde 14.8'lik izlenme oranıyla birinci sırada yer aldığı belirtildi. Araştırma sonuçlarının, TRT-1 Televizyonu'nun, haber yayınları en güvenilir televizyon kanalı sıralamasında yüzde 31.9, haberleri en çok izlenen televizyon kanalı sıralamasında da yüzde 22.6 oranlarıyla birinci olduğunu ortaya koyduğu kaydedildi. 
     Araştırmanın yapıldığı yerlerin yüzde 72.4'ünü kentlerin, yüzde 27.6'sını kırsal alanın oluşturduğu ifade edilen açıklamada, deneklerin yüzde 51.4'ünün erkek, yüzde 46.6'sının kadın olduğu kaydedildi. 
     Açıklamada, kamuoyu araştırmasının sonuçlarının, TRT'nin son zamanlarda büyük bir gelişim ve değişim içinde olduğu, televizyon programlarının büyük ilgi çektiği ve beğeniyle izlendiği yönünde değerlendirildiği belirtildi. 






</TEXT>
</DOC>
