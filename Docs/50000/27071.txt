<DOC>
<DOCNO> 27071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sonspo16.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe-Karşıyaka rekabeti internet savaşına dönüştü 
</HEADLINE>
<TEXT>

     İzmir'in köklü iki kulübü Karşıyaka ile Göztepe arasındaki rekabet, sarı-kırmızılı ekibin internet sitesinin çökertilmesi ile ayrı bir boyuta taşındı. 
     Karşıyakalı taraftarların kurduğu ''ksklist'' ve Göztepeli taraftarların kurduğu ''göztepelist'' sayfalarında yaşanan rekabet, dün hackerlerin sarı-kırmızılı ekibin sitesini çökertmesiyle gerilime dönüştü. Karşıyaka sitesinde bu olayın, ''Göztepe sitesi çökertilmiştir. Duyurulur'' şeklinde verilmesi sarı-kırmızılı taraftarın tepkisini toplarken, Karşıyaka sitesinin çökertilmesi için misilleme yapılacağı duyuruldu. 
     Her iki sitede, taraftarların ezeli rekabeti körüklerken, bu tip bir olayın yaşanması, iki kulüp yönetimini de rahatsız etti. 
     Göztepe Kulübü Başkanı Hamdi Türkmen, bu siteye yönetim olarak bazı katkılar sağladıklarını ve yaşanan bu gelişmenin dostluğa gölge düşürmemesi gerektiğini söyledi. 
     Göztepe ile Karşıyaka arasında köklü bir rekabet bulunduğunu, ancak konum itibariyle aynı statüde yer almadıklarını belirten Türkmen, ''Rekabet sahada kalsın. İnternette böyle olaylar yaşanmasını tasvip etmiyoruz'' dedi. 
     Türkmen, sözlerini şöyle sürdürdü 
     ''Biz Karşıyaka ile geçen başkanları döneminde gergin günler yaşadık. Ancak bunlar geride kaldı. Şimdi Karace'nin başkanı olduğu Karşıyaka ile dostluğumuzu pekiştireceğiz. Bu nedenle Eylül ayında İzmir Körfezi'nin temizlenmesini kutlamak amacıyla, yelken yarışları düzenleyeceğiz. Gerekirse, futbolcu alışverişinde de bulunuruz. Ama site çökertmek çok yanlış.'' 
     Karşıyaka Asbaşkanı Ecmel Bircan da, böyle bir gelişmeden duyduğu üzüntüyü dile getirirken, ''Göztepe sitesini Karşıyakalı hackerlerin çökerteceğine inanmıyorum'' diye konuştu. 
     Bircan, şunları söyledi 
     ''Bu siteye biz kurum olarak destek sağlıyoruz. Ancak hiçbir Karşıyakalının böyle bir şeye kalkışacağına inanmıyoruz. Rekabetin sitelerde böyle yansıması tasvip edilemez. Göztepeli taraftarı da sükunete davet ediyoruz. Bu olayda Karşıyaka'nın suçlanması yanlış olur.'' 






</TEXT>
</DOC>
