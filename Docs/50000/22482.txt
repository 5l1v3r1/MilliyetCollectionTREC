<DOC>
<DOCNO> 22482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/guncel/gun08.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta, taksi ile taşınabilir mi 
</HEADLINE>
<TEXT>

ÇAPRAZ ATEŞ 
     SEMA KARDEŞOĞLU 

     Gazetemiz yazarlarından Tuncay Özkan, dün köşesinde çarpıcı bir olaya yer verdi. Evinde bayılan arkadaşına ambulans çağırmak için aradığı 112’de telefona çıkan kişi, "Bakınız size tavsiyem, hemen bir taksi bulun ve ilk hastaneye arkadaşınızı yetiştirin" yanıtını vermişti. Hastalar taksi ya da özel araçla, hastaneye götürülebilir mi İşte görüşler... 
     
     Prof. Dr. Ahmet Rasim Küçükusta 
Kolay bulunan araç hayat kurtarabilir      Bizim ambulans hizmetlerindeki en önemli sorunumuz, trafik. İnsanlar, ambulans ya da itfaiye gibi araçlar için ayrılan güvenlik şeridini, hiç çekinmeden kullanıyor. Hatta, sirenlerini çalarak gelen ambulansa yol vermiyor. Bu durumda ambulansın hastaya ulaşması, ya da hastanın hastaneye ulaşması zaman alabiliyor. Kimi zaman ambulans yerine, en kolay ulaşılabilecek araç hayat kurtarıcı olabilir. Örneğin bir zehirlenme vakasında, ambulansı beklemek yerine, taksi ya da özel araçla, hatta gerekirse sırtta taşıyarak hastaneye ulaşmak hayat kurtarabilir. Ateşli hastalıklar, solunum yolu enfeksiyonuna bağlı rahatsızlıklar, hafif yaralanmalar, psikiyatrik rahatsızlıklar bu gruba girebilir. Ancak kalp krizi, tansiyon, özellikle boyun bölgesindeki kırıklarda ise mutlaka ambulans istenmelidir. Çünkü, ambulans sadece bir taşıma aracı değil, mobil bir sağlık birimidir ve olay yerinde ilk müdahaleyi yapmalıdır. Kısaca taksiyle gidebilecek ve gidemeyecek hastalar var. 
     
     Seyfettin Ertem Med Line Müdürü 
Tamamen mantık dışı      Hastanın medikal bir ekip tarafından olay yerinde muayenesi yapılmalıdır. Duruma göre hekim, ya hastanın tedavisini olduğu yerde yapar, ya da ambulansla hastaneye naklini sağlar. Eğer siz kişiye, "hastaneye gitmeniz gerekiyor" diyorsanız, bu acil bir durumdur. Bu da ancak ambulansla olur. Bunun için binek otomobili önermek, tamamen mantık dışıdır. Taksinin içinde hastanın başına ekstra durumlar gelebilir. Çünkü hastanın sağlık durumu hakkında bilginiz yoktur. Bizde zaten ambulans kullanma bilinci yok, bunun üzerine bir de hastayı taksiye yönlendirmek çok yanlış olur. 
     
     Levent Koç Medi Care Sağlık 
Kabul edilemez      Hasta olan bir kişinin taksi ile hastaneye sevki, daha büyük sorunlara neden olabilir. Hasta kişiyi taksiye yönlendirmek kabul edilemez. Ekonomik sorunlar nedeniyle hastalar, ambulans yerine taksi ya da özel aracı tercih edebiliyor. Hasta, 112’den hizmet alamazsa normal bir araca yöneliyor. Çünkü, bu alanda çalışan özel kuruluşlardan haberdar değil. Oysa ambulans hizmeti veren çok sayıda özel kuruluş bulunuyor. 
     



 GÜNCEL 























</TEXT>
</DOC>
