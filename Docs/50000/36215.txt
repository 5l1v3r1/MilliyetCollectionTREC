<DOC>
<DOCNO> 36215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sondun03.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalelere zarar vererek 31 kişiyi öldüren ilaç piyasadan çekiliyor 
</HEADLINE>
<TEXT>

     Bayer firmasının kolesterol düşürücü Baycol ilacı, adalelere zarar vererek ölüme yol açtığı için piyasadan çekiliyor. 
     İlacın onaylandığı 1997'den beri, ilaç yüzünden 31 kişinin öldüğünün saptandığı ve ilacın Bayer firması tarafından gönüllü olarak piyasadan çekileceği bildirildi. 
     Yan etki sonucu, adale hücrelerinin zarar görerek kan dolaşım sistemine karıştığı, bunun sonucunda baldır ve belde şiddetli ağrıların meydana geldiği belirtildi. Baycol ilacının yanı sıra, aynı ilacın ''Cerivastatin'' olarak bilinen cinsinin de satıştan çekileceği açıklandı. Yan etki yüzünden ölenlerin 12'sinin, Baycol'ü diğer kolesterol ilacı ''Gemfibrozil'' ile birlikte kullanmış oldukları bildirildi. Yetkililer, adalelerinde ağrı hisseden ve Baycol veya Baycol ile birlikte ''Gemfibrozil'' kullanan hastaların, ilacı kullanmayı durdurarak doktora başvurmaları gerektiğini bildirdiler. İlacın yan etkisi, mide bulantısı, adale ağrısı, bitkinlik, koyu idrar yapma ve kusma şeklinde ortaya çıkıyor. 







</TEXT>
</DOC>
