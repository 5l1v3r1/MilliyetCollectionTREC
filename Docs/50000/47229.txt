<DOC>
<DOCNO> 47229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur20.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Partilerden Sezer'in referanduma götürme kararına tepki... 
</HEADLINE>
<TEXT>

     TBMM'de temsil edilen siyasi partilerin grup yöneticileri, Cumhurbaşkanı'nın Anayasa'nın milletvekili yolluk ve ödenekleri ile özlük haklarını düzenleyen 86. maddesindeki değişikliği referanduma götürme kararının doğru olmadığını savundular. 
     Ak Parti Grup Başkanvekili Bülent Arınç, gazetecilerin konuya ilişkin sorusunu cevaplandırırken, Cumhurbaşkanı Ahmet Necdet Sezer'in, Anayasa değişikliğine ilişkin yasanın tümünü bir daha görüşülmek üzere Meclis'e iade etmek yerine bir tek maddesini referanduma götürüp, kalan kısmını onayladığını hatırlattı. Arınç, ''Siyasi açıdan çok doğru değil'' görüşünü savundu. 
     Arınç, Anayasa değişikliği teklifinde, milletvekili ödenek ve yolluklarının kanunla düzenleneceği öngörülürken, ikinci tur görüşmelerinde, ''en yüksek Emekli Sandığı iştirakçisi'' tanımına yer verildiğini hatırlattı. Bu tanımın tam olarak ne anlama geldiğinin de belli olmadığını kaydeden Arınç, kamuoyunda haklı bir tepkinin oluştuğunu anlattı. 
     Referandum halinde yüzde 90 oyla yeni düzenlemenin reddedileceği tahmininde de bulunan Arınç, referandum süreci işlerken, yeni bir düzenlemeye gidilmesi gerektiğini bildirdi. 
     ANAP Grup Başkanvekili Beyhan Aslan ise siyasi parti gruplarıyla görüşerek, yeni bir düzenlemeyle konuya çözüm bulanacağını belirtti. 
     MHP Grup Başkanvekili İsmail Köse de bu konuda TBMM Başkanı Ömer İzgi'nin ayrıntılı bir açıklama yaptığını kaydederek, İzgi'nin görüşlerine katıldığını belirtti. 
     DSP Grup Başkanvekili Aydın Tümen ise Anayasa değişikliği öngören kanunda, yasanın tümünün birden halkoyuna sunulacağına ilişkin bir madde bulunduğunu belirterek, bir tek maddenin halkoyuna sunulmasının doğru olmadığını savundu. 
     






</TEXT>
</DOC>
