<DOC>
<DOCNO> 18731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/siyaset/siy01.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne çelişki 
</HEADLINE>
<TEXT>

'Demokratik' Sol Parti'nin dünkü kurultayında Ecevit'in karşısına rakip olarak çıkan Pişkinsüt'ün konuşması oybirliğiyle engellendi 
     GÜNSELİ ÖNAL, AYDIN HASAN Ankara 

     Demokratik Sol Parti, lideri Bülent Ecevit'e rakip olan Sema Pişkinsüt'e tahammül edemedi. DSP'nin dün yapılan 5. Olağan Kongresi'nde demokrasi adına düşündürücü olaylar yaşandı. Pişkinsüt'ün konuşma talebini oylayan delegeler, biri dışında ret oyu verdi. Pişkinsüt'ün oğlunun partililerce tokatlandığı kongrede Pişkinsüt'e verilen 86 oy, "partinin Ecevit'in çevresindeki birlikteliğinin zaafa uğradığı" şeklinde yorumlandı. 
     
Adaya söz hakkı yok      Genel başkanlığa aday olacağını birkaç gün önce açıklayan Pişkinsüt'ün listesini Başkanlık Divanı'na vermesiyle salonda "yuhalamalar" ve "Hain dışarı" sloganı atılmaya başlandı. Ecevit'in konuşmasından sonra parti tüzüğünde adayların konuşmasına ilişkin bir hüküm olmadığından ve gündemin adayların konuşması maddesi konulmadığından Sema Pişkinsüt konuşturulmadı. 
     
Oğlunu tartakladılar      Pişkinsüt hükümet komiserine, "Dilekçe verdim, başkanlık konuşmama izin vermiyor" diye şikayette bulundu. Pişkinsüt, bundan da sonuç alamadı. Gerginlik sürerken Pişkinsüt'ün oğlu bazı partililer tarafından tartaklandı. Pişkinsüt, oğlundan önce kendisinin de tartaklandığını ileri sürdü. Divan başkanlığı 12 adayın üye olmaması ve 2 adayın da çekilmesi nedeniyle, Pişkinsüt'ün Parti Meclisi listesini seçimlere sokmayacağını açıkladı. Bunun üzerine Pişkinsüt, PM listesini çekti, ancak adaylığını sürdürdü. 
     
1 oldu 86      Pişkinsüt, saat 14.50'de Başkanlık Divanı'na konuşma talebinde bulundu. Divan Başkanı, adayların konuşmasının gündemde olmaması ve gündem değişikliği için program açıklandıktan 15 gün sonra üyelerin 20'de 1'inin başvurusunun gerektiğini dikkat çekerek, "Divan olarak Pişkinsüt'ün konuşmasını sizlerin takdirine sunmaya karar verdik" dedi. Ancak oylamada yalnızca bir delege olumlu oy kullandı. Pişkinsüt'ün konuşması oy çokluğuyla reddedildi. 
     Kongre sonunda bin 84 delege Genel Başkan'ı belirlemek için oy kullanırken, bunların 1049'u geçerli sayıldı. Geçerli oyların 963'ünü alan Ecevit bu göreve yeniden seçilirken, konuşması için sadece bir kişinin destek verdiği Pişkinsüt'e 86 oy çıktı. 
     
Divan’dan can güvenliği istedi      Oğlu tartaklanmadan önce Başkanlık Divanı'na "can güvenliği olmadığı" gerekçesiyle başvuran Sema Pişkinsüt, Divan'dan "Salonda yeterli güvenlik önlemi alınmıştır. Herkes için farklı koruma önlemi alınması mümkün değildir" cevabını aldı. Ancak salondaki bu 'yeterli' güvenlik önlemlerine rağmen Yücel Pişkinsüt'ün ceketi parçalandı, yüzüne tokat atıldı. Olayın ardından konuşan Sema Pişkinsüt partisinden istifa etmeyeceğini açıkladı. Konuşmasının reddedilmesinden sonra, "Zaten çıkışımızın nedeni buydu" diye konuşan Pişkinsüt, şunları söyledi "2000 güvenlik görevlisinin görev yaptığı, barış güvercinlerinin uçurulduğu DSP kurultayında olanlar, demokrasiye indirilmiş en büyük darbedir." 
     
Kutlucan aday olamadı      Giriş kartı olmadığı gerekçesiyle Dr. Ertan Kutlucan'ın genel başkan adaylığı için yaptığı başvuru da Başkanlık Divanı tarafından kabul edilmedi. Kutlucan, "DSP'de artık Demokratik Sol'un kırıntısı kalmamıştır. Beni kürsüye bile çıkarmadılar. Kurultay Ecevit ile marabalarına hayırlı olsun. Parti, Hüsamettin Özkan'ın şapka partisi olmuş. Bu partiyi Ecevit çiftinin partisi olmaktan çıkarana kadar mücadelemize devam edeceğiz" diye konuştu. 
     
Divan söz hakkı verebilirdi      DSP Genel Başkanlığı'na aday olan Aydın Milletvekili Sema Pişkinsüt'ün konuşturulmaması gözleri Kongre Başkanlık Divanı’na çevirdi. Kongre başkanının Sema Pişkinsüt'ün konuşma yapıp yapmayacağı kararını delegelere bırakması, "Başkan gözden düşmemek için topu delegeye attı" yorumlarına neden oldu. Oysa Kongre Başkanlık Divanı kendi yetkisini kullanıp Sema Pişkinsüt'ün konuşmasını sağlayabiliyordu, ancak bu kez bu yetkisini kullamamayı tercih etti. 
     



 SİYASET 












</TEXT>
</DOC>
