<DOC>
<DOCNO> 13454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/soneko02.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı, IMF'in de sorgulanmasını istedi 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, Türkiye'de ortaya çıkan ekonomik bunalımda, Türk siyasetinin önemli etkisi olduğunu, ancak Uluslararası Para Fonu'nun IMF da hatalarından dolayı kendisini sorgulaması gerektiğini söyledi. 
     Özilhan, Washington'daki ''Stratejik ve Uluslararası Etütler Merkezi'' adlı düşünce kuruluşunda yaptığı konuşmada, Türkiye'deki ekonomik bunalımda dövize çıpa sisteminde çıkacak sorunları öngöremeyen IMF'nin de hatasının bulunduğunu belirterek, ''IMF de kendisini sorgulamalı'' dedi. 
     Türkiye'deki ekonomik bunalımın önemli nedenlerinden birisinin siyasi olduğunu anlatan Özilhan, siyasetçilerin popülizme saptığını ve yolsuzlukların yaygın olduğunu savundu. 
     Tuncay Özilhan, kayırma ve yolsuzluklara yol açan devlet bankaları sisteminin büyük kayıplar yarattığı eleştirisinde bulundu. Özilhan, hükümetin ve mevcut siyasi durumu da eleştirerek, ''Bu bunalımı atlattıktan sonra, politika, seçim sistemi ve partiler kanununu tartışmalıyız. Yeni nesil politikacılar gelmeli. Şeffaflık gelmeli. Bunun da çok uzun olmayan bir zamanda gerçekleşeceğini sanıyorum'' dedi. 
     Özilhan, ekonomiden sorumlu Devlet Bakanı Kemal Derviş'in hükümete girerken 3 koalisyon partisi tarafından da desteklendiğini anımsatarak, ekonomik program için gereken yasal düzenlemelerin gerçekleşeceğine inandığını söyledi. 
     Aynı toplantıda konuşan TÜSİAD eski başkanlarından Erkut Yücaoğlu da, Kemal Derviş'e tam destek verdiklerini belirtti. Yücaoğlu, ''Derviş, uzun süre görevde kalacak, ona güvenimiz tam'' dedi. 




</TEXT>
</DOC>
