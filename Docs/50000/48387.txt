<DOC>
<DOCNO> 48387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun30.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre karşı global komutanlık kuruluyor... 
</HEADLINE>
<TEXT>

     ABD Savunma Bakanı Donald Rumsfeld'in, terörizmle etkili savaş için ABD'nin Pasifik ve Avrupa komutanlıkları gibi terörizmle mücadeleden sorumlu bir ''global komutanlik'' olusturmayı planladığı ileri sürüldü. 
     The Washington Times gazetesi, Amerikan yönetimi yetkililerine dayanarak verdiği haberde, Rumsfeld'in bu niyetinin, Pentagon'un, Afganistan'dan başka ülkelere de yönelmeye hazırlandığına işaret ettiği de savunuldu. 
     Rumsfeld'in, ABD Özel Operasyonlar Komutanı General Charles Holland ile konuyu görüşmek üzere pek çok kez biraraya geldiği ve bu komuta merkezinin, Florida'daki McDill Hava üssü olmasının düşünüldüğü de haberde belirtildi. 
     Gazete, General Holland veya başka bir komutana, ''terör karşıtı savaş komutanlığı'' verilmesinin, komutandan komutana ve bölgeden bölgeye geçildikçe, sorumlulukların dağılmasından kurtulmak için düşünüldüğünü de yazdı. 
     The Washington Times, ABD'nin Güney Amerika, Filipinler ve Irak'ta, gizli komando operasyonları da dahil, terörle mücadelesindeki çabalarının tek elden yürütülmesi için global komutanlığa ihtiyaç duyulduğunu da belirtti. 
     Gazete, ABD yönetiminin, Güney Amerika'daki Paraguay ve Kolombiya gibi ülkelerin, El Kaide ile uyuşturucu bağlantılarını incelediği ve Paraguay, Arjantin, Brezilya'da İslamcı fundamentalist hücrelerin tespit edildiğini yazdı. 
     Filipinler'de de yönetime muhalif Ebu Seyyaf teröristlerinin, Bin Ladin ile baglantısı olduğu düşünülüyor. ABD, Filipinler'in, pek çok El Kaide mensubunu barındırdığına inanıyor. Filipin Devlet Başkanı Gloria Macapagal-Arroyo, ABD'nin terörizmle savaşına güçlü destek vermekle birlikte, Amerikan komandolarının, Ebu Seyyaf teröristlerine karşı savaşması fikrine sıcak bakmıyor. Filipinler, ABD'nin sadece silah ve askeri egitim vermesinden yana tavır koyuyor. 
     ABD yönetiminde Savunma Bakan Yardımcısı Paul Wolfowitz'in, Irak'ın da ''aradan çıkarılması'' fikrinde olduğu biliniyor. Ancak Irak lideri Saddam Hüseyin'in, 11 Eylül terör saldırılarıyla doğrudan bağlantısı bulunamadı. 
     ABD'nin yeni oluşturmayı planladığı global komutanlığın, terörizmle onyıllarca sürecek savaş boyunca muhafaza edilmesi öngörülüyor. ABD Genelkurmay Başkanı Richard Myers, ABC televizyonuna açıklamasında, ''Afganistan savaşımızın sadece küçük bir parçası. 
     Elbette daha geniş düşünüyoruz. İkinci Dünya Savaşı'ndan bu yana bu derece geniş bir kampanya düşsünmediğimizi söyleyebilirim'' demişti. 
     ABD Başkan Yardımcısı Dick Cheney de, ''bu savaşın bittiğini görmeye, bizim ömrümüz yetmeyebilir'' demişti. 
     






</TEXT>
</DOC>
