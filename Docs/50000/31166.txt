<DOC>
<DOCNO> 31166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sonspo09.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a dönen Rapaiç, nihayet antremanda... 
</HEADLINE>
<TEXT>

     Fenerbahçe yeni sezon hazırlıklarını bugün yaptığı antrenmanla sürdürdü. 
     Samandıra Tesisleri'ndeki antrenmana, ülkesinden zamanında dönmeyen Hırvat futbolcu Milan Rapaiç de katıldı. 
     İstanbul'a geçen hafta gelmesi beklenen ancak rötar yapan Rapaiç, yönetim ve teknik direktör Denizli'nin çağrıları üzerine dün İstanbul'a geldi ve bugün ilk kez takımla birlikte çalıştı. 
     Hırvat futbolcu, kondisyon çalışmaları sırasında takımla birlikte idman yaparken, daha sonra hafif sakatlığı bulunan Lazetiç ile birlikte yan sahada koşu yaptı. 
     
     Kondisyon depoladılar 
     Samandıra Tesisleri'nde gerçekleştirilen ve yaklaşık 1.5 saat süren antrenmanda teknik direktör Denizli, futbolcuların adeta pestilini çıkardı. 
     Denizli, oyucularını 4'erli gruplara ayırıp, 400 metrelik parkurda dayanıklılık testi uygulattı. 
     Futbolcular, bu çalışmanın ardından dar alanda çift kale maç oynadı. Antrenman maçında Serhat ikili mücadele sırasında sağ baldırına aldığı darbeyle sakatlandı. Buz tedavisi uygulanan futbolcunun ciddi bir sakatlığının olmadığı öğrenildi. 
     Antrenman maçına, sakatlıkları bulunan Lazetiç ve Ogün ile dün ülkesinden gelen Rapaiç ve yeni transfer Ali Akdeniz katılmadı. 
     Bu arada Mustafa Doğan antrenmana yaklaşık 20 dakika geç kaldı. Mustafa, daha sonra Denizli tarafından antrenmana alındı. 
     Sarı-lacivertliler, bu akşam yapacağı antrenmanla yeni sezon hazırlıklarını sürdürecek. 






</TEXT>
</DOC>
