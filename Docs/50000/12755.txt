<DOC>
<DOCNO> 12755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur06.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara'da fırtına 
</HEADLINE>
<TEXT>

     Marmara Denizi'nde akşamdan beri etkili olan fırtına ve sağanak yağış, Yalova-İstanbul arasındaki deniz ulaşımını olumsuz yönde etkiliyor. 
     Yalova-Bostancı arasındaki deniz otobüsü, Yalova-Yenikapı arasındaki hızlı feribot, Yalova-Kartal arasındaki vapur ve Topçular-Eskihisar arasındaki arabalı vapur seferleri, şiddetli lodos yüzünden iptal edildi. Bu arada, Yalova'nın merkez Esenköy beldesi ile Çınarcık ilçesi sahillerindeki balıkçı tekneleri de lodos yüzünden zarar görürken, Yalova ve Çınarcık balıkçı barınaklarındaki 3 tekne parçalandı. Yalova'nın Koru, Tavşanlı ve Taşköprü beldelerindeki seraların bir kısmının parçalanması sonucu süs bitkilerinin zarar gördüğü, Altınova ilçesinde kod seviyesi düşük olan yerlerdeki meyve bahçelerinin, yağmur sularıyla dolduğu bildirildi. 




</TEXT>
</DOC>
