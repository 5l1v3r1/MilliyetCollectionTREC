<DOC>
<DOCNO> 6780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/guncel/gun02.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Komplodan korktum’ 
</HEADLINE>
<TEXT>

Kendisine rüşvet veren Başkomiser Göçer’i açığa aldıran Şişli İlçe Emniyet Müdürü Şahin, "Bekleyip ona suçüstü yaptıracaktım ama komplo olabilir diye korktum" dedi 
     SERHAT ÜNAL - ÖMER ERDEM İstanbul 

     Şişli İlçe Emniyet Müdürlüğü'nde, Başkomiser Mehmet Göçer'i, kendisine 2 milyar 300 milyon lira rüşvet verdiği gerekçesiyle açığa alarak savcılığa suç duyurusunda bulunan Yaşar Güngör Şahin, 25 yıldır ilk kez böyle utanç verici bir olayla karşılaştığını anlattı. 
     
"Ben gerekeni yaptım"      Hayatı boyunca yere bakmasını gerektirecek bir şey yapmadığını belirten Şahin, "Doğru olanını yaptım. İlk defa gördüğüm ve odama bile ilk defa giren bir başkomiser bana, 'Buyrun bu sizin payınız' diyerek zarf içerisinde para veriyor. Parayı bile saymadım, sadece zarfı açarak içerisine baktım. Tamamı on milyonluk olan paraları hemen almasını ve kimden aldıysa götürüp geri vermesini istedim" dedi. 
     Göçer'in zarfı alarak odadan çıktığını kaydeden Şahin, sözlerini şöyle sürdürdü "Bu olaydan iki dakika sonra bir rapor hazırlayarak emniyet müdürümüze durumu bildirdim. Aslında, parayı alarak o yolu açar, önlem alarak, başkomiserin birkaç gün sonra tekrar para getirmesini bekleyerek suçüstü yaptırırdım. Fakat, 'yeni geldim, bana karşı bir komplo kurulmuştur' diye düşündüm. Eğer para masamda kalsaydı, ben derdimi kimlere anlatabilirdim " 
     Rize, Almanya, Niğde ve İstanbul'da görev yaptığını anlatan Şahin, 1990 - 1992 yıllarında Almanya'da başkonsoloslukta güvenlik ateşesi olarak görev yaptığını ve ayda 8 bin mark maaş aldığını anlattı. 
     
"Çocuklarımı utandırmam"      Ataşehir'de lojmanda kaldığını belirten Şahin, malvarlığına ilişkin bilgileri de müfettişlere verdiğini vurgularken, "Hiçbir zaman şaibeli para kazanmadım. Her zaman şunu söylerim onursuz yaşamaktansa, onurlu ölmeyi tercih ederim. İki evladım var. Eğer onlar babalarından utanacak bir hale gelirse, silahımı şakağıma dayar hayatıma son veririm" diye konuştu. 
     


 GÜNCEL 













</TEXT>
</DOC>
