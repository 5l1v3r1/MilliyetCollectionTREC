<DOC>
<DOCNO> 1539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sonspo01.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan "Terim'i istiyoruz" 
</HEADLINE>
<TEXT>

     AC Milan Kulübü Genel Direktörü Ariedo Braida, ''Bizim hedefimiz Fiorentina'nın teknik direktörü Fatih Terim. Büyük bir kişilik ve değerli bir teknik adam'' derken, bu açıklamasını daha sonra yalanladı. 
     İtalya'da metrolarda ücretsiz olarak dağıtılan ''Metro'' adlı gazetede dün çıkan demecinde Ariedo Braida, ''Zaccheroni'yi göndermek için şimdi bir karar almak çok zor. Çünkü bizi ligde ve Avrupa Şampiyonlar Ligi'nde iyiye götürebilir. Bana göre bir teknik direktörle kulüp arasındaki ilişkinin bir başı ve sonu var. Onunla sözleşme yenilememeye karar verirsek, hedefimizde Terim var'' dedi. 
     Braida, bu açıklamasını hemen yalanlarken, bu durumdan en çok etkilenen kişinin AC Milan Teknik Direktörü Alberto Zaccheroni olduğu görüldü. Kulüp yöneticileriyle sözleşmesinin yenilenmesiyle ilgili dün akşam bir toplantı yapan Zaccheroni, çıkışta ''Anlaşma sağladık imzayı atacağız'' biçiminde konuşurken, Milan-Zaccheroni görüşmesinin gelecek haftaya bırakıldığı belirtildi. 
     Diğer taraftan Terim-Cecchi Gori görüşmesi yarına bırakılırken, daha önce de açıklandığı gibi bu görüşmeden kesin bir kararın çıkmayabileceği, ileriki tarihlerde görüşmelerin süreceği söyleniyor. 
     Bu arada lig fikstüründeki rastlantı sonucu AC Fiorentina-AC Milan maçı da 13 Ocak Cumartesi günü yapılırken, Zaccheroni ile Terim karşı karşıya gelecek. Yapılan yorumlarda bu maçın skorunun da 2 teknik direktörün geleceği bakımından önemli olacağı ileri sürülürüyor. Öte yandan basında yer alan tahminlerde, AC Milan'ın gelecekteki teknik direktörü için yüzde 60 Zaccheroni, yüzde 40 Terim denilirken, AC Fiorentina için yüzde 60 Terim, yüzde 40 Mancini olarak verildi. 
     



</TEXT>
</DOC>
