<DOC>
<DOCNO> 26732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/guncel/gun01.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO sandığımız ışık deprem habercisiymiş 
</HEADLINE>
<TEXT>

Uzmanlar depremlerden önce gökyüzünde hareket eden ışıklar görüldüğünü hatırlatıp ekliyor Adana ve Gaziantep’te görülenler de depremle ilişkili olabilir 
     İHSAN YILMAZ İstanbul 

     Türkiye UFO ve Paranormal Olayları Araştırma Organizasyonu TUVPO kurucusu Erol Erkmen, son günlerde Türkiye'nin pek çok yerinde UFO sanılan parlak ışıkların 'deprem habercisi' olduğunu iddia ediyor. Fay hatlarının birbirine sürtünmesiyle meydana çıkan piezo elektriğin oluşturduğu bu ışığın görülmesinden sonra deprem olduğunu savunan Erol Erkmen, "Yüzde 99 ışığın görüldüğü yerde deprem oluyor. Son olarak İzmir Foça'da bu ışık görüldü ve sonra deprem oldu" dedi. 
     
     'ABD'yle işbirliği yaptık' 
     Bu ışıklara ALP Tanımlanamayan Işık Fenomeni ismi verildiğini belirten Erkmen, "17 Ağustos depreminden hemen önce fay hattı üzerinde iki kez bu parlak ışık tespit edildi. Biz de ışıkla deprem ilişkişini araştırmak için proje başlattık. Türk bilim adamları davetimize yanıt vermedi ama ABD ve Rusya başta olmak üzere birçok ülkeden bilim adamı bizimle işbirliği yaptı" diye konuştu. Projeyle deprem sırasında veya öncesinde görülen esrarengiz ışıkların UFO'larla bir ilgisi olmadığını kanıtladıklarını belirten Erkmen, "Bazı deprem türleri bu ışıklardan tespit edilebilecektir" dedi. 
     
Gaziantep’te hareket var’      Marmara depremi öncesinde olduğu gibi son zamanlarda UFO raporlarında artış olduğunu kaydeden Erkmen, şunları söylüyor "Bu defa ALP ağırlığı Ege bölgesinde. Foça'da bir şirketin iki güvenlik görevlisinin UFO iddiasından sonra o bölgede 5.7 şiddetinde deprem oldu." 1 Haziran'da Gaziantep'te görülen parlak ışıkla ilgili olarak Gaziantep Üniversitesi Rektörü'ne uyarıda bulunduğunu vurgulayan Erkmen, "Rektöre 'Bölgenizde görülen UFO değil, ALP'tir. Güney Anadolu fay hattının hareketli olmasından kaynaklanmaktadır. Valiye bunun deprem habercisi olabileceğini bildirmenizi rica ediyoruz' dedim." 
     
     YORUMLAR 
     Prof. Dr. Ahmet Ercan İTÜ Fizik Bölümü 
'Depremle alakalı olabilir' 
     Piezo ışıkların depremle ilişkisinin olduğunu belirten Ahmet Ercan, "Özellikle 1894 depreminde bu ışıklar görüldü, son depremde de görüldü. Dünyanın birçok yerinde de deprem öncesinde bu olaylar meydana geliyor. Depremin 15 - 16 işareti vardır. Bu ışıklar da onlardan biri. Deprem olmadan da bu ışıklar görülebilir. Bunları halk karıştırabilir" dedi. 
     
     Doç. Dr. Mikdat Kadıoğlu İTÜ Meteoroloji Müh. Bölümü 
'Kırıklarda görülüyor' 
     "1954'te yapılan bir araştırmaya göre dünya ışıklarının yüzde 80'i jeolojik kırıkların olduğu bölgelerde gözleniyor. Bir teoriye göre, tektonik stres, kayaların ısınmasına ve dolayısıyla içindeki suyun buharlaşmasına neden olmaktadır. Kuvars kristali gibi piezo elektrik materyaller de, tektonik sıkışma anında elektrik üretir. Bu elektrik buharlaşan su ile birlikte yeryüzüne çıkar ve bir dünya ışığı olarak görülür." 
     
     Prof. Dr. Emin Özel TÜBİTAK Uzay Teknolojileri Başkanı 
'Bu iddialar gayet makul' 
     "Ben Gaziantep'te kameraya çekilen şeyin yıldırım topu olduğunu tahmin ediyorum. Bu ışık saçan bir plazmadır, bazen patlayarak kayboluyor. Piezo elektrik enerjisiyle oluşan ışıklarla ilgili ayrıntıyı bilmiyorum ama bilimsele yakın. Bunlar bence de makul açıklamalar." 
     



 GÜNCEL 



















</TEXT>
</DOC>
