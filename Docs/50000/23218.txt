<DOC>
<DOCNO> 23218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur12.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'a bir dava daha 
</HEADLINE>
<TEXT>

     Halen Kartal Özel Tip Cezaevi'nde tutuklu bulunan eski bakan ve işadamı Cavit Çağlar hakkında, Egebank soruşturması kapsamında hazırlanan iddianamenin tamamlandığı öğrenildi. 
     Tasarruf Mevduatı Sigorta Fonu'na TMSF devredilen Egebank ile ilgili soruşturmayı yürüten İstanbul DGM Cumhuriyet Savcısı Ercan Cengiz, eski bakan ve işadamı Cavit Çağlar hakkındaki incelemesini tamamladı. 
     Savcı Cengiz tarafından yapılan incelemede, bankanın TMSF'ye devrinden sonraki yönetiminin farketmesi ve şikayeti üzerine, Çağlar'ın, Egebank'tan 7 milyon 400 bin dolar kredi aldığı, fakat bunun geri ödemesini ilk aşamada banka yerine bankanın eski sahibi Yahya Murat Demirel'e yaptığı belirlendi. 
     Banka yönetiminin şikayetçi olmasının ardından Çağlar'ın, borcunun 3 milyon 900 bin dolarını bankaya bir daha ödediği, kalan miktarını da takside bağladığı, bunun üzerine Egebank yetkililerinin şikayetini geri aldığı anlaşılan inceleme sonucu, Savcı Cengiz konuya ilişkin iddianamesini hazırladı. 
     5 sayfalık iddianamede, Çağlar'ın, TCK.'nın 314. maddesini içeren ''Cürüm işlemek için oluşturulan teşekküle yardım ve yataklık etmek'' ve yine TCK.'nın 504 8 maddesi uyarınca ''Kurum yetkilisi olarak meslek ve görevlerini yaptığı sırada dolandırıcılık'' suçlarını işlediği iddialarına yer verildi. 
     Savcı Cengiz bu sabah yaptığı son kontrollerin ardından iddianameyi, davanın açılabilmesi için İstanbul DGM Cumhuriyet Başsavcısı Aykut Cengiz Engin'e gönderdi. 
     Başsavcı Engin'in iddianameyi onaylaması halinde Cavit Çağlar hakkında Egebank soruşturmasıyla ilgili dava açılmış olacak. Çağlar hakkındaki bu dava, daha önce açılan bankanın eski sahibi Yahya Murat Demirel'in de aralarında bulunduğu 36 sanıklı dava ile birleştirilecek. 
     Amerika'da tutuklanarak daha sonra sınırdışı edilen Cavit Çağlar, İstanbul'a getirildiği gün çıkarıldığı İstanbul DGM'de Etibank soruşturması ve Şişli Cumhuriyet Savcılığı'nın yürüttüğü hayali ihracat ve naylon fatura soruşturması kapsamında tutuklanmıştı. Aynı gün, Çağlar hakkında Egebank soruşturması kapsamında verilen gıyabi tutuklama kararı ise kaldırılmıştı. 
     
     
     






</TEXT>
</DOC>
