<DOC>
<DOCNO> 39667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sondun03.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap ülkeleri Filistin imajı için 25 milyon dolar harcayacak 
</HEADLINE>
<TEXT>

     Arap ülkeleri, Filistin'in imajını geliştirmek için gelecek 2 yılda 25 milyon dolar harcamayı düşünüyor. 
     Arap ülkeleri, birçok Arap tarafından önyargılı olduğu düşünülen Amerikan medyası başta olmak üzere Batı medyasında Filistin imajını geliştirmeye yönelik bir plan hazırlıyor. 
     Hünez gelişme aşamasında olan planı yakından tanıyan bir kaynak Reuters ajansına verdiği demeçte, ''Amaç, başta ABD basını olmak üzere Batı medyasında genel anlamda kilişeleşmiş Arap imajını ve özellikle Filistinlilere yönelik imajı ortadan kaldırmak'' dedi. 
     Filistinli milletvekili ve Arap Birliği Medya Temsilcisi olan Hanan Aşravi'nin öncülüğünü yaptığı planı görüşmek üzere Arap istihbarat bakanlarının Kahire'de Ağustos ayı ortalarında acil bir toplantı yaptığı, geçen Salı günü ise Suudi Arabistan'da toplanan bir alt komitenin de konuyu ele aldığı belirtildi. 
     Arap Birliği'ne üye ülkelerden, planla ilgili mali yardım yapmaları talep edileceği, petrol devi Suudi Arabistan'ın 8 milyon dolar, petrol zengini Kuveyt ve Birleşik Arap Emirlikleri'nin 5'er milyon dolar yardımda bulunacakları kaydedildi. 
     Bazı Arap ülkelerinin dünyaca tanınan gazetelere reklam verilmesine sıcak bakmadığı, Batı başkentlerine ve ABD kentlerine ''sıradan Filistinliler'' gönderilmesinin düşünüldüğü belirtildi. 
     Bir yetkili, ''Yurdışında tedaviye ihtiyacı olan Filistinlileri, sıradan insanlara ve medyaya yaşadıkları zorlukları anlatmaları için buralara göndermek istiyoruz'' dedi. 
     
     
     







</TEXT>
</DOC>
