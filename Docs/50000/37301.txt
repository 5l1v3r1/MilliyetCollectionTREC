<DOC>
<DOCNO> 37301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur19.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Ulusal güvenlik MGK'da gündeme gelirse, görüşlerimizi söyleriz" 
</HEADLINE>
<TEXT>

     ANAP Genel Başkanı Devlet Bakanı ve Başbakan Yardımcısı Mesut Yılmaz, Türkiye'de ulusal güvenlik kavramının çerçevesinin demokratik ülkelerden çok daha geniş olduğunu ifade ederek, ''MGK'da gündeme gelirse, yine biz de görüşlerimizi söyleriz'' dedi. 
     ANAP Başkanlık Divanı, Genel Başkan Yılmaz başkanlığında saat 14.35'de Parti Genel Merkezi'nde toplandı. Yılmaz, partiye gelişinde gazetecilerin sorularını yanıtladı. 
     Yılmaz, bir gazetecinin ''Adalet ve Kalkınma Partisi'ni nasıl değerlendiriyorsunuz '' sorusuna, ''Hayırlı olmasını diliyorum. Böylece Meclis'te 6 parti grubu oldu. Umarım, Meclis çalışmalarına olumsuz bir etkisi olmaz karşılığını verdi. 
     ''Yeni partiyi rakip görüyor musunuz '' sorusunu ise Yılmaz, ''Bütün siyasi partilerin kendilerinin hem rakibi, hem de işbirliği yapacakları partnerleri olduğu yanıtını verdi. Yılmaz, ''Yenilikçi olarak görüyor musunuz '' şeklindeki bir soruya da, ''O konuda bir değerlendirme yapmak istemiyorum. Henüz parti programını ve tüzüğünü de inceleme imkanı bulamadım. Ama umuyorum ki, Ak Parti geçmiş tecrübelerden ders çıkaran bir parti olsun'' yanıtını verdi. 
     Yılmaz, ulusal güvenlik kavramıyla ilgili değerlendirmelerin hatırlatılması üzerine, ''Ben, teker teker tepkileri değerlendirmiyorum. Ama, bu tartışmanın Türkiye için yararlı olduğu görüşümü muhafaza ediyorum. Bir ay sonra Meclis gündemine Anayasa değişiklikleri gelecek, o zaman benim bu kuşkularımın yerinde olup olmadığını herkes görecek'' diye yanıtladı. 
     Bir başka gazetecinin, ''Ortaklarınızdan bu görüşünüz destek göremedi'' şeklinde bir hatırlatma yapması üzerine Yılmaz, bunun Türkiye'de herkesi ilgilendiren bir konu olduğunu, dolayısıyla sadece siyasi partiler değil, kamuoyu tarafından da tartışılması gerektiğine inandığını söyledi. 
     Yılmaz, ''Bana göre, Türkiye'de ulusal güvenlik kavramının çerçevesi demokratik ülkelerden çok daha geniştir. Bu da, Türkiye olarak Avrupa Birliği ile bütünleşmek için atmamız gereken demokratikleşme adımlarını şu anda en azından tehlikeye sokuyor. Umarım ki, benim kuşkularım yersiz çıkar'' diye konuştu. 
     Mesut Yılmaz, konunun MGK'ya taşınıp taşınmayacağına ilişkin bir soru üzerine de, ''MGK'da, zaten aşağı yukarı bu konular gündeme gelir. Gündeme gelirse yine biz de görüşlerimizi söyleriz'' dedi. 






</TEXT>
</DOC>
