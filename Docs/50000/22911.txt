<DOC>
<DOCNO> 22911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/yasam/yas03.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük ihmalin faturası rüzgara çıktı 
</HEADLINE>
<TEXT>
Belediye levhası adam öldürdü... 
Avcılar’da belediye binasına fatura ödemeye giden Baki Bey’in başına çıkışta sac levha düştü. Başı ikiye ayrılan emekli işçi öldü. Belediye "Kazaya rüzgar yol açtı" dedi 
     GÜNTAN MAVİGÖZLÜ İstanbul 

     Avcılar Belediye binasına 16 milyon liralık elektrik faturasını ödemek için giden Baki Sezgin 51 , binadan çıkarken üzerine düşen sac levha yüzünden hayatını kaybetti. Belediye yetkilileri kazaya rüzgarın neden olduğunu öne sürdü. 
     SSK emeklisi Baki Sezgin, dün elektrik faturasını ödeyip, dünürü Baki Aydın ile gezmek için Küçükçekmece’den Avcılar’a geldi. Dünürüyle birlikte önce belediye binası içerisindeki Boğaziçi Elektrik’in veznesine giren Sezgin 16 milyon liralık faturayı ödedi. Ardından yine dünürüyle birlikte binayı terk eden Sezgin’in başına binanın dördüncü katındaki sütunu kaplayan sac levhalardan biri düştü. 1 x 4 metre boyutlarındaki levha Aydın’ın omzuna çarparken, Sezgin’in kafasını parçaladı. Avcılar Hayat Hastanesi’ne kaldırılan Sezgin tüm müdahalelere karşın kurtarılamadı. 
     
     Belediye uyarılmıştı 
     Olaya tanık olan Baki Aydın binadan uçarak kafalarına gelen saç levhadan kaçamadıklarını belirterek, "Levhanın köşesi dünürümün kafasına çarparken, yan tarafıda benim omzuma vurarak yere düştü. Dünürüm kanlar içerisinde yere serildi" dedi. Baki Sezgin’in oğulları Ömer ile Selim ise daha önce çevre sakinlerinin sac levhanın sallandığı yönünde belediyeyi uyardıklarını öğrendiklerini, ancak tedbir alınmadığını ileri sürdüler. 
     Selim Sezgin, "Birtakım tedbirler almak için birilerinin canının yanması mı gerekiyor Adalet istiyoruz" diye konuştu. 
     
     "İhmal yok, olay kaza" 
     Belediye yetkilileri ise duvara sekiz vidayla tutturulan levhanın düşmesinde ihmallerinin bulunmadığını, olayın rüzgarın neden olduğu bir kaza olduğunu belirttiler. Başka bir ülkede olsa trilyonlarca lira tazminat ödemek zorunda kalabilecek olan belediye yetkilileri, Sezgin’in ailesine cenazenin kaldırılması için yardımcı olacaklarını söylediler. 
     



 YAŞAM 

























</TEXT>
</DOC>
