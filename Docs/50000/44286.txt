<DOC>
<DOCNO> 44286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/ekonomi/eko08.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık’ta alo şirket hattı 
</HEADLINE>
<TEXT>

Ankara Kulisi ZÜLFİKAR DOĞAN 
     Reel sektörün "yerle yeksan" olmasının ardından, Başbakanlık 81 vilayetin valisinden, illerindeki 'batık' şirketlerin durumları, sayıları, borçları, ve benzeri bilgileri "acilen" bildirmelerini istemişti. Valiler, 'çökmüş vilayet ekonomisi' raporlarını ulaştırdılar. Ancak raporlarda, 'bilgisel standart' olmadığı için, Başbakanlık 81 vilayetten yağan 'batık bombardımanı' karşısında, şaşkına döndü. Hükümet ancak valiliklerden gelen batık raporları sonrasında, memleketin ve milletin 'hal - i pür melalinden' haberdar oldu. 
     Başbakanlık bürokratları 'Bu kadar olduğunu tahmin etmiyorduk, vay anasınııı " derken, valilere ikinci bir yazı gönderildi. Batıklarla ilgili bilgiler, 'bilgisayara yüklenebilecek' formatta hazırlanarak, tekrar gönderilmesi istendi. Geçtiğimiz hafta YPK toplantısı öncesinde, bu bilgiler de Başbakanlığa ulaştı. Odalar, raflar dolusu batık şirket bilgisi. 
     Şimdi, bu bilgiler bilgisayarlara yükleniyor, formatlanıyor, standart 'hap' bilgi haline getiriliyor. 
     Hafta içinde, Başbakanlık'tan, Hazine, Maliye, DPT, Dış Ticaret gibi ekonomik birimlere yeni bir yazı daha gönderildi. 
     Bu yazıda da batık şirket bilgilerinin "ecnebi dillere" tercümesi ve enternasyonel "satış kampanyasının" başlatılabilmesi için, kurumlarında çalışan iyi derecede "İngilizce, Fransızca, Almanca, İspanyolca" bilen elemanların "geçici süreli" olarak Başbakanlığa gönderilmeleri isteniyor. 
     Ekonomik birimlerin Başbakanlığa yapacakları "mütercim takviyesi" ile, Türkiye'nin batık şirketleriyle ilgili bilgiler, ecnebi dillere çevrilecek, albenili broşürler halinde çoğaltılarak, tüm dünyaya dağıtılacak. Bu şirketleri satın almak, ortak olmak, yakından görmek isteyenler, bu broşürlerdeki bilgiler dahilinde 'kelepir şirket, fabrika, tesisler' için, 'ALO Şirket' hattına başvurarak daha ayrıntılı bilgi alabilecekler. 
     Seneye bu zaman herhalde ecnebi işverenler Anadolunun dört bir yanına, 81 vilayet sathına yayılmış, işçi yurttaşlarımız bülbül gibi, ingilizce, almanca, ispanyolca öğrenmiş olacak. 
     Bu batan ekonomi belasından böylece, patronlar da, hükümet de, memleket de kurtulup "esenliğe" çıkacak. 
     Gelsin biraz da ecnebiler uğraşsın, hayrını görsünler, güle kullansınlar 
     
Halep, Şam, Beyrut...      Geçen hafta da bu köşede belirttiğimiz gibi, ihracatçılarımız, Suriye - Lübnan yollarında. Gaziantep üzerinden, Halep, Şam, Beyrut güzergahını izleyecek bu otobüs seyahati ve yapılacak temaslarla ilgili izlenimlerimizi de sizlere daha geniş bir zamanda aktaracağız. 
     Memleketten ayrılırken, hava biraz değişmişti. Değişen hava, daha çok Irak'a yönelikti. ABD Başkan yardımcısı Cheney, daha baştan "saldırının Irak ile bir irtibatını tespit edemedik" dese de, son günlerde, "Saddamı' da vuracağız" gibisinden beyanatlar verilmeye başlandı. 
     Beyaz Saray'a yakın New york Times yazarı William Safire'ın "Kuzey Irak'ta, Katyuşa roketli 400 kişilik Bin Ladin taburu" da tam bu esnada yazıldı. Hemen ardından da, Amerikan medyası, bir anda Kuzey Irak'taki Taleban ve Bin Ladin kamplarının farkına vardı. 
     Komutanların açıklamalarına dikkat ediniz. TSK ve Hükümet Irak'a yönelik bir operasyona müspet bakmıyor. Çünkü 11 yıldır ambargonun, ceremesini Türkiye çekiyor. 
     Türkiye'yi de, bir şekilde bu işe bulaştırmak istiyorlar. Bu bahane ile Irak vurulursa, Türkiye bir 10 yılını daha kaybeder. Irak, İran, Suriye, Körfez bölgesi ülkeleri ile iki - üç yıldır iğneyle kuyu kazar gibi kurulmaya çalışılan yeni ekonomik ilişkiler sıfırlanır. 
     



 EKONOMİ 















</TEXT>
</DOC>
