<DOC>
<DOCNO> 33698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/ekonomi/eko17.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Yapı Kredi sendikasyona çıkıyor 
     Yapı Kredi Bankası, 200 milyon dolarlık sendikasyon kredisi için 14 yabancı bankaya yetki verdi. Kredinin bir yıl vadeli, faizinin ise "libor artı 80 baz puan" olacağı bildirildi. Yetki verilen bankalar arasında Alpha Bank, The Bank of New York, The Bank of Tokyo - Mitsubishi, Barclays Capital, The Investment Banking Division of Barclays Bank, Citibank, Credit Agricole Indosuez, Deutsche Bank ve Dresdner Kleinwort Wasserstein bulunuyor. 
     
     Demirdöküm Mısır’a yöneldi 
     Türk Demirdöküm ve Ram Dış Ticaret, Mısır’da beyaz eşya üreticisi Olympic Group ile yatırım anlaşması imzaladı. Anlaşma, Olympic Group ile Demirdöküm ve Ram Dış Ticaret arasında şofben üretimine ve satışına yönelik teknik destek, lisans ve makinaların sevkini kapsıyor. Anlaşmayla halen Mısır’a yılda 30 bin adet olan şofben ihracatının, 100 bine ve 7 milyon dolarlık hacme ulaşacağı bildirildi. 
     
     Türk Tuborg hissedarlarına çağrı 
     Carlsberg Breweries’in, çoğunluk hisselerine sahip olduğu Türk Tuborg’un hissedarlarına çağrı yaparak 1.000 lira nominal değerli her hisse için 0.00977289 dolar Türk Lirası karşılığı teklif edeceği bildirildi. T. Tuborg’dan borsaya gönderilen açıklamada, Carlsberg Breweries’in çağrıda bulunmak üzere SPK’ya başvurduğunun öğrenildiği kaydedildi. Açıklamaya göre çağrı 15 gün süreyle uygulanacak. 
     
     



 EKONOMİ 






















</TEXT>
</DOC>
