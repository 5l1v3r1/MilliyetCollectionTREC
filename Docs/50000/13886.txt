<DOC>
<DOCNO> 13886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/siyaset/siy01.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK Kriz aşılacak 
</HEADLINE>
<TEXT>

Dört saatlik MGK toplantısında, "Ekonomik zorlukların aşılması ve istikrarın sağlanması için yürütülen çalışmaların başarıya ulaşacağına olan inanç" dile getirildi 
     SERPİL ÇEVİKCAN Ankara 

     Cumhurbaşkanı Ahmet Necdet Sezer başkanlığında dört saat süren Milli Güvenlik Kurulu toplantısında, ara rejim tartışmaları ve ekonomi ele alındı. "Ara rejim" iddialarına sert yanıt veren MGK, ekonomik krizin aşılması konusunda uygulanacak programa inancın tam olduğunu vurguladı. 
     MGK gündemine alınan darbe iddiaları, "Bu çağda bu kafa olmaz" mesajıyla yanıtlandı. Ekonomideki darboğazı gündeme getiren Genelkurmay Başkanı Orgeneral Hüseyin Kıvrıkoğlu’nun, "Bir program dahilinde güvensizlik ortamının aşılacağına inanıyorum" dediği öğrenildi. 
     Toplantıda, hem asker hem de sivil kanadın, AB üyeliği için çaba harcandığı günlerde, ortaya atılan ara rejim iddialarından duydukları "rahatsızlık" ifade edildi. Darbe iddialarına ilişkin yanıtın "konsensusla" alındığı belirtilirken, toplantının ardından yayınlanan bildiride şöyle denildi 
     "Kurulda, son günlerde bazı çevreler tarafından ortaya atılan ara rejim tartışmaları da gündeme gelmiştir. Bu gibi yersiz tartışmalar, 50 yılı aşkın demokrasi tecrübesi bulunan ve AB’ye girme aşamasında olan Türkiye Cumhuriyeti’nin dış kamuoyundaki imajını zedeleyecek nitelikte bulunmuş ve üzüntüyle karşılanmıştır. Bu gibi tartışmaların, demokrasiyi özümsemiş halkımız nezdinde de tasvip görmeyeceği açıktır. Türk milleti, geçmişte olduğu gibi bugün de, demokratik sistem içinde her zorluğu yenecek güçtedir." 
     
Asker ekonomiyi açtı      MGK toplantısında ekonomik kriz konusunu açan Kıvrıkoğlu, piyasalardaki güvensizliğin ortadan kaldırılabileceğini söylerken, Sezer’in, bu görüşleri paylaştığını ve desteğini yinelediğini vurguladı. 
     Başbakan Bülent Ecevit de, programın uygulanması ve krizin aşılması konusunda, "İnancım çok yüksek. Sayın Kemal Derviş’in dış temasları yararlı sonuçlar doğuracak. Türkiye iç kaynaklarıyla bu sorunu kaldırabilecek güçte" dedi. 
     Ekonomik krizin aşılması yönündeki MGK desteği, bildiriye de şu cümlelerle yansıdı "Ülkemizin içinde bulunduğu ekonomik zorluklar görüşülmüş, bu zorlukların aşılması ve istikrar ortamının tekrar sağlanması için TBMM ve hükümetin yürüttüğü çalışmaların başarıya ulaşacağı konusunda inanç ve görüş birliğine varılmıştır." 
     
İrticaya özel’ takip      İrticai yayınlarla mücadele için, Adana, Bursa, Diyarbakır, Malatya ve Samsun’da basın savcılıkları açılıyor. 
ANKARA Milliyet 
     MGK üyelerine, irticayla mücadelede son üç ayda katedilen mesafe hakkında da ayrıntılı rapor sunuldu. İrticayla mücadele için 29 yasal düzenlemeyle, 79 idari tedbire ilişkin çalışmanın sürdüğü belirtilen raporda, son gelişmeler şöyle sıralandı 
     Sermayesinin yarısından fazlası mahalli idarelerde bulunan ortaklık ve kuruluşlarla belediyelerin ortak olduğu iktisadi teşekküllerin işlemlerini Başbakanlık Yüksek Denetleme Kurulu’nun denetlemesine imkan veren yasal düzenleme Bakanlar Kurulu’nun imzasına açıldı. 
     İrticai yayın yapan gazete ve dergileri takip etmek için Adana, Bursa, Diyarbakır, Malatya ve Samsun’da basın savcılıkları açılması kararı alındı. 
     1 Mart 2001 itibariyle, yurt genelinde 29 bin 716 yurt, pansiyon ve benzeri kuruluşlarda yapılan denetimler sonucu, 12 bin 71 kişi hakkında adli işlem başlatıldı, 370 Kuran kursu kapatıldı. 
     Aralarında YİMPAŞ, Jetpa Holding ve Kombassan’ın da bulunduğu 33 kuruluş ve 15 vakıfta inceleme yapıldı. 
     Özel cami ve mescitlerin tamamı Diyanet’e devredildi. 
     Özel finans kuruluşlarının Aralık 2001’den itibaren, bankaların tabi olduğu sisteme geçmelerine karar verildi. 
     Vakıflar Genel Müdürlüğü’nün, devlet aleyhine suç işleyen kişilerin kuracağı vakıfların tescil işlemlerini yapmaması kararlaştırıldı. Genel Müdürlüğe 19 yeni müfettiş kadrosu ihdas edildi. 
     İrticacı gazete ve dergilere Basın İlan Kurumu’nca ilan verilmemesi kararı alındı. 
     


 SİYASET 










</TEXT>
</DOC>
