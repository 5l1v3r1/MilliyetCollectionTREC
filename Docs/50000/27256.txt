<DOC>
<DOCNO> 27256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/guncel/gun06.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vuralhan’ın başı döndü 
</HEADLINE>
<TEXT>

Geceyi Asayiş Şubesi’nde geçiren eski bakan, önce mahkemeye çıktı, serbest bırakıldı, başka suçtan gözaltına alındı ve serbest bırakıldı 
     CENNET NAR, ÇAĞLAR ÇAĞATAY 

     Milli Savunma eski Bakanı Ercan Vuralhan, hakkındaki tutuklama kararları nedeniyle dün de adliye adliye dolaştı. 
     Mali Şube Müdürlüğü’nden Asayiş Şube Müdürlüğü’ne gönderilen ve geceyi burada geçiren Vuralhan, saat 13.00 sıralarında, "karşılıksız çek vermek" suçundan, hakkındaki gıyabi tutuklama kararı nedeniyle Beyoğlu Adliyesi’ne sevk edildi. Necati Demirkol’un şik yeti üzerine açılan davada, 10 Mayıs 1999 tarihli 9 milyarlık ve 18 Haziran 1999 tarihli 8 milyar 400 milyonluk iki çek nedeniyle gıyabi tutukluluğu bulunan Vuralhan, Nöbetçi 9. Asliye Ceza Mahkemesi’nde yargıç karşısına çıktı. 
     Vuralhan, burada verdiği ifadede, Ankara’daki bürosundan dört yaprak çekinin çalındığını, bunlardan iki tanesini bulduğunu, kayıp diğer iki çekinin de şimdi karşısına çıktığını söyledi. Kayıp çekleri için Ziraat Bankası Ankara Güvenevler Şubesi’ne bildirimde bulunduğunu anlatan Vuralhan, çeklerin üzerindeki imzaların kendisine ait olmadığını savunarak, "karşılıksız çek verme" suçlamasını kabul etmedi. Mahkeme başkanı gıyabi tutukluluğu önce vicahiye çevrilen Vuralhan’ın, tutuksuz yargılanmak üzere serbest bırakılmasına karar verdi. Vuralhan, 7 milyarlık başka karşılıksız çekten dolayı, Ankara Cumhuriyet Başsavcılığı’na 2000 yılı ağustos ayında yapılan suç duyurusu nedeniyle yeniden gözaltına alınarak, Asayiş Şubesi Dolandırıcılık Büro Amirliği’ne götürüldü. 
     
     Serbest bırakıldı 
     Vuralhan, İstanbul Adliye Sarayı'nda, Ankara Asliye Ceza Mahkemesi'nce yürütülen iki ayrı soruşturma kapsamında da nöbetçi Savcı Hasan Turan Yavuzyılmaz'a ifade verdi. Soruşturmayla ilgili Ankara'dan geçilen faksı bekleyen Vuralhan, savcıya ifade verdikten sonra saat 22.00'de serbest bırakıldı. 
     



 GÜNCEL 























</TEXT>
</DOC>
