<DOC>
<DOCNO> 25432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur21.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni İçişleri Bakanı "Sık konuşmayacağım, yolsuzluklarla uğraşacağım" 
</HEADLINE>
<TEXT>

     Devlet Bakanlığı'ndan İçişleri Bakanlığı'na atanan Rüştü Kazım Yücelen, görevine başladı. 
     Bakanlar Kurulu toplantısının ardından İçişleri Bakanlığı'na gelen Yücelen'i, İçişleri Bakanlığı Müsteşarı Saim Çotur, Jandarma Genel Komutanlığı Kurmay Başkanı Yusuf Soybaş, Emniyet Genel Müdürü Turan Genç ve bakanlık personeli ile bazı ANAP'lılar karşıladı. 
     Kendisini karşılayanlarla tek tek tokalaşan Yücelen, basın mensuparının sorularını yanıtladı. 
     Bir gazetecinin, ''DYP Genel Başkanı Tansu Çiller'in 'Her denileni yapacak bir bakan' şeklindeki iddialarını nasıl değerlendiriyorsunuz '' sorusuna, Yücelen şu yanıtı verdi 
     ''Ben, 18 yıldır politikadayım. Bu benim 4 ayrı bakanlıkta görev alışım. Önümüzdeki günlerde bütün kamuoyu öğrenir, Sayın Çiller de öğrenir. Siyasettir, zaman zaman her şey söylenir. Bundan sonra İçişleri Bakanıyım ve her söylenene uymamam, her söylenene cevap vermemem gerekir. Ben de bu prensibe uyacağım.'' 
     ''Yolsuzlukla mücadelenin bu şekilde devam edip etmeyeceğinin'' sorulması üzerine de Yücelen, İçişleri Bakanlığı'nın köklü bir bakanlık olduğunu belirtti. 
     İçişleri Bakanlığı'nın, 57. Hükümet'in programı doğrultusunda şimdiye kadar olduğu gibi bundan sonra da bütün gücüyle, bütün imkanlarıyla terörün, yolsuzluğun üzerine gideceğini anlatan Yücelen, şöyle konuştu 
     ''Ben terörle mücedelede, yolsuzlukta, çalışma arkadaşlarımın önüne çıkan engelleri temizlemekle görevliyim. Bakan olarak anlayışım, vazifem budur. İllerde, illerin kalkınması için çalışan valilerimizin önüne çıkacak engellerin ben temizleyicisiyim, kaldırıcısıyım. Bu engeleri yok etmek için buradayım. Görev süremce bana bütün basının yardımcı olacağını zannediyorum.'' 
     Yücelen, bir genelge yayınlayarak, 15 gün süreyle bütün tebrik ziyaretlerini iptal edeceğini ifade ederek, ''Tebrike gelecek bütün vatandaşlarımıza da buradan duyuruyorum. Bu arada, beni telefonla tebrik için arayan herkesi 15 gün sonra tek tek arayacağım. 15 gün arakadaşlarımla çalışmak istiyorum. Bu arada hiçbir vatandaşımın çiçek göndermemesini arzu ediyorum. Çiçek gönderecek vatandaşlarımız Türk Polisi'ni Güçlendirme Vakfı'na bağışta bulunabilirler'' diye konuştu. 
     Yücelen, basına önümüzdeki 15 gün içindeki demeç vermeyeceğini de söyledi. 
     Bundan sonra ''sık'' konuşmayacağını, herhangi bir olay karşısında yazılı açıklama yapacağını belirten Yücelen, 15 gün çalıştıktan sonra basına gerekli açıklamayı yapacağını bildirdi. 
     Yücelen, ''Bütün Türk milleti şunu bilmelidir ki, yolsuzlukların üzerine aynı şiddetle, aynı hızla gidilecek. Yalnız yolsuzlukların üzerine gidilirken, İçişleri Bakanlığı'nın şimdiye kadar göstermiş olduğu nezaketi göstermeye devam edeceğini duyuruyorum'' diye konuştu. 
     
     
     
     
     
     







</TEXT>
</DOC>
