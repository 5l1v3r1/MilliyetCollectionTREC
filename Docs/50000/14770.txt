<DOC>
<DOCNO> 14770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/soneko13.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş eyleme gidiyor 
</HEADLINE>
<TEXT>

     Türkiye İşçi Sendikaları Konfederasyonu Türk-İş Yönetim Kurulu, hazırlanan ekonomik programda taleplerinin yeralmayacağının anlaşıldığını belirterek, Türk-İş'in demokratik tepkisini 14 Nisan'da tüm yurtta dile getireceğini bildirdi. 
     Türk-İş Başkanı Bayram Meral ve Genel Sekreter Hüseyin Karakoç imzasıyla konfederasyona bağlı sendika genel başkanlıklarına ve bölge temsilciliklerine gönderilen yazıda, ESK toplantısında Türk-İş tarafından dile getirilen sorunların çözümü konusunda bir girişimde bulunulmadığı belirtildi. Krizin halkın geniş kesimlerini etkilemeye başladıkça tepkilerin yaygınlaştığı vurgulanan yazıda, hükümetin açıklamalarının IMF ve Dünya Bankası programlarının geçmişten daha katı bir biçimde uygulanacağını gösterdiği ifade edildi. 
     Hükümetin yeni programında kamu kesiminde çalışan ve emekliliğe hak kazanmış olan işçilerin re'sen emekliliğinin yer aldığı kaydedilen yazıda, yoğun ve hızlı bir özelleştirmenin öngörüldüğü ve bu işyerlerinde çalışan işçilerin memurlara tanınan haklardan yararlanamayacağı vurgulandı. 
     Türk-İş Yönetim Kurulu'nun durumu değerlendirdiği belirtilen yazıda, Türk-İş'in demokratik tepkisini 14 Nisan'da tüm yurtta dile getirmesinin kararlaştırıldığı belirtildi. Yazıda, "Hükümetin taleplerimize duyarsız kalması ve IMF-Dünya Bankası programlarını uygulamaya devam etmesi durumunda, Türkiye'nin dört bir yanında en yaygın ve etkin eylemlerin gerçekleştirilmesi önerisi, Başkanlar Kurulu'muzun 13 Nisan'da yapılacak toplantısına götürülecektir" denildi. 




</TEXT>
</DOC>
