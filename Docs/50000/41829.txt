<DOC>
<DOCNO> 41829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sontur10.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Terörizme karşı uluslararası işbirliği mutlaka artırılmalı" 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin, terörizme karşı savaşımda uluslararası işbirliğinin geliştirilmesi gerekliliğini uluslararası her platformda dile getirdiğini, dün ABD'de yaşanan olayların bu düşüncenin doğruluğunun bir göstergesi olduğunu belirtti. 
     Sezer, ''Terörizmle savaşım konusunda uluslararası işbirliği mutlaka artırılmalıdır. Sanıyorum batılı ülkelerin terörizme karşı bakış açıları dünden itibaren değişmiştir'' dedi. 
     Cumhurbaşkanı Sezer, Myanmar'ın Türkiye'ye akredite Kahire Büyükelçisi Thein Aung'u Çankaya Köşkü'nde kabul etti. Büyükelçi Aung, kabulde, Cumhurbaşkanı Sezer'e güven mektubunu sundu. Sezer, Aung ile anı fotoğrafı da çektirdi. Öte yandan, Sezer, kabulden önce gazetecilerin ABD'deki saldırılar konusundaki sorularını yanıtladı. 
     Bir gazetecinin, dün yaşanan saldırılar konusundaki düşüncesini sorması üzerine Sezer, şunları söyledi ''Dün Amerika'nın çeşitli yerlerinde meydana gelen terörist saldırıları nefretle ve şiddetle kınıyorum. Dostumuz ve müttefikimiz olan ABD'nin acılarını paylaşıyorum. Zor günlerinde halkının yanında yer almaktayız. 
     Terörizmi her zaman insanlığa karşı işlenmiş bir suç olarak niteledik. Bu nedenle de terörizme karşı savaşımda uluslararası işbirliğinin güçlendirilmesinin gerekliliğini uluslararası her platformda dile getirdik. Dün yaşanan bu kötü olay bizim bu düşüncemizin ne kadar doğru olduğunun bir göstergesi oldu. Böyle bir olayın yaşanmamasını dilerdik. Bu nedenle, terörizmle savaşım konusunda uluslararası işbirliği mutlaka artırılmalıdır. Sanıyorum batılı ülkelerin de terörizme karşı bakış açıları dünden itibaren değişmiştir.'' 
     Sezer, ilgili birimlerin katılımıyla bir bölgesel güvenlik değerlendirmesi toplantısı yapıp yapmayacağının sorulması üzerine de ''Çok erken sanıyorum. Yapanlar meydana çıkmış değil. Ondan sonra herhalde bir değerlendirme yaparız'' dedi. Cumhurbaşkanı Sezer, bir gazetecinin ''Bugün bir ekonomi brifingi alacağınız yolunda bilgiler var'' şeklindeki sözlerine ise ''Hayır'' karşılığını verdi. 







</TEXT>
</DOC>
