<DOC>
<DOCNO> 20574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur14.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak-İş "Gelinen nokta bizim açımızdan tatmin edici değil" 
</HEADLINE>
<TEXT>

     Hak-İş Genel Başkanı Salim Uslu, 
     enflasyon karşısında kamu işçilerinin ücretlerini geriletecek 
     yaklaşımları kabul etmelerinin mümkün olmadığını bildirdi. 
     Devlet Bakanı Mehmet Keçeciler, Hak-İş Genel Başkanı Salim Uslu ve Yönetim Kurulu üyelerini makamında kabul etti. Keçeciler, Uslu ve Yönetim Kurulu üyeleri, kamu toplu iş sözleşmeleri görüşmelerinde gelinen son noktayı değerlendirdiler. 
     Salim Uslu, Keçeciler'le görüşmesinin ardından gazetecilere yaptığı açıklamada, umut verici bir gelişmenin olmadığını, buna rağmen umutlarını hala kaybetmediklerini, sözleşmeyi masa başında bitirme amacında olduklarını söyledi. 
     Enflasyonun tek sebebinin işçi ücretleri olmadığını anlatan Uslu, şöyle devam etti 
     ''Geriye dönük inceleme yapıldığında işçi ücretlerindeki artışların enflasyonun artmasında etkisinin iddia edildiği gibi olmadığı gerçeğinin bilinmesi gerekiyor. Enflasyonun nedeni kamu işçilerinin ücretleri değildir. Aksini kimse ortaya koyamamıştır. Enflasyonla mücadelenin bütün yükünü kamu işçilerine yüklemek haksızlık olur. Bu noktada hala itirazlarımız sürüyor. Enflasyon karşısında kamu işçilerinin ücretlerini geriletecek yaklaşımları kabul etmemiz mümkün değil. Gelinen nokta bizim açımızdan tatmin edici değil.'' 
     Uslu, bir gazetecinin, ''Türk-İş ile aynı noktada mısınız Onlar yüzde 5 refah payından vazgeçtiler'' şeklindeki sorusunu yanıtlarken, rakamlar konusundan çok sistem konusunda ciddi sıkıntılar içinde olduklarını anlattı. Uslu, ''Şayet beklenen enflasyon öngörülüyorsa, beklenen enflasyonun bütün dönem için geçerli olması lazım. Gerçekleşen enflasyon söz konusu ise onun da bütün dönem için geçerli olması gerekir. Sistemin felsefesine ilişkin bir görüş ayrılığımız var'' diye konuştu. 
     Uslu, bir başka soru üzerine, bugünkü görüşmede hükümetin Türk-İş'e dün yaptığı zam önerisinin kendilerine de tekrarlandığını belirterek, tarafların, önümüzdeki hafta tekrar biraraya geleceğini, sorunu masa başında çözmeyi umduklarını söyledi. 







</TEXT>
</DOC>
