<DOC>
<DOCNO> 20460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/spor/spo04.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Brugges'e misilleme 
</HEADLINE>
<TEXT>

Trabzonspor yönetimi, Lange'yi transfer eden Belçika kulübüne bindirme yapıyor. Sorun yaşadığı Zaireli Lembi ile anlaşmaya vardı 
     BORDO - MAVİLİ yönetim, İngiltere'nin Totthennam takımında da forma giyen Brugges'ün 26 yaşındaki Zaireli stoperi Nizeto Lembi'yi transfer etmek için harekete geçti. Lembi'nin parasal sorunlar nedeniyle Belçika kulübünü mahkemeye verdiği, kazanması halinde düşük bir bonservis bedeliyle serbest kalacağı bildirildi. Yöneticilerin bu futbolcu ile ayda 75 bin marka anlaşmaya vardığı öğrenildi. 
     ZAİRELİ oyuncu, bonservisini ucuza alırsa, transfer edilecek. Lembi'nin normal koşullarda bonservis bedelinin 15 - 20 milyon marktan aşağı olmadığı ileri sürülürken, yöneticiler bu transferi gerçekleştirip, Lange'yi ellerinden alan Brugges'e de misilleme yapmayı düşünüyor. Yöneticiler, "Lembi'yi aynı şekilde renklerimize bağlayıp, Brugges'e bize yaptıkları oyunun karşılığını vereceğiz. Bunun için çalışıyoruz" diye konuştular. 
     
     Hami Biz onurluyuz 
     TRABZONSPOR Kaptan Hami, kaleci Metin ve Macit, Kanuni İlköğretim Okulu öğrencilerine verilen panele katıldılar. Hami bir öğrencinin, "Galatasaray maçını satacağınız söyleniyor. Ne diyorsunuz" sorusu üzerine, "Böyle bir şey olamaz. Sahaya çıkar topumuzu oynarız. Biz onurluyuz. Maç satmak gibi bir düşüncenin içinde asla olmayız. Bunlar asılsız iftiralar" dedi. Hami, futbolcu olmasaydı, tiyatroculuk yapmak istediğini de açıkladı. 
     
     'Şampiyon Fenerbahçe olur' 
     TRABZONSPOR Teknik Direktörü Sadi Tekelioğlu, şampiyonun son haftaya kalmadan netleşeceğini ileri sürdü. Tekelioğlu, "Galatasaray'ın eski havası yok. Fikstürü de daha zor. Fenerbahçe, son haftaya kalmaz şampiyonluğunu ilan eder" dedi. Bu arada Başkan Özkan Sümer'in Ankara'ya gidip, Gençlerbirliği'nden Ümit Özat, Siirt Jetpaspor'dan da Ceyhun'un transferini bitirmeye çalışacağı, Çaykur Rizespor'un başarılı kalecisi Murat'la da el sıkışıldığı bildirildi. Bu haftaki Gaziantepspor maçının hazırlıklarına devam eden Bordo - Mavili takım, dün sabah Akçaabat Sebatspor'la yaptığı çift kale maçı 5 - 3 kazandı. Trabzonspor’un gollerini Gökdeniz, Zafer, Murat, Jarko ve Nikolovski attı. 
     
     Sergen'in acı günü 
     TRABZONSPORLU Sergen Yalçın’ın anneannesi Hatice Buçuk vefat etti. Anneannesinin ölümü üzerine dün İstanbul'a gelen Sergen, Kilyos Kumköy Camii'ndeki cenaze törenine katıldı. 
     



 SPOR 



























</TEXT>
</DOC>
