<DOC>
<DOCNO> 18176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sondun12.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da nükleer atık trenini yavaşlatmak için eylem 
</HEADLINE>
<TEXT>

     Fransa'nın kuzeyindeki Bergues kentinde toplanan çok sayıda kişi, İngiltere'ye götürülmek üzere Almanya'dan yola çıkan nükleer atık trenini yavaşlatmak amacıyla eylem düzenledi. 
     İngiltere'nin Sellafield yeniden işlem merkezine götürülecek nükleer atığın yükleneceği Dunkirk limanına giden treni korumak için Bergues kentinde 150 kadar polis görev yaptı. Bazı eylemciler, treni yavaşlatmak için rayların üzerine sis bombaları atarken, bazıları da rayların üzerine atlamak istedi. Ancak polis, eylemcileri engelledi. Atılan sis bombaları yüzünden aynı hatta çalışan tren seferlerinin de aksadığı bildirildi. Nükleer atığı taşıyan geminin, İngiltere'nin Barow-in-Furness limanına Pazartesi günü ulaşması bekleniyor. Almanya'dan, Sellafield yeniden işlem merkezine 1998'den bu yana ilk kez nükleer atık gönderiliyor. Almanya, özel konteynerlerden çıkan radyoaktif emisyonunun güvenlik sınırını aştığı gerekçesiyle tüm nükleer yüklemeleri 1998'de durdurmuştu. 







</TEXT>
</DOC>
