<DOC>
<DOCNO> 38714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/siyaset/siy04.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’i yakan adam KONUŞTU 
</HEADLINE>
<TEXT>
Yeni kasetleri var 
Ailesine zarar verdiği için Milli Görüş hareketine nefret besleyen Ergun Poyraz, hareketin önemli faaliyetlerini kasede almış. Erdoğan kasedini ortaya çıkaran da o 
     AYDIN HASAN Ankara 

     Anayasa Mahkemesi’ne gönderdiği kasetlerle RP’nin kapatılması ve Necmettin Erbakan’a siyasi yasak getirilmesinde önemli rol oynayan Ergun Poyraz, Milli Görüş çizgisindeki siyasi parti ve etkin isimlere karşı mücadele veren bir araştırmacı ve arşivci. Poyraz, AKP Genel Başkanı Recep Tayyip Erdoğan’ı sarsan kasedin ardındaki ismin kendisi olduğunu söylüyor. Poyraz, "O kasedi, Erdoğan’la ilgili kasetlerin arasından çıkardım. Bir aracıyla Kanal D’ye gönderdim. Milli Görüş çizgisiyle mücadele etmeye yeminliyim" diyor. Ankara’da yaşayan Poyraz, Milli Görüş’e kızgınlığını şöyle anlatıyor "Kartal’da bize çok sıkıntı çektirdiler. Daha sonra İstanbul’dan ayrılıp Aydın’ın Çakırbeyli köyünde kendi küçük çiftliğimizde hayvancılığa başladım. Refahyol’da Tarım Bakanı olan Musa Demirci, o dönem İl Tarım Müdürü idi. Bize, süt verimi yüksek’ diye hastalıklı hayvan verdiler. Çok zarar ettik. Bu olay hıncımı daha da pekiştirdi." 
     Poyraz, Milliyet’e şu açıklamaları yaptı 
     MÜCADELEYE SULTANBEYLİ’DE BAŞLADIM RP’lilerle tanışmam 1987’de oldu. Daha sonra Sultanbeyli Belediye Başkanı olan Ali Nabi Koçak’ın içinde bulunduğu bir grup, adeta arazi mafyası gibi iş yapıyordu. İstanbul Kartal’da oturuyorduk. Tapulu malları halkın elinden alıyorlardı. Bizim de almaya çalıştılar. Babamla birlikte onlara karşı mücadele verdik. Okulu yarıda bıraktım. 
     RP TEŞKİLATLARINDA ÇALIŞTIM O dönem RP’nin Zeytinburnu, Fatih ve Üsküdar teşkilatlarına girdim. Orada video sorumlularıyla birlikte propaganda amaçlı işlerde yer aldım. Bu dönemde, kasetlerin kopyalarını biriktirerek arşiv yaptım. 1993’e kadar bir arşiv oluşturdum. Bundan sonra da, 3 - 4 yıl boyunca eski arkadaşlarımdan bana bazı kasetler geldi. Aydın’a yerleştim. 
     KAPATTIRMAYA YEMİN ETTİM RP’yi kapattırmaya yemin etmiştim. 1993 veya 1994’te, Yargıtay Cumhuriyet Başsavcısı Haluk Yardımcı’ya kasetleri götürdüm. Yargıtay’dan bana 10 boş kaset gönderip kopyalarını çıkartacaktık. Ancak ondan sonra ilgilenen olmadı. 
     HAC YALANINI KANITLADIM 1996’da Poyraz Yayınları’nı kurdum ve Refah’ın Gerçek Yüzü adlı kitabımı yayımladım. Kitabın tanıtımıyla ilgili Teke Tek programına çıktım. Orada kasetlerden bazı görüntüler yayınlandı. DGM Savcısı Nuh Mete Yüksel, Yargıtay Cumhuriyet Başsavcılığı’na suç duyurusunda bulundu. Vural Savaş kapatma davası açtı. Ahmet Tekdal, 1993’te hacca gittiğini ink r edince, belgeyi yargıya ben sağladım. 
     ERBAKAN YERİNE EROTİK KASET GİDİYORDU Anayasa Mahkemesi, kasetlerin tamamını benden istedi. Aydın’da, video işleriyle uğraşan bir arkadaşımın şirketinde kasetleri çoğalttım. Orada, arkadaşın muzipliği yüzünden az daha bir skandal yaşayacaktık. Benim espri yaptığımı sanıp, paketin içine erotik film koymuş. Postaya verdikten sonra fark ettik. Bir yetkiliden rica edip postayı geri aldık. Sonra asıl kasetleri gönderdim. İçlerinde, Erbakan, Şevki Yılmaz, Hasan Hüseyin Ceylan’ın konuşmaları vardı. 
     FP’YE İLK SUÇ DUYURUSU BENDEN RP kapatıldı, Erbakan yasaklı oldu. Bunda benim arşivden çıkardığım kasetlerin etkisi oldu. Sonra "Milli Nizam’dan FP’ye İhanetin Belgeleri" adlı kitabı yazdım. Sonra, "FP’nin Gerçek Yüzü" adlı kitabı yazdım. FP hakkında ilk suç duyurusunu DGM’ye ben yaptım. 
     ELİMDE ERDOĞAN KASEDİ ÇOK Erdoğan siyaset sahnesine çıkıp AKP’yi kurunca, gerçek yüzünü göstermek istedim. Elimde Erdoğan’ın konuşma yaptığı birden çok kaset var. Birini seçtim. Önce deşifresini iki TV’ye gönderdim. Bir aracı kasedi, daha önce ilgilenen Kanal D’ye götürdü. Aracıyı söylemek istemiyorum. 
     



 SİYASET 















</TEXT>
</DOC>
