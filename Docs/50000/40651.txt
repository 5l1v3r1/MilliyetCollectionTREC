<DOC>
<DOCNO> 40651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sonspo07.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Milli Futbol Takım'nda neşeli günler.. 
</HEADLINE>
<TEXT>

     13. Avrupa Şampiyonası Eleme Grubu'ndaki 9. maçında, İzmit'te İsveç'i 4-1 yenerek grup maçlarının bitimine 1 karşılaşma kala birinciliği garantileyen Ümit Milli Futbol Takımı'nda yüzler gülüyor. 
     Ümit Milli Futbol Takımı Teknik Direktörü Raşit Çetiner, ''Bu takımda yer alan oyuncular Türk futboluna uzun yıllar milli takım düzeyinde hizmet edeceklerdir'' dedi. 
     Çetiner, ''Bu takım Slovakya maçından sonra iyi bir takım olduğuna inandı. Çok yetenekli bir ekip. Türk futboluna uzun yıllar milli takım düzeyinde hizmet edeceklerdir. Oyuncularımız, ileriye bakış açımızı değiştirdi'' diye konuştu. 
     Kazanmanın sevincini yaşadıklarını belirten Çetiner, ''İnşallah A Milli Takım da bu akşam aynı başarıyı gösterecek. Biz Avrupa Şampiyonası'na, A milliler de Dünya Kupası'na katılacağız'' dedi. 
     Gruptan birinci olarak çıkmanın kendilerini çok mutlu ettiğini anlatan Raşit Çetiner, ''Yenilgisiz bir takıma, 8 maçta 2 gol yemiş bir ekibe 4 gol birden atmak kolay değil. İsveç, dünya çapında oyunculara sahip bir ekip. Kadrolarında yer alan birçok futbolcu daha önce A milli takımda oynadı'' dedi. 
     
     Bir engel daha var 
     Eleme grubundan ilk sırada çıkmayı garantileyen Ümit Milli Futbol Takımı'nın, 13. Avrupa Şampiyonası finallerine katılabilmek için önünde bir engel daha var. 
     Şampiyona statüsü gereği grup birincisi 9 takımla, gruplarda en iyi puana sahip 7 ikinci, aralarında baraj maçı oynayacak. Kura çekimi sonucu 7 birinci, 7 ikinciyle eşleşecek. Kalan 2 grup birincisi ise birbirleriyle karşı karşıya gelecek. 7 ve 13 Kasım'da yapılacak çift maçlı eleminasyon sistemine göre rakiplerini eleyen 8 takım, 16-28 Mayıs tarihleri arasında, daha sonra belirlenecek bir ülkede Avrupa Ümitler Şampiyonası finallerinde mücadele etmeye hak kazanacak. 






</TEXT>
</DOC>
