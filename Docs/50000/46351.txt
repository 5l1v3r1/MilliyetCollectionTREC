<DOC>
<DOCNO> 46351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/soneko18.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye İhracatçılar Meclisi'nden hükümete öneriler paketi... 
</HEADLINE>
<TEXT>

     Türkiye İhracatçılar Meclisi TİM , ihracatın önünü açarak 60 milyar dolara çıkartılmasını hedefleyen bir dizi öneriler hazırladı. 
     TİM Başkanı Oğuz Satıcı, Başbakan Yardımcıları Mesut Yılmaz ve Hüsamettin Özkan ile Devlet Bakanı Kemal Derviş'le yarın bir görüşme yaparak, TİM'in 1 aydır üzerinde çalışarak hazırladığı üretim, istihdam ve yatırımların artırılması ile bürokrasinin azaltılmasını içeren önerilerini sunacağını bildirdi. 
     Satıcı, reel sektörde üretimdeki daralmanın artık tahammül edilemez bir noktaya geldiğini ve Afganistan harekatıyla birlikte piyasalarda doğan belirsizlik ve tedirginliğin her tarafa yansıdığını söyledi. 
     Türkiye'nin rekabet edebilir şartlarda maliyetlendirme yapabilirse dünya pazarlarındaki daralmaya rağmen dış satımını büyütebileceğini belirten Satıcı, ''Türk ihracatçısı ve ihracata dönük üretim yapan müteşebbisi, krizlere bağışıklı hale geldi. Bizim için bunu avantaja dönüştürmenin yolu hükümetin alacağı kararlara bağlı'' dedi. 
     Satıcı, şöyle devam etti 
     ''Dünyada savaş olabilir. Ama, Türkiye'nin de kendi savaşı var. 
     Türk insanı iş ve aşı için savaşıyor. Bu savaşın şu anda tek sağlam cephesi ise ihracat ve ihracata dönük üretimdir. Türkiye, tüm sıkıntılarını üretim ve ihracat ile aşabilir. Artık, Türkiye'nin ikinci bir alternatifi kalmadı.'' Ankara'da yapacakları temaslarda, üretimin dolayısıyla istihdamın ve ihracatın önünü açmak üzere bir dizi somut önerileri dile getireceklerini belirten Oğuz, Satıcı, şunları söyledi 
     ''Bu önerilerin herbirisi, bugüne kadar uygulananlardan farklı. 
     Bunlar, ikisi üretim, istihdam ve yatırımlar ve diğer ikisi bürokrasiyle ilgili olmak üzere 4 ana maddede toplanıyor. 
     Önerilerimizin hedefi, 30 milyar dolarlık ihracatı 60 milyar dolara çıkartmaya kilitlenmiş vaziyette. Önerilerimiz, hiçbir şekilde kaynak istemi içermiyor. İç dinamizme etkinlik kazandıracak, ayrıca mevcut kaynakların erimesine de mani olacak nitelikte.'' Görüşme öncesi önerileri hakkında bilgi vermekten kaçınan TİM Başkanı, Ankara'daki temasları sırasında alacakları olumlu ya da olumsuz yaklaşımlara göre bu önerilerini kamuoyuna açıklayacaklarını ifade etti. 
     Bunların hükümet tarafından kabul edilebilir ve hemen uygulanabilir olduğunu düşündüklerini dile getiren Satıcı, ''Önerilerimiz herkesin önünü açacak. 
     






</TEXT>
</DOC>
