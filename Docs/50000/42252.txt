<DOC>
<DOCNO> 42252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/magazin/yazdud.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kış eğlencesi başlıyorrrrr .. 
</HEADLINE>
<TEXT>

Şamdan yine 'in', Çingene ve People huzurlarınızda, Keops'da kabareli başlangıç, Cilveli'de Cihan Doğan, Flash tv'de değişim, Le Select, Laila sezonu geç açacak, Polo 13, Serpil Benay ile yeniden, Vodka zirvede, Çağrı annesinin yolunda... 
     Efendim, İbrahim Tatlıses'in Perihan Savaş'a yaptığı densizlik ve haksızlıkla ilgili niye yazı yazmadığımı, Savaş ile niçin röportaj yapmadığımı merak eden duyarlı okuyucularımdan 70 -80 mail geldi. Perihan tam 20 yıllık arkadaşım ve çok sevdiğim bir insan. Tabii ki düşündüm bir haber ya da röportaj yapmayı. Ama ben, İbrahim Tatlıses ve birlikte olduğu iddia edilen dansöz hanımefendi ile mahkemeliğim. Ben aynı dili konuştuğum, aynı kültürü paylaştığım kişilerle adam gibi kavga ederim. Ama timsah gözyaşlarına sığınan, kameralar önünde masum tavırlar sergileyip halka duygu sömürüsü yapan, aslında kamera gerisinde bambaşka bir kişilikte olan, geçmişinden korkan kişi ve kişilerle bundan böyle ne kavgam ne dostluğum olabilir. Bu böyle biline. Neyse, havalar serinledi. Yazlık eğlence yerleri artık pek iç acıcı değil. Ama kazakla, üstüne şalla da olsa yine turumuzu atıyoruz. Tabir -i caiz ise 'Alışmış, kudurmuştan beterdir', bilirsiniz. Geçtiğimiz hafta sevgili Stelyo Pipis ve Emel Müftüoğlu ile Vodka'da yemek yedik. Bize Miami'den gelen, eskiden can dostum İzzet Çapa'nın sağ kolu olan Tolga Sezgin ile büyük patron Celal Çapa eşlik ettiler. Tolga, Miami'nin en büyük müzik marketinde Tarkan'ın 'Karma'sının ve Emel Müftüoğlu'nun son albümü 'Mucize'nin peynir, ekmek gibi satıldığını söyledi. Tabii Emel'in ağzı kulaklarına vardı. O gece Vodka'da hava sakindi. Hayli kalabalıktı. İzzet olmadığı için yeni 'sağ kol' Aykut Gündüz, Rose Kar, Mustafa herkese daha yakından ilgi gösterdiler. Yemekte DJ Özhan o kadar güzel çaldı ki sonunda çağırıp tebrik ettim. Bu arada Hammam'da açık büfe vardı. Maç olmasına rağmen kalabalıktı. Vodka'da ağırlık doğum günü partilerindeydi. Art arda 'happy birthday' çaldı. Antreleri, yani mezeleri Anita hazırlamış, ellerine sağlık. Kuzu ciğer, patlıcan oturtma, mercimekli köfte enfesti, Emel diyeti bozdu. Celal'e kış ile ilgili projelerini sordum. Çapa Çapa ortaklığının dışında Liman'da bu yıl hayli değişim varmış. Celal, Şarabi'de çıkan ve şov yapan garson grubunu transfer etmiş. Pazartesi, perşembe bu grubun sosyeteyi uçuracağına inanıyor. Salı günü partiler devam edecekmiş. Sepetçiler Kasrı'nda, Hammam'da düzen aynı olacak. Pazar günleri brunch'a ağırlık verecekler. Otağ Park'da ise konsept değişecek. Celal, yardımcısı Cem Tunca'yı fikir edinmesi için Singapur'a yolluyor. Burada farklı şovlar sergilenecek. Unutmadan söyleyeyim, Celal alt ve üst dişlerini yaptırmış, imaj yenilemiş. Ama rahatsızlıktan. Bu nedenle konuştuklarının çoğunu anlamadığımdan teybimi açtım. Sohbetimize eski karısı Demet Söz ile barışan sevgili Cüneyt Kurt da katıldı. Bu kış eğlence sektörünün hayli zor ve riskli geçeceğini söylediler. Celal "Herkesin ayaklarının yere basması lazım. Ha, bir de sektörde iyi paranın olduğunu düşünerek 'vur kaç' yapanlar var. Onların da en büyük zararı alışveriş yaptıkları esnafa tabii. Bunlar da bence sıkı bir kontrole tabi tutulmalı" dedi. Cüneyt Kurt, Emre Ergani ve Celal geçtiğimiz yıl Fashion Figaro olarak açılan Nişantaşı'ndaki yere de farklı bir konsept düşünüyorlarmış. Ama ön planda Emre olacakmış. Burayı aslında Muzaffer Demir devren kiralayıp, şık bir restoran yapmak üzere mülk sahibiyle el sıkışmış. Ama son anda devreye Celal ve Emre girince işler karışmış. Şimdilerde Muzaffer Demir özellikle Emre'ye Fashion Figaro'yı alamadığı için ateş püskürüyormuş. Bu dip not sizlere. O gece Emel Müftüoğlu da müzik sektöründe aynı krizin olduğunu, Zen için hazırladığı iddialı kaseti bu nedenle ekim ortasında çıkaracağını söyledi. Bu arada Çağrı da annesinin yolunu seçmiş. Fakat Çağrı 'Müftüoğlu' olarak değil, kendi başına bir şeyler yapmak istiyormuş. Bu yıl Bilgi Üniversitesi'ni kazanan Çağrı, söz yazıyormuş ve Sezen Aksu da bunların çoğunu beğenmiş. Emel bir de single çıkaracak, ama Sezen Aksu'dan söz bekliyormuş. 
     
Şamdan'da yeni imaj, Keops'da Seda Sayan'lı kabare şov      Sevgili Nida Büyükbayraktar'ın sahibi olduğu Keops'da bu yıl Stelyo'nun koordinatörlüğünde müthiş bir kabare sergilenecek. Seda Sayan, Mehmet Ali Erbil, Emel Müftüoğlu ve Tıpatıp Show. Stelyo neonları bile düşünmüş. Atina'da bir gazinoda gördüğü konsepti uygulayacak. Neonlarda sanatçıların resimleri canlı olarak dönecek ve içerde olup biten dışarıya bölüm bölüm yansıyacak, aralarda Seda ve Emel'in klipleri dönecek. Bir de fasıl grubu var. Seda, Emel Mehmet Ali kendi kimlikleriyle çıkarken, Tıpatıp Show üyeleri Muazzez Abacı, Bülent Ersoy, Muazzez Ersoy, Ebru Gündeş olarak fasıla katılacaklar. Bildiğiniz üzere Emel ve Seda zaten hayli komik kadınlar. Üstüne bir de Mehmet Ali'nin profesyonelliği ve Tıpatıp Show olacak. Bence sezonun en iyi işini yapacak yerlerin başında Keops gelecek. Yine Nida'ya ait olan Cilveli'de ise Cihan Doğan başladı. Nida bu işe hayli önem veriyor. Kabarenin fotoğraflarını billbord olarak İstanbul'un her tarafına dağıtacak. Fiyatları makul tutacaklarını söyleyen Stelyo, yevmiyeden çok sanatçıların işe ortak olacaklarını söyledi. Efendim, Şamdan benim en sevdiğim yerlerden biri. Geçtiğimiz hafta açıldı. Önce Emre Ergani yakın dostlarına bir yemek verdi. Şebnem -Celal Çapa, Nurettin Hasman, Verda Penso, İskender Atakan, Mustafa Toner, Şehnaz -Mehmet Tuna o gecenin konuklarıydı. Bahçedeki yemeğin ardından havalar soğuduğu için içeriye geçildi. Emre Ergani ile Şamdan imaj değiştirdi. Selma Şeşbeş, İşletme Müdürü olarak adandı. Vodka çıkışı şöyle bir uğradım. Hasan Mingü, Teoman Demir, Kazım Ak, Ralf Tezman, Erol -Tilda Tezman, Hakan Demir, Levent Çetinyılmaz, Ali Sayar, Mehveş Pisak, Meltem Cumbul, Esra Gürsoy, Şehnaz Çehreli oradaydı. Rezervasyon için telefon numarası 0212 263 48 89. 
     
Le Select, Laila ad değiştiriyor, Polo 13 ve Serpil ile yeniden      Kısa bir süre önce müzik yayını yapmaya başlayan Flash TV'yi izliyor musunuz bilmem. Bence kaçırmayın. Özellikle genç izleyiciler. Müzik sektöründeki çok önemli bir boşluğu doldurdu Flash TV. Klip yelpazesini hayli geniş tutan yetkililer böylelikle müzikseverlerden de tam puan alıyorlar. Bir zamanlar Harbiye'nin en popüler iki mekanı vardı Astoria ve Este. İki mekana da sanat, sosyete dünyasının en ünlü isimleri gelirdi. İşte bu eğlence mekanlarının kraliçesiydi Serpil Benay. Muhteşem sesi, repertuarı ile ortalığı yıkıp geçirirdi. Uzun süredir ortalıkta olmayan Serpil albüm hazırlığındaymış. Çarşamba, cuma ve cumartesi geceleri ise 01.00 -02.15 arasında Kalamış Marina'daki 'A Canım Bar'da sahne alıyor. Buranın işletmecisi de eğlence dünyasının sevilen ismi Oğuz Özyaral. Hafta başı Laila içindeki Le Select'de sevgili Uğurkan Erez ve sırdaşım İsmail Akkaya ile yemek yedik. Kendimizi aşçıbaşı Remzi Çap'a teslim ettik. Salon şefi Salih Çınar, garson Yavuz Günday ve komi Serttaş servisi hiç aksatmadılar. Kemal, Amerika'dan dönen yakışıklı oğlu Serkan'ı da sağ kolu olarak işe başlatmış. Kasım ayı başında Vakko'da açılacak olan Le Select'in başında Serkan duracak. O akşam da yine Le Select'de kalite konuşuyordu. Rezervasyon için telefon numarası 0212 325 65 65. Yemek sonrası Laila'nın barına geçtik. Baktım Şefik Öztek, Kaya Çilingiroğlu... Son zamanlarda Kaya ile aramız yok, canı sağolsun. Burak Türeci ve Campbell Brown ile sohbet ettik. Şef Kemal Gedik işlerin çok iyi olduğunu söyledi. Şefik, son anda karar değiştirmezse bu kış sezonunda Laila'nın adını dinlendirmek istiyor. Kışlık Laila'yı başka bir konsept ile, üstelik ocak ayında açacakmış. Kısmet tabii. Ekim başında eski Ukala Meyhane'nin yerinde de Polo 13 hizmete giriyor. Ali Sayar, Celal Altınel ve Necdet Gürol bu yılın iddialı işletmecileri arasında olacaklar. Burada Cenk Eren sahne alacak. Ama Cenk'in bir bombası var. Sürprizi yine benden öğrenirsiniz. 
     
İzzet Çapa'dan yenilikler      Evet, can dostum her sezon bir yenilik yapmazsa içi rahat etmez. İlk kez benim köşemde okuduğunuz üzere bu yıl Le Cigar ile Çapa Çapa ortaklığa girdi. Ari Acıman, Abdullah Oğuz, Sabi Totah ve İzzet işleri birlikte yürütecekler. Ama assolist tabii ki İzzet. Yetişebilirse eylül sonunda Le Cigar 'People' olarak hizmete giriyor. İtalyan ağırlıklı yemekler olacak. Makarnalar, salatalar, et çeşitleri... Asya mutfağından da örnekler sergilenecek. Ayrıca bar ve dancing olarak da hizmet verecek. Vodka'nın başarılı ekibinin yanı sıra DJ Özhan yine gelenleri uçuracak, müziğe doyuracak. Catwalk bir çingene meyhanesi olarak hizmet verecekti, fakat Çapa Çapa grubu son anda bu projeden vazgeçti. Şimdilerde İzzet'e, başta 'gazinocular kralı' Fahrettin Aslan ve sevgili arkadaşım Şefik Öztek olmak üzere pek çok yerden teklif var. İzzet yeni konsepti uygulayacağı bir yeri patlatacak. Macar çingenelerden örnekler sunulacak, canlı müzik yapılacak. Ayrıca Türkçe fasıl olacak. Can dostumun bir de yurt dışından sürpriz sanatçısı var. Tiyatro -müzikal olarak iç içe düşünülen yeni konsept gereği sabaha kadar eğlence sürecek kısacası. Personel İspanyol paça pantolonlar, renkli, geniş yakalı gömlekler giyecek ve şova katkıda bulunacak. Yine Aykut, Rose ağır toplar ve Anita nefis mezeleri ile yeni mekanda hizmete devam edecekler. Efendim, bugünlük de bu kadar, kalın sağlıcakla. En kötü gününüz benimkinden iyi olsun. 
     
     



 MAGAZİN 









</TEXT>
</DOC>
