<DOC>
<DOCNO> 30212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/siyaset/siy03.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri’nde gizli toplantı 
</HEADLINE>
<TEXT>

İçişleri Bakanı Yücelen, Jandarma'dan iki general ve 19 milletvekili, Ordu-Giresun-Tokat üçgenindeki terör olaylarını masaya yatırdı. Zirvede, TİKKO ve DHKP-C ile mücadele edilmesi benimsendi 
     TOLGA ŞARDAN, SALİHA ÇOLAK Ankara 

     İçişleri Bakanlığı'nda dün kritik bir zirve gerçekleşti. İçişleri Bakanı Rüştü Kazım Yücelen, Jandarma Genel Komutanlığı Harekat Başkanı Tümgeneral Osman Özbek ve İstihbarat Başkanı Tümgeneral Ali Akgöz ile Ordu - Giresun - Tokat üçgeninde yer alan bölgeden 19 milletvekilinin katıldığı zirvede, bölgedeki terör olayları masaya yatırıldı ve ekonomik kalkınmanın sağlanması görüşü değerlendirildi. 
     Yücelen'in makamında gerçekleşen toplantıda bu üçgende yer alan bölgede son dönemde ideolojik sol örgütlerin gerçekleştirdikleri terör eylemleri ve bunlara karşı alınacak önlemler masaya yatırıldı. Toplantıda bölge milletvekilleri tek tek dinlendi ve önerileri alındı. Bazı video görüntülerinin izlendiği toplantıda son dönemde terör olaylarına sahne olan bölgede sorunun ancak ekonomik önlemlerle çözümlenebileceği konusunda görüş birliğine varıldı. 
     
     Milletvekillerinin önerileri 
     Ordu, Giresun, Amasya, Tokat, Sivas ve Çorum illerinin milletvekilleriyle görüşen Yücelen, öncelikle bölge halkının sorunlarının çözümü için bölge milletvekillerinin önerilerini dinledi. 
     Tarım Bakanı Hüsnü Yusuf Gökalp'in de katıldığı toplantıda başta TİKKO ve DHKP-C olmak üzere bölgede varlığını sürdüren terör gruplarıyla mücadele edilmesi benimsendi. 
     Milletvekilleri bölgenin güvenliğinin sağlanması amacıyla dağlık alanlarda ulaşımın kolaylaşmasını istedi. Milletvekilleri, köylülere sahip çıkılması halinde bölgede terörün olmayacağını dile getirdi. 
     Ordu - Giresun - Tokat üçgeninde bulunduğu belirtilen terörist grupların bölge insanı olmadığını ve dışarıdan gelen gruplar olduğunu savunan milletvekilleri, bölgede bölücü terörün olmadığını, ideolojik terörün bulunduğunu kaydetti. 
     Toplantıda, milletvekilleri jandarmayı da uyarmayı ihmal etmedi. Milletvekilleri bölgenin Güneydoğu ve Doğu'ya benzemediğinin altını çizerken, "Dağlarda yaşayan insanlara hizmet götürdüğünüzde teröristler buralarda barınamaz. Karadeniz ile Doğu Anadolu'yu karıştırmayın" uyarısında bulundular. 
     Gökalp'ten daha önce askıya alınan kırsal kalkınma projesinin tekrar devreye sokulmasını isteyen milletvekilleri, yayla turizminin canlanmasının sağlanması amacıyla bölgeye cep telefonu sisteminin kurulmasını istediler. 
     
     Kaymakamların yetkisi artırılsın’ 
     Milletvekilleri çok önceden il olan Şebinkarahisar'ın idari sorunlar nedeniyle yeniden il yapılmasını isterken, kaymakamların yetkisinin artırılması gerektiğini vurguladılar. Milletvekilleri Köy Hizmetleri'nin de valilere bağlanmasını önerdi. 
     Milliyet'e konuşan Yücelen, önümüzdeki günlerdeki valiler toplantısı öncesinde, bölge sorunlarını öğrenmeye çalıştığını söyledi. Yücelen, "İşsizliği çözersek terörü önleriz" dedi. 
     



 SİYASET 














</TEXT>
</DOC>
