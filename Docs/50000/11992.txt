<DOC>
<DOCNO> 11992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/ekonomi/eko01.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha da fakirleştik 
</HEADLINE>
<TEXT>
Milli gelir 2500 oldu 
Kurlardaki artışla birlikte 2001’de kişi başına milli gelir 2 bin 500 dolara kadar düşecek. Türkiye, dünya ortalamasının altına düştüğü bu gelirle sıralamada Belize ve Costa Rica gibi ülkelerin bile gerisinde 
     EKONOMİ SERVİSİ 

     Kurların serbest bırakılmasından önce hazırlanan 2001 yılı programı verilerinde 2001 yılında kişi başına milli gelirin ortalama 3 bin 242 dolara çıkması bekleniyordu. Ancak 21 Şubat’ta döviz kurlarının dalgalanmaya bırakılmasıyla yaşanan devalüasyonla kişi başına düşen milli gelirin 2 bin 500 dolara kadar gerileyeceği ortaya çıktı. 
     Programa göre, 2001 yılında ortalama ABD Doları kuru 714.000 lira olacaktı. Ancak, mevcut devalüasyonla daha şimdiden ortalama dolar kuru 924.656 lirayı bulacak. Enflasyon oranında artış durumunda ortalama kur daha da yüksek çıkabilecek ama bunun dolar cinsinden milli gelire olumsuz bir etkisi olmayacak. 
     Enflasyonla birlikte milli gelir de Türk Lirası olarak artacak ve sonuçta dolar cinsinden ayrı kalacak. Mevcut devalüasyonla birlikte kişi başına milli gelir 2.503 dolara inecek. Programa göre GSMH, 2001 yılında 214,86 milyar dolara ulaşacaktı ama devalüasyon nedeniyle yeniden 165-166 milyar dolar seviyelerine inecek. 
     
1994’e geri dönüyoruz      Kişi başına milli gelir, Türkiye ekonomisinin yüzde 6.4 oranında tarihi küçülmesiyle 1999 yılında 3 bin doların altına düşmüş ve son beş yılın en düşük seviyesine inmişti. 1999 yılında kişi başına milli gelir 2 bin 912 dolar olarak gerçekleşti. Kişi başına milli gelirin DPT tahminine göre, 2000 yılında 3 bin 60 dolar olarak gerçekleşmesi bekleniyor. 
     Kişi başına milli gelir, ilk defa 1990 yılında 2 bin 710 dolarla, 2 bin dolar seviyesinin üstüne çıktı. Son 11 yılda da beş defa 3 bin doların üstüne çıktı. 
     Hatta 1997 ve 1998 yıllarında Dünya Bankası’nın sınıflandırmasına göre, Türkiye kişi başına milli gelirde üst orta gelirli ülkeler grubunda yer aldı. Kişi başına düşen milli gelir Türkiye, 2 bin dolar seviysinin üzerine çıktığından beri sadece yine büyük bir kriz yaşanan ve ekonominin yüzde 6.1 küçüldüğü 1994 yılında 2 bin 195 dolara inerek 2 bin 500 doların altında gerçekleşti. 
     
94’üncü sıradayız      Türkiye, kişi başına milli gelirin 2 bin 900 dolar olarak gerçekleştiği 1999 yılında, 155 ülke arasında 88’inci sıradaydı. Kişi başına milli gelirin 2 bin 500 dolara gerilemesi halinde ise, Türkiye 1999 verilerine göre altı basamak daha gerileyecek. 
     Türkiye 1999’da zaten, Lübnan, Dominik Cumhuriyeti, Gabon ve Seyşel Adaları’nın altında yer alıyordu. Türkiye şimdi de dünya sıralamasın da 94’üncülüğe gerileyecek. Böylelikle, Belize, Costa Rica, Beyaz Rusya ve Litvanya’nın da altına inecek. 
     


 EKONOMİ 

















</TEXT>
</DOC>
