<DOC>
<DOCNO> 20742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur14.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular, bu yaz da susuz kalmayacak 
</HEADLINE>
<TEXT>

     İstanbullular, bu yaz da susuz kalmayacak. Kentin, 9 baraj ve Istıranca derelerinden oluşan su kaynaklarında, kente hiç yağış düşmese bile 1 yıl yetecek kadar su bulunuyor. 
     İstanbul Su ve Kanalizasyon İdaresi'nden İSKİ elde edilen verilere göre, günde yaklaşık 1 milyon 600 bin metreküp su verilen İstanbul'da, 612 milyon metreküp su rezervi bulunuyor. İstanbul'un baraj sayısı, bu yıl Kazandere ve Pabuçdere barajlarının da eklenmesiyle 9'a yükseldi. Ancak barajların dolulukları, geçmiş yıllara oranla azaldı. 
     Son 5 yılda Mayıs ayı ölçümlerine göre, barajların doluluk oranı 1996 yılında yüzde 89.97, 1997'de 90.18, 1998'de 97.39, 1999'da 82.83 ve geçen yıl 88.04 olarak tespit edilirken, bu yıl doluluk oranı yüzde 70.85'de kaldı. Ancak bu, İstanbulluların, bu yaz su sıkıntısı yaşayacağı anlamına gelmiyor. İSKİ Genel Müdürü Veysel Eroğlu, doluluk oranının değil, mevcut su miktarının önemli olduğunu kaydederek, kentte su açısından korkulacak bir şey olmadığını belirtti. Yeni yapılan Pabuçdere ve Kazandere barajları ile yıllık verimin 160 milyon metreküp arttığına dikkati çeken Eroğlu, ''Su sıkıntımız yok, suyumuz fazla bile... Keşke mümkün olsa da diğer kentlere de dağıtabilsek. İstanbullu su sıkıntısı yaşamayacak'' dedi. 
     
     






</TEXT>
</DOC>
