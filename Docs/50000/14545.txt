<DOC>
<DOCNO> 14545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/spor/ygsuru.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Takdir edilmeli 
</HEADLINE>
<TEXT>

     ÖMER ÜRÜNDÜL 

     Galatasaray’ın dün gece karşısında çok güçlü bir takım vardı. Günümüz futbolunun istediği birbirlerinin özelliklerini tamamlayan oyunculardan kurulu Real Madrid’in herşeyden önce artısı üst düzeydeki kolektif bütünlüktü. Sahanın tamamını ayağa çabuk paslarla dantela gibi örüyorlardı. Bir de bunlara tempo, yetenekli ve yaratıcı oyuncular eklenince Galatasaray, ilk yarıda umduğunu bulamadı. Aslında 30 dakika rakibin hücumdaki devamlılığını kesmek için akıllıca, Taffarel’i de geri paslarla oyuna sokarak, kontrol futboluna özen gösterdiler. Alan daraltan savunma kurgusuyla da Real Madrid’in etkili isimlerine hareket alanı vermediler. Bu bölümde Galatasaray’ın ofansif gücü yoktu, ama kalesinde de net tehlike yaşamadı. Ancak bir ölü topta skor dezavantajına düşüldü. Onun moral bozukluğuyla da disiplin kayboldu ve fark ikiye çıktı. 
     İkinci yarıya ilk saniyeden itibaren beklenen takım ruhu yansıdı. Oyuna giren Fatih’in müthiş driplingleri ateşleyici en baş unsurlardan biriydi. Erken gelen penaltı golünden sonra tempo daha da yükseldi. İlk yarıda maçı kazandığını ve işin bittiğini düşünen Real Madrid, motivasyonunu kaybedince oyun düzeni bozuldu. Ve Galatasaray müthiş mücadeleyle öne geçmeyi başardı. 
     Real Madrid gibi bir takım önünde iki farklı yenilgiden galibiyete geçmek çok önemli bir olaydır. Galatasaray bunu da başardı. Adeta yürekten bir savaş verdiler. Takdir etmemek mümkün değil. Tabii ki skor, rövanş için önemli bir avantaj değil. Hele rakibin gücü ve Barnabeu Stadı düşünülürse. Ama yine de avantaj, avantajdır. Onun için Galatasaray’ın bizce ikinci maçta şansı var. Lucescu’yu bir konuda eleştirmek istiyoruz. O da, ilk yarıda Fatih’in yerine oyuna Capone ile başlamasından. Capone, işi bilen, disiplinli bir futbolcu. Ama Fatih bu kadar formundayken, onu kulübede oturtmak çok yanlıştı. Zaten oyunun dönmesinde de Fatih’in çok büyük katkısı var. 
     Hakem Collina için söylenecek fazla birşey yok. Her yönüyle mükemmel bir hakem. Onu ders niteliğinde bizim hakemlerin seyretmesi lazım. 
     


 SPOR 




























</TEXT>
</DOC>
