<DOC>
<DOCNO> 42973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/yazar/ozkan.html </URL>
<DATE> 2001/09/19/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Terör, terörist, iki yüzlülük ve çifte standart 
</HEADLINE>
<TEXT>

     Terör bir şiddet türüdür ve şiddet öğesini siyasal amaçlarla bütünleştirerek çok daha farklı ve etkili bir hale getirir. Tanımı ve mücadelesi konusunda görüş birliği ne yazık ki yok. Çünkü sosyal, siyasal, ekonomik farklılıklar ve ülkelerin birbirleriyle mücadele yöntemleri terörü bir araç kılmaktadır. 
     Bugün terör gerçeğinin en acı sınavından geçen Amerika, terör olgusunu siyasal ve ekonomik kavgalarında sıkça kullanan bir ülkedir. Ateşin düştüğü yeri yaktığı gerçeği, dün Amerika’yı farklı davranışlara itmiştir. CIA’nın gizliliği kaldırılan belgeleri bu tür örneklerle doludur. Bugün baş suçlu olan Taliban ve Usame Bin Ladin, dün Amerika’nın eğitip silah ve para yardımında bulunduğu adlardı. Dün meşru idiler bugün suçlu. 
     Dün Amerikan Kongresi Helsinki Komisyonu Başkanı, AGİT Başkan Yardımcısı Christofer H. Smith Türkiye’nin PKK’ya karşı verdiği mücadeleyi iç savaş olarak niteliyordu. Türk hükümetlerinin Kürt sorununu çözmede muktedir olamadığını söylüyordu. Bugün Türkiye’nin verdiği mücadele örnek gösteriliyor. Dün Türkiye ile Abdullah Öcalan’ın idamı konusunda pazarlık yapılıyordu, bugün Usame Bin Ladin için ölüsünü getirene 15 milyon dolar ödül verileceği açıklanıyor. 
     
     Dört koşul 
     Bugün topraklarında insan avı başlatan Almanya, dün PKK ile görüşüp pazarlık yapıyor, topraklarında üstlenmesine, para toplanmasına ses çıkarmıyordu. Bütün irtica örgütleri orada besleniyordu. Almanya ve Türkiye dost ve müttefikti. NATO’nun 5. maddesi o zaman da vardı. 
     Dün Türkiye’ye silah satarken Trakya’da, Güney ve Doğu Anadolu’da kullanmama şartı getiriliyordu. Bugün Afganistan’da Amerika’nın neresi ve Usame’nin kim olduğunu bilmeyen milyonlarca insana atom bombasıyla yanıt vermek tartışılıyor. 
     "Terör" her şiddet hareketine ad olur mu "Barış zamanında siyasal amaçla adam öldürmenin haklılığı" olabilir mi Haklılığı noktasında değil ama bunun için uluslararası literatür dört koşul bulunması gerektiğini söylüyor 
     1 Çok ağır bir baskı ve haksızlığa karşılık vermek, örneğin yabancı bir gücün işgaline ve uyguladığı teröre direnç göstermek amacıyla, 
     2 Yapılan haksızlığı düzeltmek ve baskıyı önlemek için hiçbir yasal ve şiddet dışı çare kalmadığı hususunda şüphe kalmamışsa, 
     3 Siyasal amaçlı öldürme, o sırada yaşanmakta olan büyük haksızlık ve zulümden daha fazla acı vermeyecek ise, 
     4 Siyasal cinayetin baskı ve zulmü sona erdireceği konusunda görüş birliği varsa veya mevcut baskıyı çok daha fazla artırmaması olası ise." 
     Türkiye’de bunlardan hangisi geçerliydi de Amerika ve AB’nin desteğiyle 30 bin insan, 20 yıl 150 milyar dolar heba oldu 
     Amerika’nın önemli başkanlarından Ronald Reagan, Afganistan’ın Rusya tarafından işgali sırasında ateşli özgürlük konuşmaları yapıp, "Her ulusun kendi kaderini tayin hakkı olmalıdır. Bunun için kavga veriyoruz" deyip, Usame ve adamlarını Pakistan’da eğitime alırken, bugünü mü kastediyordu acaba Terör avucuna alanı yakan bir ateştir. 
     
     Terörün amacı 
     Terörün amacı korkutmak, yıldırmak, sindirmektir tehdit de terör yöntemlerinden biridir. Teröristin beklentisi, öngördüğü sonuç psikolojik ağırlıklıdır. Terörün amacı ile terör kurbanları arasında bağlantı bulunması şart değildir. Terör, maksatlı, planlı, sistematik, örgütlü bir eylemdir terör, stratejisi ve taktikleri olan bir mücadele yöntemidir. Terör olağandışı bir eylemdir kabul edilmiş kurallara, yasalara ve ahlaka aykırıdır insancıl düşüncelerden kopuktur teröristler eylemleri sonucunda genellikle bazı istemlerde bulunurlar ve şantaj yaparlar terörün zorlama, gasp, baş eğdirme nitelikleri ağır basar terörün amacı, kendi reklamını, propagandasını yapmaktır. 
     Terör grupları gizli ve örtülü yeraltı örgütleridir. Teröristler genellikle kendi adlarını değil kod ad kullanırlar. Terör eylemi semboliktir ve başkalarına yönelik bir mesaj taşır, terör keyfidir, gayri şahsidir, gelişigüzel niteliği ağır basar eylemlerin tekrarlanması, bir seri halinde sürmesi ve bir şiddet kampanyası niteliğini kazanması istenir. Terör, kurbanları açısından fark gözetmez kurbanlarının çoğunluğu, siviller, savaşa katılmayanlar direnişçi olmayanlar, tarafsız kalanlar, teröristin öncelikleriyle ilgisi bulunmayanlar, masum insanlardır terör, siyasal amaçla adam öldürmedir. Nereden gelirse gelsin, kime karşı olursa olsun karşı çıkılmalıdır. 
     Terör bir suçtur. 
     Tıpkı iki yüzlülük ve çifte standart gibi. 

</TEXT>
</DOC>
