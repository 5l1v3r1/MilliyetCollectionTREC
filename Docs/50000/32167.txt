<DOC>
<DOCNO> 32167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sondun08.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırgızistan'da Rusça yeniden resmi dil olacak 
</HEADLINE>
<TEXT>

     Kırgızistan Cumhurbaşkanı Askar Akayev, Rusça'nın ülkede yeniden resmi dil olacağını açıkladı. 
     Cumhurbaşkanı Akayev, Rusça'ya yeniden resmi dil statüsü verilmesine ilişkin önerinin kendisi tarafından sunulduğunu açıklarken, Meclis'in sonbaharda anayasada konuyla ilgili değişiklikler yapacağını belirtti. 
     Yapılacak değişiklikle anayasaya, Rusça'nın da ülkenin resmi dili olduğu yazılacak. Akayev'in devlet televizyonunda yaptığı açıklamaya göre, anayasada bu değişiklik, ülkedeki Slav kökenlilerin göçünü önlemek amacıyla yapılacak. Kırgızistan'da halen Kırgız Türkçesi, hem devlet dili, hem de resmi dil statüsüne sahip bulunuyor. Anayasadaki değişiklik, Kırgız Türkçesi'nin devlet dili olma özelliğini etkilemezken, uygulamada Rusça'nın ülke genelinde yeniden ağırlıklı olarak kullanılmasına yol açacak. 







</TEXT>
</DOC>
