<DOC>
<DOCNO> 21124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/yazar/akyol.html </URL>
<DATE> 2001/05/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
14 Mayıs 
</HEADLINE>
<TEXT>

     TARİHİMİZDE halkın serbest iradesiyle ilk iktidar değişimi, 14 Mayıs 1950'de gerçekleşti. Bugün 51. yıldönümü... 
     Tek Parti devrinin "parti devleti" ve "şeflik" rejimini benimsiyorsanız, 14 Mayıs "bir karşı devrim"dir. Demokrasiyi savunuyorsanız, Menderes'in deyimiyle, "demokrasi inkılabı"dır. 
     Bugün konum, DP'nin iktisat bakanlarından rahmetli Prof. Rıfkı Salim Burçak'ın "10 Yılın Anıları" adlı 780 sayfalık eseridir. Ankara 1998 
     14 Mayıs'taki siyasi felsefe değişimi çok önemlidir 
     İlk hükümet programında Menderes, Tek Parti rejimini "memleketin tabii gelişme seyrini hatalı ve sakat politikalarla engelleyen... müdahaleci, kapitalist, bürokratik ve inhisarcı bir devlet tipi" olarak niteler. 
     Toplumun devlet tarafından yukarıdan aşağıya bir kalıba dökülmesi yerine, "tabii gelişme" fikrini benimsemektedir. Öte yandan Menderes, Jakobenizmin, geçmişin kadro ve kültürüyle tasfiyesi anlamına gelen "Eski Rejim" İttihatçıların dilinde 'devri sabık' anlayışını reddeder, Tek Parti devrine karşı "devri sabık yaratmak gibi uğursuz eğilimlerin kesinlikle önleneceğini" belirtir. Sf. 51 - 52 
     
     DEMOKRAT Parti'nin önceliği, Menderes'in sözleriyle, "yoksul bir halde bırakılmış bir millet, susuz, yolsuz, mektepsiz, ışıksız, her türlü iktisadi cihazlanma eserinden mahrum bir memleketi" hızla kalkındırmaktır. 
     Prof. Burçak 1950 - 60 arasındaki ekonomik atılımın bir dökümünü vermektedir. Sf.759 - 766 
     1950'de kamu sağlık kurumlarında 11.637 yatak vardır, on yılda 42.814'e yükselmiştir. 
     İlkokul sayısı 12.511'den 22.011'e, öğretmen sayısı 34.844'ten 53.114'e, lise sayısı 59'dan 138'e çıkmıştır. Atatürk, Ege, ODTÜ, Karadeniz Teknik üniversiteleri açılmıştır. 
     Tahıl üretimi 7 milyon 769 bin tondan 14 milyon 250 bin tona çıkmıştır. 
     İçme suyu bulunan köy sayısı 8.809'dan 33.554'e yükselmiştir. 
     Elektrik üretimi 337 milyon kilovat saatten 2 milyar 550 milyona çıkmıştır. 
     Çimento tüketimi kişi başına 19 kilodan 61 kiloya ulaşmıştır. 
     Yaz - kış geçit veren yolların toplam uzunluğu 17 bin 465 km.den 40 bin 800 kilometreye çıkmıştır... 
     
     HER iktidar gibi DP'nin de önemli hataları oldu. Tevfik Çavdar'ın "Türkiye'nin Demokrasi Tarihi"nde belirttiği gibi, CHP'nin yıkıcı muhalefeti DP'yi baskı politikasına itmiştir. 
     Menderes, CHP'nin bir gün ihtilal yaptıracağı düşüncesiyle tedirgin bir siyaset izlemiştir, havayı yumuşatmak için birkaç defa istifa girişiminde bulunduysa da Bayar engellemiştir maalesef. Sf.776 - 778 
     Menderes'in kurdurduğu "Tahkikat Komisyonu" vasıtasıyla CHP'yi kapatarak diktatörlük ilan edeceği iddiaları gerçek dışıdır. 1960 Şubat'ında seçmen kütüklerinin hakim denetiminde yenilenmesi için Meclis'e yasa tasarısı sevk edildiği gibi, Menderes de mayıstaki konuşmalarında Tahkikat Komisyonu'nun görevinin bittiğini, seçimlere gidileceğini açıklamıştı. Sf. 776 
     27 Mayıs darbecilerinin "Menderes Kars ve Ardahan'ı Ruslara satıyordu" iddiası, nasıl yıkıcı propaganda yapıldığının göstergesidir. Sf.781 
     Darbe belası olmasaydı 1960 sonbaharındaki seçimlerde iktidar "memleketin tabii gelişme seyri içinde" değişir, demokrasimiz bugün daha güçlü ve olgunlaşmış olurdu. 
     
     







14 Mayıs 


Seçemezsiniz anneleri 


Nihavent konak ve vivace yükseliş 


Nükleer yarış yeniden başlamasın... 


Küreselleşmenin dayanılmaz ağırlığı 


Para ve düdük 


YÖK ve Sezer 


"Küçük Gerçek"ler 


Ulusal onurumuzu nasıl koruruz 


Ben bir vatan haini’ oldum 


</TEXT>
</DOC>
