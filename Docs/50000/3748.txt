<DOC>
<DOCNO> 3748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur12.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'ten Sezer'e FP yanıtı "Değişiklikten yararlanır" 
</HEADLINE>
<TEXT>

     Adalet Bakanı Hikmet Sami Türk, Cumhurbaşkanı Ahmet Necdet Sezer'in, Anayasa'nın 69. maddesi değiştirilse bile, bunun FP'nin kapatma davasını etkilemeyeceği ve davanın açıldığı tarihteki hükümlerin geçerli olacağı yönündeki yorumunun doğru olmadığını söyledi. 
     Türk, TBMM'de gazetecilerin, Sezer'in yorumuna katılıp katılmadığı soruları üzerine, ceza hukukunda genel bir ilke olduğunu, bir konuda zaman içinde iki kanun çıkmışsa, bunlardan, "sanığın lehine olanının" uygulandığını dile getirdi. Türk, 69. maddede yapılacak değişiklikle, kapatılması istenen partinin lehine düzenlemeler getirildiğini, FP'nin de ceza hukukunun bu ilkesinden yararlanmasının doğal olduğunu söyledi. 
     Türk, Anayasa Mahkemesi'nin kapatma ve Hazine yardımının kesilmesi cezası vermesi için 3'te 2 çoğunluk aranması hükmünü de ağır bulduğunu vurgulayarak şöyle konuştu 
     "5'te 3 çoğunluğu 'orta yol' olarak önerdim. Böylece bir oy farkla ceza verilmesi önlenebilecek. Bu durumda kapatma için yedi üyenin oyu aranacak. 69. maddede yapılmak istenen değişikliğin FP ile doğrudan ilgisi yok, bu ileriye dönük bir düzenlemedir. Aksi halde panik içinde düzenleme yapılmış olur. Panik mevzuatının da yararı olmaz." 
     Türk, siyasi partilerin demokrasinin vazgeçilmez unsuru olduğunu, ancak devletin ülkesi ve milletiyle bölünmez bütünlüğüne aykırı faaliyetlerin de engellenmesi gerektiğini ifade ederken, Anayasa Mahkemesi'nin değişikliği kendilerine karşı güvensizlik olarak algılamasının doğru olmadığına dikkat çekti. Türk, "Bu Yüksek Mahkeme'ye güvensizlik değil. Bir taraftan 'partiler siyasi hayatın vazgeçilmez unsurlarıdır' diyeceksiniz, bir taraftan kapatmanın yollarını açacaksınız. Bunlar birbiriyle bağdaşır yaklaşımlar değil. Partilerin güvende çalışmalarına olanak sağlanması gerekir" diye konuştu. 
     Bu arada, TBMM Adalet Komisyonu önünde gazetecilerin Türk'e soru sorduğunu gören FP İstanbul Milletvekili Nazlı Ilıcak da, bir süre sonra, "Sayın Bakan, ben de gazeteci olarak bir soru sormak istiyorum" diyerek Türk'ün yanına geldi. Ilıcak, salt çoğunluk konusunda belirsizlikler olduğunu, Anayasa'da bu konuya açıklık getirilip getirilmeyeceğini sordu. Türk de Meclis içtüzüğündeki uygulamalardan örnekler vererek, tekli rakamlarda yaşanan sorunun 5'te 3 çoğunluk ifadesiyle çözülebileceği yanıtını verdi. Türk daha sonra Ilıcak'a, "Hem milletvekili hem gazetecisiniz" derken, Ilıcak da, "Ne yapalım gazeteciliği bırakamıyoruz" dedi. 




</TEXT>
</DOC>
