<DOC>
<DOCNO> 46360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sonspo01.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom, taraftarı ile birlikte felekten bir gece çaldı 
</HEADLINE>
<TEXT>

     Galatasaraylı taraftarların oluşturduğu 'Ultraslan Grubu' tarafından düzenlenen gecede, sarı-kırmızılı yöneticiler, futbolcular ve teknik heyet, taraftarlarla buluştu. 
     Levent'teki Galatasaraylılar Derneği'ndeki gecede, Galatasaray Kulübü Başkanı Mehmet Cansun, yöneticiler, teknik direktör Mircea Lucescu, futbolculardan Bülent Korkmaz, Bülent Akın, Emre, Vedat, Erhan, Ümit, Sergen, Floerquin ve Vittoria, sarı-kırmızılı taraftarlarla biraraya geldi. 
     Taraftarlar, gecede, sarı-kırmızılı futbolcular, Başkan Cansun ve teknik direktör Lucescu'ya büyük ilgi gösterip bol bol imza alırken, fotoğraf çektirmeyi de ihmal etmediler. Bir taraftarın verdiği sarı-kırmızılı kaşkolu boynuna takan Lucescu, eşiyle birlikte geldiği gecede sempatik hareketleriyle dikkat çekti. 
     Bu arada, Başkan Mehmet Cansun, konuşmak için çıktığı kürsüde mikrofonu eline alırken, taraftarların yaptığı tezahüratlara da eşlik etti. 
     Cansun, yaptığı konuşmada, ''Bizler de bu tribünlerden çıktık. 
     Farklı yerlerde otursak da kalbimiz hep sizler gibi çarpıyor. Umarım bundan sonra daha sık birlikte oluruz. Türkiye'de ve Avrupa'da kutlanacak daha çok şeyimiz olur'' dedi. 
     Cansun, ''Bu taraftarların babaları, ağabeyleri benim tribünden arkadaşlarımdır. Taraftarımız son yıllarda değişti. En büyük değişiklik taraftar sayımızda oldu. Artık Avrupa'da deplasmanlarda bile 20-30 bin kişi topluyoruz'' diye konuştu. 
     Daha sonra Ultraslan Grubu başkanı Suat Ateşdağlı, Mehmet Cansun'a bir plaket verdi. Başkan Cansun da Suat Ateşdağlı'nın elini sıkarak havaya kaldırdı. Bu sırada taraftarlar, Galatasaray lehine tezahürat yaparak, ''Gerçekleri tarih yazar, tarihi de Galatasaray yazar'', ''4 yıl üst üste şampiyon olduk, Avrupa'da kupa aldık'' diye bağırdılar. 
     






</TEXT>
</DOC>
