<DOC>
<DOCNO> 17308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/guncel/gun02.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Benim oğlum da işini bilir 
</HEADLINE>
<TEXT>

Ahmet Özal, Dinç Bilgin’den alacağını tahsil edemeyince Kanal 6’yı Cem Uzan’a devretti. RTÜK yetkilileri canlı yayında Kanal 6’yı bastı 
     GÜNTAN MAVİGÖZLÜ 

     KANAL 6 televizyonu, 5 gün önce isim hakkı ve frekansını Ahmet Özal’dan satın alan Uzan grubunun şikayeti üzerine RTÜK tarafından kapatıldı. Yayın, dün 13.00’te Zeynep Kasımlıoğlu’nun, "Hayatın seyrüseferinde bir Kanal 6 limanındayız. Bu bir veda değil elvedadır" sözleriyle son buldu. 
     UZAN grubunun avukatları ve polis nezaretinde Zincirlikuyu’daki binaya gelen RTÜK İstanbul Bölge Temsilciliği yetkilileri kapatma kararını uyguladı. Yaklaşık 150 çalışan RTÜK yetkililerini alkışlarla protesto ederken, kanalın Haber dairesi Müdürü Mahmut Övür şunları söyledi 
     "AYNI anda aynı logo ve isimle iki televizyon kanalının yayın yapması bir ilk. Kanal 6’nın frekansını başka bir grubun alması nedeniyle RTÜK’ün kapatma yetkisi var, ancak bu kararı mahkemenin vermesini isterdim" dedi. 
     
     Eski düşmanlar, yeniden dost oldu 
     İsim ve frekans hakkı Malatya bağımsız milletvekili Ahmet Özal’a ait olan Kanal 6 televizyonu, dokuz ay önce Bilgin Grubu ile Ülke TV’ye kiralanmıştı. Ancak kira şartnamesindeki alacaklarını tahsil edemeyen Özal, hakkını bir dönem Star TV’yi birlikte kurduğu ancak sonra kavga ederek ayrıldığı Cem Uzan’a devretti. 
     
     Canlı yayında hüzünlü veda 
     Televizyonun son bülteni sunan spiker Zeynep Kasımlıoğlu, "O an tüm arkadaşlarım için konuştum. Ne dediğimi bile hatırlamıyorum" diye konuştu. 
     


 GÜNCEL 














</TEXT>
</DOC>
