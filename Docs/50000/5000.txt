<DOC>
<DOCNO> 5000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko16.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Cen Ajans'a devletin ödediği paraları açıkladı 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, Başbakanlık Tanıtma Fonu ve 4 ayrı bakanlığın tanıtım karşılığı olarak, Cen Ajans Grey Reklamcılık Şirketine ödeme yaptığını açıkladı. 
     Bahçeli, FP Samsun Milletvekili Musa Uzunkaya'nın konuya ilişkin sorularını cevaplandırdı. Bahçeli'nin Uzunkaya'ya verdiği cevaba göre,Özelleştirmeden Sorumlu Devlet Bakanlığı tarafından, ''Özelleştirme Tanıtım Kampanyasını'' yürüttüğü için bu şirkete 1994-1995 yıllarında toplam 25.6 milyar lira komisyon ödendi. 
     Dışişleri Bakanlığı da terör örgütü elebaşı Abdullah Öcalan'ın tutuklanmasından sonra PKK'nın Türk turizmini baltalamaya yönelik kampanyasını bertaraf etmek için, boğazlardan petrol taşımacılığının tehlikelerine dikkat çekilmesini sağlamak için ve Yunanistan'ın Batı Trakya'daki soydaşlara yaptığı muamelenin dünya kamuoyunun dikkatini getirilmesi amacıyla yayınlattığı ilanlar karşılığında Cen Ajans Grey'e Mart-Nisan ve Mayıs 1999'da ödemelerde bulundu. Ancak, bu ödemelerin miktarına ilişkin bir rakam verilmedi. 
     Cen Ajans Grey'e 1998'de, Basın Yayın ve Enformasyon Genel Müdürlüğü'nün koordinasyonunda yürütülen uluslararası toplantılar için 5.6 milyar lira ödendi. 
     Turizm Bakanlığı da Türkiye'deki Cen Ajans Grey firmasına herhangi bir ödeme yapılmadığını, ancak Rusya ve Bağımsız Devletler Topluluğu'nda 1997 yılındaki reklam kampanyalarının Grey Moskova Reklam Ajansı tarafından gerçekleştirildiğini ve bu çerçevede Moskova Tanıtma Müşavirliği'nce ''Grey Düseldorf Gmbh and Co Ka'' firmasına, 2 milyon 36 bin 911 dolar 220.8 Milyar lira ödendiğini bildirdi. 
     Bahçeli'nin cevabında, Başbakanlık Tanıtma Fonu Kurulu Başkanlığı'nın yazısına da yer verildi. Buna göre, Fon'dan şirkete ''Avrupa Ekonomik Tanıtım Basın Kampanyası Projesi'' için 1995'de Başbakanın onayı ile 1 milyon 409 bin 798 dolar ödendi. ''Kuzey Amerika ve Avrupa'da Dış Tanıtım Basın Kampanyası Projesi'' için yine Başbakanın onayı ile 1995 tarihinde 2 milyon 2 bin 518 dolar ödenmesinin kabul edildiği belirtilirken, bu projeyi yürüten ''T 5 Reklam Hizmetleri Limitet şirketi''nin Cen Ajans Grey reklamcılık olduğu bildirildi. Devlet Bakanı ve Başbakan Yardımcısı Bahçeli'nin Musa Uzunkaya'ya verdiği yanıtta, konuya ilişkin olarak Maliye Bakanlığı'ndan bir cevap alınamadığı bildirilirken, ödeme yapan bakanlık ve kurumların anılan şirkete yapılan ödemeler konusunda, verdikleri cevaplarda, ödemelere ilişkin usulsüzlük ve başlatılan inceleme olduğuna dair bilgi bulunmadığı da kaydedildi. 




</TEXT>
</DOC>
