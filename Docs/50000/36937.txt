<DOC>
<DOCNO> 36937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/dunya/dun01.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak'a 2. kapı açılamaz 
</HEADLINE>
<TEXT>

     BARÇIN YİNANÇ Ankara 

     Türkiye ile Irak arasında ikinci bir sınır kapısının açılmasına yönelik planlar Washington ve Londra'da kaygı uyandırdı. Washington, Türkiye nezdinde girişimde bulunarak, ikinci kapı planlarından rahatsız olduğunu resmen iletirken, Londra da Ankara'ya yeni bir ticaret kapısının açılmasının Birleşmiş Milletler'in BM 661 nolu Yaptırımlar Komitesi'nin onayını gerektirdiğini bildirdi. 
     Türkiye ile Irak'ın aldıkları karara karşın, Türk - Irak sınırındaki tek kapı olan Habur'un yanı sıra, ikinci bir sınır kapısının açılmasının bazı güçlüklerle karşılaşacağına dair işaretler gelmeye başladı. Türkiye'nin Habur'daki yığılmaları azaltmak amacıyla açmak istediği ikinci sınır kapısı, Kuzey Irak'taki güç dengelerine yönelik yansımaları açısından da önem taşıyor. Türkiye ile Irak arasında doğrudan bir ticaret yolunun açılması, Habur'u kontrol eden Kürdistan Demokratik Partisi'nin KDP gelirlerinin azalması anlamına geleceği gibi Körfez Krizi'nden sonra 36. paralelin gerisine çekilen Irak resmi makamlarının ilk kez bölgede varlık göstermesine yol açacak. 
     İkinci kapının açılacağı nokta ile Irak'ın fiili hakimiyetinin bulunduğu bölge arasında 8 km'lik bir bölüm bulunuyor. Halen KDP kontrolü altında bulunan 8 km'lik koridorun Irak merkezi güçlerinin denetimi altına geçmesi yönünde, iki tarafın anlaşamaması durumunda, peşmergelerle Saddam'ın güçleri arasında gerginlik çıkması ihtimali bulunuyor. KDP kaynakları, ikinci kapı fikrine karşı olduklarını saklamıyorlar. 
     



 DÜNYA 











</TEXT>
</DOC>
