<DOC>
<DOCNO> 35756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sontur15.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunalıma giren üniversiteli köprüden aşağıya atladı 
</HEADLINE>
<TEXT>

     Bunalıma giren genç bir öğrenci, Boğaziçi Köprüsü'nden atlayarak yaşamına son verdi. 
     Avrupa yakasından bindiği taksinin şoförüne Üsküdar'a gitmek istediğini söyleyen Gürkan Tatlıağaç 24 , Boğaziçi Köprüsü üzerine geldiğinde, sürücüden durmasını istedi. 
     Taksicinin durması üzerine araçtan inen Tatlıağaç, hızla korkuluklara doğru koşmaya başladı. Durumu fark eden köprü üzerinde görevli koruma polisleri de gencin yanına geldi. 
     Köprü korkuluklarına çıkan Gürkan Tatlıağaç, aşağı atlayacağını söyledi. Bunun üzerine, görevli polisler, bir süre Tatlıağaç'ı ikna etmek için uğraş verdi. 
     Yaklaşık 5 dakika süren ikna çabaları sırasında, kendisine, ''İntihar etme, bir sorunun varsa yardımcı olalım'' önerisinde bulunan polislere, ''Hayır, hiçbir derdim yok'' yanıtını veren Tatlıağaç, daha sonra 64 metre yükseklikten denize atladı. 
     Suya düştükten sonra kulaç attığı görülen Gürkan Tatlıağaç'ı kurtarmak için olay yerine gelen Deniz Polisi'ne ait bir tekne, genci halat yardımıyla denizden çıkarmak istedi. 
     Polisin bütün çabalarına rağmen, Gürkan Tatlığaç bir süre sonra suya gömülerek, gözden kayboldu. 
     Yetkililer, üniversite öğrencisi olduğu belirlenen Tatlıağaç'ın köprü üzerinde bıraktığı çantasında yapılan aramada herhangi bir intihar notuna rastlanmadığını kaydettiler. 
     
     







</TEXT>
</DOC>
