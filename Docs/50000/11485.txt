<DOC>
<DOCNO> 11485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sondun01.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Avrupa'dan uçakla gelen yolcuları dezenfekte ediyor.. 
</HEADLINE>
<TEXT>

     Şap hastalığının yayılmasını önlemek amacıyla Avrupa ülkelerinden et alımını yasaklayan ABD, şimdi de Avrupa'dan hava yoluyla gelen yolcuları dezenfekte etmeye başladı. 
     İlk olarak Washington'daki Dulles Havalimanı'nda başlatılan uygulamada, Avrupa ülkelerinden gelen yolcuların ayakkabı ve bagajları dezenfekte edilirken, kendilerine, ''ABD'ye ulaşmadan önce Avrupa'da hayvan çiftliklerinde bulunup bulunmadıkları'' soruluyor. 
     Bu soruya ''Evet'' yanıtını veren yolcuların üzerlerindeki giysiler de dezenfekte ediliyor. 
     Bu arada, ABD'ye gelen yolculara uygulanan yiyecek getirme yasağının daha sıkı şekilde uygulanmaya başladığı görüldü. Gümrüklerdeki kontrollere ve dezenfekte edilmeye karşı çıkan yolcular ve soruları yanlış yanıtlayanlara bin dolar ceza verileceği açıklandı. Yeni uygulama yüzünden havalimanlarındaki pasaport ve gümrük noktalarında olağanüstü uzun kuyruklar oluştu. 
     ABD'de 1929 yılından bu yana görülmeyen ve kolayca bulaştığı bilinen şap hastalığının ülkeye girmemesi için Washington yönetimi çok sıkı önlemler alacağını duyurmuştu. 




</TEXT>
</DOC>
