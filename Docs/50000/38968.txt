<DOC>
<DOCNO> 38968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo22.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş farklı galip 4-0 
</HEADLINE>
<TEXT>

     Beşiktaş ligdeki üçüncü maçında İnönü Stadı'nda Diyarbakırspor'u farklı mağlup etti 4-0 
     İnönü Stadı'ndaki maça taraftarlar büyük ilgi gösterdi. Beşiktaş yönetiminin 2 bin bilet ayırması nedeniyle binlerce Diyarbakırsporlu taraftar içeri giremeyerek stad kapısında kaldı. 
     Beşiktaş kalecisi Peter Kjaer maçtan önce ısınma hareketleri sırasında sakatlanınca Beşiktaş kalesine Fevzi geçti. 
     Büyük taraftar desteğiyle maça başlayan siyah-beyazlılar dördüncü dakikasında İbrahim'in ayağından ilk golü buldu. 
     Ancak ilerleyen dakikalarda Beşiktaş, kalabalık Diyarbakırspor defansı önünde etkili olamadı. Beşiktaş'ta ileri ikilide oynayan Norveçli Stavrum kötü oyunuyla takımının hücum gücünün zayıflamasına yolaçtı. 
     Beşiktaş ikinci yarıya Stavrum'un yerine Sertan'ı oyuna alarak başladı. Ancak bu yarıda da ilk yarıdaki görüntü değişmedi ve Beşiktaş topa daha fazla hakim olan ancak etkili olamayan bir görüntü sergiledi. 
     Maçan 68. dakikasında Beşiktaş Sertan'ın ayağından ikinci golünü buldu. Orta sahadan aldığı topu yaklaşık 20 metre süren Sertan kalecinin altından ağları gördü. 
     Maçın uzatma dakikalarında Diyarbakırspor'un oyundan düşmesinden yararlanan ve takımının en iyisi olarak öne çıkan İlhan peşpeşe attığı iki golle gecenin skoru belirledi 4-0 
     Maçın 90 dakikası tamamlandığında Beşiktaş'ta hatasız oynayan kaleci Fevzi ile İlhan dışında akıllarda kalan isim olmadı. Brezilyalı Ronaldo Diyarbakırspor ataklarında ağır kalırken, Beşiktaş'ın bir başka yabancısı Alman Veit de etkisiz oyunu ile akıllarda soru işaretleri bıraktı. 
     

</TEXT>
</DOC>
