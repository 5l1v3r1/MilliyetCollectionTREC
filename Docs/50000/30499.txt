<DOC>
<DOCNO> 30499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/soneko15.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Merrill Lynch'e göre 2001'de en çok kazandıran borsa İMKB'ydi 
</HEADLINE>
<TEXT>

     Dünyanın önde gelen danışmanlık firmalarından Merrill Lynch, küresel düzeyde hisse senedi borsalarında, 2001 yılının ikinci çeyreğinde, ilk çeyreğine göre, en fazla İMKB borsasında yükselme yaşandığını bildirdi. 
     Merrill Lynch'ten yapılan açıklamada, 2001 yılının ikinci çeyreğinde küresel düzeyde borsaların performansı değerlendirildi. Açıklamada, İMKB'nin yüzde 39.7 artış ile küresel düzeyde önemli hisse senedi borsaları arasında, 2001 yılının ikinci çeyreğinde ilk çeyreğine göre, en fazla yükselen borsa olduğu kaydedildi. 2001 yılının ilk çeyreğinde küresel düzeyde borsalar arasında 33. sırada yer alan İMKB'de, 2000 yılında yüzde 38 oranında gerileme yaşanmıştı. 
     Açıklamada, Rusya borsasının yüzde 27.5, Meksika borsasının da yüzde 16.4 oranında yükseldiği belirtildi. Merrill Lynch International ve Merrill Lynch International Özel Müşteri Grubu Başkanı Winthrop H. Smith yaptığı açıklamada, ''Türkiye ve Meksika gibi ekonomilerini yeniden yapılandırmaya devam eden ülkelerin borsalarında büyük geri dönüşlere eğilimli'' dedi. Aynı dönemde, Tayvan borsasında yüzde 15.8'lik gerileme ile en büyük düşüşün yaşandığı ifade edilen açıklamada, Arjantin borsasının yüzde 9.4, Malezya borsasının da yüzde 8.4 oranında düştüğü kaydedildi. ABD borsasının önemli göstergelerinden biri olan Standard and Poors S and P Endeksi yüzde 5.5, Dow Jones Endeksi yüzde 6.3 ve teknoloji endeksi Nasdaq ise yüzde 17 kazanım elde etti. Merrill Lynch Piyasa Analiz Genel Müdürü Don Kaperatanaki de yaptığı açıklamada, 2001 yılının ikinci çeyreğinde 38 önemli borsadan 28'in de olumlu dönüşler yaşandığını söyledi. 
     
     







</TEXT>
</DOC>
