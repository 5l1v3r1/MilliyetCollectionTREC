<DOC>
<DOCNO> 40691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/dunya/dun02.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mültecileri denize attılar 
</HEADLINE>
<TEXT>

     YORGO KIRBAKİ Atina 

     Yunanistan’a 350 Afgan ve Kuzey Iraklı Kürt kaçak göçmen götüren insan kaçakçıları yeni bir trajediye yol açtı. Atina’ya 80 km uzaklıktaki Eğriboz Adası sakinleri sahilde 5 cesetle karşılaşırken, insan kaçakçılarının kaçakları açık denizde kaderlerine terk ederek kaçtıkları ve trajedinin bu nedenle meydana geldiği belirtildi. Yüzerek karaya çıkmak isteyen kaçaklardan daha fazlasının boğulmuş olmasından korkuluyor. Sahile vuran cesetlerin gemide havasızlıktan ölen ve mürettebat tarafından denize atılan kaçaklar olduğu da ileri sürüldü. 
     Mentudi köyü sakinleri cesetleri görünce derhal sahil muhafaza birimlerini haberdar etti. Savaş gemileri ve helikopterlerle yapılan arama ve kurtarma operasyonunda 180 kaçak göçmen bulundu. Kayıp 170 göçmenin sahile çıktıktan sonra kaçmış oldukları sanılıyor. 
     



 DÜNYA 











</TEXT>
</DOC>
