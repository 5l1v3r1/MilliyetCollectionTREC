<DOC>
<DOCNO> 27042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/soneko16.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB yeni başkanını seçiyor.. 
</HEADLINE>
<TEXT>

     Türkiye Odalar ve Borsalar Birliği TOBB Başkanvekili Rıfat Hisarcıklıoğlu, Odalar Birliği Yönetim Kurulu'nu, başkan seçimini gerçekleştirmesi amacıyla yarın için toplantıya çağırdığını bildirdi. 
     Hisarcıklıoğlu, TOBB yönetim Kurulu üyelerinin yarın saat 13.00'de Birlik Merkez'inde biraraya geleceğini vurgularken, gündemlerinde TOBB yönetim kurulu başkanının seçimi bulunduğunu kaydetti. Odalar Birliği başkanlığına, Başkanvekillerinden birinin seçilmesi halinde, bu başkanvekilinin yerine yenisinin seçiminin de yapılacağını ifade eden Hisarcıklıoğlu, daha sonra gündemdeki diğer konuların ele alınacağını bildirdi. 
     Hisarcıklıoğlu, TOBB yönetim kurulu üyesi ve İzmir Ticaret Borsası Başkanı İTB Hasan Özmen'in, ''Odalar Birliği delegelerinin 5'de birinin talebi ile seçimli genel kurulun yapılabileceğine'' ilişkin açıklamasını da değerlendirirken, bunun mümkün olmadığını kaydetti. 
     Hisarcıklıoğlu, ''böyle birşey, bizim kanun ve yönetmeliğimizde yok. Zaten 5590 sayılı TOBB kanunu şu anda uygulamada yok. Eski kanununumda da seçim ile ilgili bir madde yoktu. Kanunumuzun TBMM'den çıkması için Sayın Sanayi Bakanı ile görüştük. Bu konu da son aşamaya geldi. TOBB'un 5590 sayılı kanunu TBMM'den çıktıktan sonra seçime gideceğiz'' dedi. ''Çıkmasını beklediğiniz yeni Kanununuzda, yönetim kurulunun, konseyler yerine delgeler tarafından seçilmesi öngörülüyor. Bu durumda seçim delegeler bazında mı gerçekleştirilecek'' şeklindeki soruya Hisarcıklıoğlu, ''evet'' yanıtını verdi. Hisarcıklıoğlu, bir diğer soru üzerine, TOBB Konsey Başkanlarının seçimli genel kurul kararı almaları halinde, bu kararın bağlayıcı olamayacağını, bunun yalnızca istişari nitelik taşıyacağını kaydetti. 







</TEXT>
</DOC>
