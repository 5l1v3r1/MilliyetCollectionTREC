<DOC>
<DOCNO> 41630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sontur15.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Genel Müdür Yardımcısı görevinden alındı 
</HEADLINE>
<TEXT>

     Türkiye Elektrik Dağıtım A.Ş. TEDAŞ Genel Müdür Vekili Oğuz Güren, Enerji ve Tabii Kaynaklar Bakanı Zeki Çakan tarafından görevinden alındı. 
     Enerji ve Tabii Kaynaklar Bakanı Zeki Çakan, Ankara Devlet Güvenlik Mahkemesi Cumhuriyet Başsavcılığı'nca Başkent Elektrik Dağıtım A.Ş. Genel Müdürlüğü'nde bazı görevlilerin gözaltına alınmasına ilişkin yazılı açıklama yaptı. 
     Bakan Çakan, Ankara Devlet Güvenlik Mahkemesi Cumhuriyet Başsavcılığı'nca Başkent Elektrik Dağıtım A.Ş. Genel Müdürlüğü'nde 7 Eylül 2001 günü yapılan ve bazı kurum görevlilerinin gözaltına alınması ile devam eden operasyona temel teşkil eden konular hakkında esas itibariyle, ana teşekkül TEDAŞ Genel Müdürlüğü'ne yapılan ihbarlar üzerine TEDAŞ Teftiş Kurulu'nca 12 Şubat 2001 tarihinde soruşturma başlatıldığını hatırlattı. 
     Yürütülen soruşturmaların, 20 Haziran 2001 tarihinde tamamlandığını ifade eden Bakan Çakan, ''müfettişlerce düzenlenen 20 Haziran 2001 tarihli raporda, sorumluluğu belirlenen personelle ilgili olarak görevden ihraç, Türk Ceza Kanunu'nun 209., 240. ve 508. maddeleri uyarınca Cumhuriyet Başsavcılığı'na suç duyurusunda bulunulması ve tespit edilen kurum zararı üzerinden alacak davası açılması ile çeşitli disiplin cezaları önerilmiştir'' dedi. Belirtilen operasyonun başlatılmasıyla söz konusu soruşturma raporunun, 9 Temmuz 2001 tarihinde Ankara Devlet Güvenlik Mahkemesi Cumhuriyet Savcılığı'nca talep edilmesi üzerine, 11 Temmuz 2001 tarihinde Genel Müdür Vekili'nce onaylanarak aynı gün anılan savcılığa gönderildiğine işaret eden Bakan Çakan, açıklamasında şöyle dedi 
     'Ancak raporda yer alan ve Genel Müdür makamınca da onaylanan görevden ihraç, Cumhuriyet Savcılığı'na suç duyurusunda bulunulması, çeşitli disiplin cezalarının tecziyesi ve görevden alma yönündeki diğer idari işlemlerin yerine getirilmesi hususunda hiç bir girişimde bulunulmayıp, DGM operasyonunun başlatıldığı 7 Eylül 2001 tarihine kadar yaklaşık 2 ay, raporun gereklerinin yerine getirilmeyerek beklendiğine muttali olunmuştur.'' 
     Bakan Çakan, bunun üzerine, soruşturma raporunun gereklerini zamanında ve eksiksiz yerine getirmediği anlaşılan TEDAŞ Teftiş Kurulu Başkanı'nın, 10 Eylül 2001 günü saat 23.30 itibariyle Genel Müdür Vekili Oğuz Güren'in başkanlığında toplanan TEDAŞ Yönetim Kurulu'nca görevden alındığını vurgularken, ''daha sonra TEDAŞ Genel Müdür Vekili Oğuz Güren de, 11 Eylül 2001 günü saat 01.00 itibariyle tarafımca görevinden alınmıştır'' dedi. Bakan Çakan, konuya ilişkin bakanlık Teftiş Kurulu başkanlığına verdiği talimat doğrultusunda başlatılan soruşturmanın da halen devam ettiğini, yolsuzluğu, usulsüzlüğü ve ihmali belirlenecek her kademeden görevliler hakkında, gerekli yasal işlemlerin süratle yapılacağını kaydetti. 







</TEXT>
</DOC>
