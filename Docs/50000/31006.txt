<DOC>
<DOCNO> 31006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sondun10.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette her 5 çocuktan birine sanal taciz... 
</HEADLINE>
<TEXT>

     ABD'de yapılan bir araştırma, internet kullanan her 5 çocuktan birinin sanal ortamda cinsel tacize uğradığını ortaya koydu. 
     Amerikan Tıp Derneği'nin araştırması, 6-19 yaş grubuna dahil 1501 internet kullanıcısıyla yapılan yüzyüze görüşmeye dayandırıldı. 
     Çocukların yüzde 19'u geçen bir yıl içinde arzu etmedikleri şekilde cinsel tacizle yüz yüze kaldıklarını söylediler. 
     Araştırmaya katılanların yüzde 75'i, hiç tanımadıkları kişilerden cinsel ilişki teklifleri aldıklarını, yüzde 25'i ise internette diyaloga girdikleri kişilerden gelen tacizler karşısında sinirlendiklerini ya da korktuklarını bildirdiler. 
     Bazı çocuklar da, internette tanıştıkları kişilerin kendileriyle telefonda ya da yüz yüze konuşmak için baskı yaptıklarını açıkladı. Tacize uğrayanların çoğunun kız çocuklar olduğu belirtildi. Araştırmacılar, internetteki chat odalarında tanımadıkları kişilerle diyaloga giren çocukların tehlike içinde olduklarına dikkat çekti. 
     Uzmanlar, tacizle karşı karşıya kalan çocukların derhal diyaloğu keserek, internet servisi sağlayan şirkete şikayetlerini bildirmeleri, ayrıca karşılaştıkları durumu anne ve babalarına ya da öğretmenlerine anlatmaları gerektiğini belirtiyor. 
     ABD'de Federal Soruşturma Bürosu FBI , internette genellikle chat odalarını gözleyerek, çocukların peşinde olan kötü niyetlileri yakalamaya çalışıyor. Bir FBI yetkilisi, şimdiye kadar birçok kötü niyetlinin taciz ettikleri çocuklarla buluşmaya giderken ya da FBI ajanları tarafından internet üzerinde kurulan tuzağa düşerek yakalandıklarını söyledi. 
     







</TEXT>
</DOC>
