<DOC>
<DOCNO> 42179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sonspo05.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'daki ilk günü nasıl geçti... Ümit'in ağzından... 
</HEADLINE>
<TEXT>

     İtalya Ligi takımlarından AC Milan'a transfer olan Galatasaraylı eski futbolcu Ümit Davala, yeni takımının Udinese ile yapacağı hafta sonundaki karşılaşmada forma giymeyi çok istediğini kaydetti. 
     Ümit Davala, internette kendisine ait ''www.umitdavala.com'' adlı sitesinde ''Rüyada gibiyim'' başlığını taşıyan yazısında, ''Ben gerek fizik olarak gerek moral olarak ilk maçıma hazırım. Udinese ile yapılacak lig maçında forma giymeyi çok isterim. Ama Fatih hocamın uygun görmesi durumunda. Çünkü onun bana hiçbir şekilde torpil yapmasını istemem'' diye görüşlerini bildirdi. 
     Milli futbolcu, İtalya'daki ilk 2 gününü şöyle değerlendirdi 
     ''İtalya maceram başladı. Oldukça hareketli ve zor 2 gün geride kaldı. Önümde yepyeni bir dönem var ve ben vargücümle çalışarak, Türk futbolcusunu İtalya'da en iyi şekilde temsil etmeye çalışacağım. Son derece heyecanlı olduğumu da söylemeliyim. Ne de olsa dünyanın en zor liglerinden birinde top koşturacağım. Yüküm ağır, ancak bunu kaldıracak gücü kendimde hissediyorum. Tek isteğim sizlerin duaları. Sizlerden gelecek manevi destekle orada ülkemi en iyi şekilde temsil edeceğim. Beni nasıl bir ortamın beklediğini bilmiyorum. İtalya'ya ilk ayak bastığım andan itibaren büyük bir ilgiyle karşılandım ve benden beklentilerin çok olduğunu hissettim. Ben de bunları karşılıksız bırakmamaya çalışacağım.'' 
     
     Sağlık kontrolü 
     Önceki gün eski takım arkadaşları Hakan Şükür, Okan Buruk ve Emre Belözoğlu ile biraraya geldiğini ve onlarla dertleşip, ortam hakkında bilgi aldığını anlatan Ümit Davala, ertesi gün ise tepeden tırnağa sağlık kontrolden geçtiğini kaydetti. 
     Milli futbolcu, ''Açıkçası şimdiye kadar hiç böylesi bir kontrolden geçmemiştim. Sabahın erken saatlerinde başlayan kontrol öğleden sonra ancak sona erebildi. Bu uzun süren sağlık kontrolü nedeniyle takımla birlikte antrenmana çıkamadım. Ama buna rağmen antrenmanın son bölümüne katıldım ve takım arkadaşlarımla tanıştım'' dedi. 
     
     Basın toplantısı... 
     34 numaralı yeni formasını giyerek İtalyan basınının önüne çıktığını anlatan Ümit Davala, küçük bir basın toplantısıyla basın mensuplarıyla tanıştığını kaydederek, şunları ifade etti 
     ''Fakat toplantıya gelen gazeteci sayısına inanmakta zorlandım. Resmen bir basın ordusu beni karşıladı ve kelimenin tam anlamıyla soruyağmuruna tuttular. Sanırım 50 gazeteci vardı. 5 yıldır giydiğim 22 numaralı forma, burada daha önceden Contra tarafından alındığı için İstanbul'un plaka numarası 34 numarayı ben aldım. 
     Taraftarlar benden imza almak için adeta yarıştılar. Çok heyecanlıydım. İlgi odağı hep bendim. Yani işler ilk 2 gün oldukça iyigitti. Sanırım buraya sandığımdan daha da çabuk alışacağım. Bu arada tesislere hayran kaldım. Yeni kulübümün tesisi Milanello korkunç güzel ve büyük bir tesis. Florya'nın 3 katı büyüklükte diyebilirim. Fatih hocam bana tesisleri gezdirdi ve bilgi verdi. Kalacağım odayı, kullanacağım dolapları gösterdi.'' 






</TEXT>
</DOC>
