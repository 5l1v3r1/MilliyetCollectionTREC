<DOC>
<DOCNO> 46849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sonspo03.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Sergen alarmı... 
</HEADLINE>
<TEXT>

     Galatasaray'da, son haftalarda alınan iyi sonuçlara büyük katkı sağlayan Sergen'in sakatlığının düzelmesi için adeta alarm verildi. 
     Göztepe maçının son dakikalarında sakatlanarak maçı bırakmak zorunda kalan yıldız futbolcunun tedavisine başlanırken, Sergen'in 16 Ekim Salı günü Avrupa Şampiyonlar Ligi'nde yapılacak olan FC Nantes maçında oynama şansının az olduğu açıklandı. 
     Kulüp doktoru Serhan Kurtulmuş, bu futbolcunun sol üst baldırında ödem, gerilme ve ağrı bulunduğunu ifade ederek, bu oyuncunun yarın yapılacak antrenmana katılabilmesi halinde oynama şansının artacağını söyledi. 
     Sergen'e bugün iki kez tedavi uygulayacaklarını, yarın da aynı şekilde tedavisini sürdüreceklerini kaydeden Dr. Kurtulmuş, futbolcuyu iyileştirebilmek için yoğun bir şekilde çalıştıklarını anlattı. 
     Dr. Kurtulmuş, Sergen'in belirsizliği ve kaptan Bülent Korkmaz'ın dışında takımda başka sakat oyuncu bulunmadığını da sözlerine ekledi. 
     






</TEXT>
</DOC>
