<DOC>
<DOCNO> 21234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/dunya/adun.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
PARANIN ZAFERİ 
</HEADLINE>
<TEXT>

İtalyan halkı seçimde tercihini, 46 yaşındaki solcu yakışıklı’ Rutelli’yi değil, 12 milyar dolarlık servetiyle zenginliği’ temsil eden 64 yaşındaki sağcı işadamı Berlusconi’den yana kullandı 
     HİKMET ÜTÜL 

     Program ve seçmene yapılan vaadlerden çok parti liderlerinin kişisel özellikleri bakımından bir yarışa dönüşen İtalyan seçimlerinde, "paranın gücü" rakibi "güzellik" karşısında zafer kazandı. Başka bir deyişle İtalyan halkı, 12 milyar dolarlık servetiyle "parayı" temsil eden 64 yaşındaki işadamı Silvio Berlusconi’yi, 46 yaşındaki "yakışıklı" eski Roma Belediye Başkanı Francesco Rutelli’ye tercih etti. 
     Paranın, gençlik ve yakışıklılık karşısında yarışı önde bitirmesi ise ilginç nedenlere dayanıyor. Her ne kadar matematiksel bir kesinlikte olmasa da, sandık çıkışında soruları yanıtlayan seçmenin açıklamaları ve seçim kampanyası sırasındaki kamuoyu yoklamalarına göre, paranın daha çok tercih edilir olmasının altında yatan etkenler şöyle sıralanıyor 
     
BAŞARIYA ÖZLEM      Tuttuğunu koparan bir işadamı görüntüsü veren Berlusconi, hakkındaki suçlamalardan hiç etkilenmedi. Aksine İtalyanlar "her türlü engeli aşar, başarılı olur" diye oy verdi. 
     
İYİ PAZARLAMACI      İtalyanlar, pazarlama yeteneği kanıtlanmış olan Berlusconi’nin yeni fikir ve projeleri toplumun farklı kesimlerine rahatlıkla kabul ettireceğine inandı. Seçmene göre, yeni fikir ve projeler büyük devlet adamlığının ön koşulu. 
     
COŞKU YARATTI      Seçmen, Berlusconi’nin İtalya’da yeni bir coşku dalgası yaratacağı ve dolayısıyla ülkeyi büyük dönüşümlerden geçireceği beklentisi içine girdi. 
     
SİHİRBAZ GİBİ      Sıfırdan dolar milyarderliğine tırmanan Belusconi’ye bir tür büyücü gözüyle bakılıyor. Aynı şeyi İtalya için neden yapmasın 
     
TAZE BAŞLANGIÇ      Bu seçimden sonra 59. hükümet kurulacak. Şimdiye kadar birbirinin benzeri yönetimler geldi gitti. Ülke bir türlü yeni bir başlangıç yapamadı. Berlusconi böyle bir fırsat vaat ediyor. 
     
ALTERNATİFİ YOK      Berlusconi kampanyası sırasında rakiplerinin her türlü yaratıcılıktan uzak, sıradan politikacılar olduğu temasını işledi. Yani kendi kişisel beceri ve görüşlerinin alternatifi olmadığını vurguladı. Seçmen bu konuda Berlusconi’ye hak verdi. 
     
İNSANLARI EĞLENDİRİYOR      Bronz teni, parıldayan beyaz dişleriyle çekici bir dış görünüşe sahip Berlusconi yüzünden gülümsemeyi hiç eksik etmiyor. Tam bir şovmen. Sahip olduğu muhteşem servet sıradan insanları özendirdi. Bu nedenle hayat tarzına "Berlusconismo" denilmeye başlandı bile. 
     
Berlusconi başbakanDIŞ Haberler ServİSİ 
     İtalya’da dün yapılan genel seçimde Silvio Berlusconi liderliğindeki merkez sağ ittifakı "Özgürlükler Evi" zaferini garantiledi. Seçim sonuçlarına göre, İtalya’nın en zengin kişisi olan Silvio Berlusconi 7 yıllık bir aradan sonra yeniden başbakanlık koltuğuna oturuyor. 
     Parlamentonun çoğunluk ve nispi seçim sistemleri çerçevesinde oluşturulduğu İtalya’da, merkez sağ ittifak, Senato ve Meclis seçimlerinde en çok oy alan ittifak oldu. "Özgürlükler Evi", Roma eski belediye başkanı Francesco Rutelli liderliğindeki sol partiler ittifakı "Zeytin Ağacı"na yüzde 4 oranında fark attı. 
     
Forza İtalia birinci parti      Meclis seçimlerinde Berlusconi’nin lideri olduğu Forza İtalya yüzde 28.6 oyla birinci parti olurken, bu partiyi Massimo D’Alema’nın genel başkanlığını yaptığı Solun Demokratları yüzde 17.5’luk oy oranıyla izledi. 
     1996 seçimleriyle karşılaştırıldığında Forza İtalya ve Komünist Yeniden Oluşum Partisi oylarını artırırken ilk defa seçimlere katılan, "Temiz Eller" operasyonunun ünlü savcısı Di Pietro’nun lideri olduğu "Değerlerin İtalyası" barajı aştı. Özgürlüklerin Evi ittifakında yer alan Umberto Bossi’nin liderliğini yaptığı Kuzey Birliği ise en çok oy kaybeden parti oldu. 
     Böylelikle 630 sandalyeli Meclis’te Silvio Berlusconi bloğu 369 üyelik alırken Rutelli bloğu 247 sandalyede kaldı. 315 üyeli Senato’da ise Berlusconi 179, Rutelli de 119 sandalyeyi garantiledi. 
     Çoğunluk sistemine göre, ittifak veya partilerin Meclis’e girebilmeleri için yüzde 4’lük barajı aşmaları gerekiyor. Genel seçimlerle birlikte yapılan belediye seçimlerinden ise sürpriz çıkmadı. Merkez sağın hakim olduğu kentlerde yine merkez sağ, merkez solun iktidar olduğu kentlerde de aynı şekilde yine merkez sol kazandı. 
     
     TEPKİLER 
İlk tebrik ırkçı Haider’den DIŞ HABERLER SERVİSİ 
     Avusturya’da aşırı sağcıların doğal lideri konumundaki Jörg Haider, İtalya’da seçimleri kazanan merkez sağ bloğun Başbakan adayı Silvio Berlusconi’nin zaferini İtalya’ya giderek kutladı. İtalya’da bir maskeli baloya katıldığını söyleyen Haider, balo sonrasında gazetecilerin sorusu üzerine, "Berlusconi’nin kazanması Avrupa için olumlu bir gelişmedir. Ayrıca, yeni bir dönemin başlangıcı olacaktır" dedi. 
     Avrupa liderleri de Berlusconi’nin seçim başbakanlığı garantilemesinin ardından kutlama mesajları gönderirken, yumuşak, temkinli bir üslup kullanmaları dikkat çekti. İspanya Dışişleri Bakanı Josep Pique, "İspanya hükümeti adına Silvio Berlusconi’yi kutluyorum" dedi. 
     Avrupa Komisyonu Başkanı ve eski İtalya Başbakanı Romano Prodi ise, kendi adına yaptığı açıklamada, Berlusconi’nin başbakanlığa seçilmesinin tamamıyla yasal bir süreç olduğunu söyledi. 
     Fransa Dışişleri Bakanı Hubert Vedrine, İtalya seçimlerini yakından izlediğini bildirdi. LCI televizyonuna konuşan Sosyalist Vedrine, "İtalyan halkı demokratikçe konuşuyor. Ben demokrasiye ve İtalyan halkına güveniyorum. Ancak, nasıl bir hükümet kurulacağını ve ne yapacağını yakından izliyoruz" dedi. 
     
     NOTLAR 
Sandıkta kaos      Oy verme işlemi sırasında çoğu yerde uzun kuyruklar oluştu. Kuyrukta iki, üç saat bekleyenler oldu. Sıkılan birçok yaşlı oy kullanmadan sandığı terk etti. Oy kullanma işlemi bazı yerleşim birimlerinde dün sabah saat 04.00’e kadar uzatıldığı için sayım işlemine geç başlandı. Gazetelerin baskıları da aksadı. Vatandaşlar erken saatlerde gazete bulmakta zorluk çekti. İtalyan gazetelerinin genel yayın yönetmenleri, televizyonlara verdikleri demeçlerde, oy kullanmada yaşanan sıkıntının sorumluluğunu İçişleri Bakanlığı’nın taşıdığını belirterek, bunu "İtalya için skandal" olarak yorumladılar. Öte yandan sandık başında yaşanan kaos uluslararası haber ajanslarında da sürdü. AFP, AP ve Reuters oy oranları konusunda birbirleriyle çelişen bilgiler verdi. 
     
     Katılım oranı yüzde 81.3 
     İtalya’da seçimlere katılım oranları 1996 yılına göre daha düşük çıktı. Senato 
     seçimleri için yüzde 81.3, Meclis için de yüzde 81.2 oranında katılım olduğu belirtildi. 1996 yılında yapılan genel seçimlerde ise bu oran Senato’da yüzde 82.2, Meclis’te yüzde 82.9 idi. 
     
     Temiz eller dışarıda 
     Temiz eller döneminin ünlü savcısı, Değerlerin İtalyası Genel Başkanı Antonio Di Pietro Meclis’e girmeyi başaramadı. 
     
     Rivera bu kez gol atamadı 
     Milan kulübünün efsanevi kaptanı Gianni Rivera, kulübün başkanı ve başbakan adayı Silvio Berlusconi’yi karşı verdiği kafa kafaya mücadeleyi kaybetti. Milan’da Berlusconi’ye karşı yarışan Rivera oyların ancak yüzde 37’sini alarak yarışta geri düştü. 
     
     Terim’in ahı Gori’yi sildi 
     Fatih Terim’in Fiorentia kulübündeki teknik direktörlük görevinden istifası nedeniyle Floransa halkının büyük tepkisini çeken kulüp başkanı Cecchi Gori, seçim bölgesini değiştirmesine rağmen parlamentoya girmeyi başaramadı. 
     Terim’in istifası ve Fiorentina kulübünün sembollerinden ünlü futbolcu Batistuta’nın Roma’ya satılmasıyla büyük tepki toplayan Gori, bu kez Sicilya Adası’ndaki küçük bir kent olan Acireale’den adaylığını koymuştu. Kent halkının gözüne girmek isteyen Gori, kentin üçüncü ligde mücadele veren futbol takımını da satın alarak halkın sevgisini de kazanmaya çalıştı. Ancak Fiorentina’da sezon boyu yaşananlar Acireale halkının da kulağına gitmiş olacak ki seçmenler Gori’ye rağbet göstermedi. İçişleri Bakanlığı tarafından açıklanan resmi sonuçlara göre, sol ittifaktan aday olan Cecchi Gori yüzde 23.7, rakibi ise yüzde 62.6 oy aldı. 
     Gori, 1996 yılında yapılan seçimlerde Floransa’dan senatör seçilmişti. 
     



 DÜNYA 










</TEXT>
</DOC>
