<DOC>
<DOCNO> 7860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sondun16.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi’nde kanlı isyan 11 ölü 
</HEADLINE>
<TEXT>

     Brezilya’nın Sao Paulo eyaletindeki cezaevlerinde patlak veren isyanlarda ölü sayısı 11’e yükselirken, mahkumların 1500 kişiyi rehin aldığı kaydedildi. 
     Kendilerini Başkentin İlk Komandosu PCC olarak adlandıran bir mahkum çetesi tarafından dün başlatıldığı belirtilen isyanı sona erdirmek için arabulucular hala girişimde bulunuyor. 
     Aralarında Güney Amerika’nın en büyük cezaevi Carandiru dahil 11 cezaevini kontrol altında tutmaya devam eden yaklaşık 10 bin mahkumun rehin aldığı kişilerin çoğunu, ziyarete gelen mahkum akrabaları oluşturuyor. 
     Gerginliğin yüksek olduğu isyanda 1992 yılında yaşanan kanlı katliam gibi bir katliamdan korkan rehinelerin, dışarıda hücum taburunun beklediğini duyunca bulundukları yerden ayrılmayı reddettikleri belirtiliyor. 
     Brezilya’nın en zengin Sao Paulo kentinin kuzeyindeki Carandiru’da 1992’de çıkan kanlı ayaklanmada, 111 mahkum öldürülmüştü. 
     




</TEXT>
</DOC>
