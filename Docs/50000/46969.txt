<DOC>
<DOCNO> 46969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun27.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Ankara'da ABD binasının bombalanması önlendi" 
</HEADLINE>
<TEXT>

     ABD'de 11 Eylül'de düzenlenen terörist saldırıların ardından, Ankara'da Amerikalılara ait bir binanın teröristler tarafından bombalanmasının önlendiği bildirildi. 
     New York Times gazetesi, Amerikalı yetkililere dayandırdığı haberinde, Ankara'daki binanın yanı sıra Paris'teki Amerikan elçiliği, Yemen'deki elçilik tesisleri ve Brüksel'deki NATO merkezine yönelik saldırı planlandığının ortaya çıkarıldığını ve bu 4 girişimin önlendiğini yazdı. 
     Amerikalı yetkililer, gazeteye yaptıkları açıklamada, ''terör hücrelerinin yeniden saldırmak üzere hazırlık yaptıklarını'' bildirdiler. 
     Gazete, Ankara'da hedef alınan bina hakkında ayrıntı vermedi. 
     Bu arada Yemen makamlarının, 11 Eylül'den sonra ülkeye giriş yapan ve Usame Bin Ladin'e bağlı oldukları bilinen çok sayıda Arap'ı aradığı belirtiliyor. 
     Haberde, Amerikan ve yabancı istihbarat kaynaklarının verdiği bilgi ışığında 225 kişinin tutuklandığı ve ''FBI'ın, çok sayıda teröristin ABD, Avrupa ve Ortadoğu ülkelerinde elini kolunu sallayarak dolaştığına inandığı'' vurgulandı. 
     






</TEXT>
</DOC>
