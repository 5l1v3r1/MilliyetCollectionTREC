<DOC>
<DOCNO> 39855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sonspo14.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobasket 2001'de toplam 408 medya mensubu görev yapıyor 
</HEADLINE>
<TEXT>

     Antalya'da bugün başlayan 32. Avrupa Erkekler Basketbol Şampiyonası'nın C ve D gruplarındaki mücadelelerini, adeta bir gazeteci ordusu izliyor. 
     Antalya Expo Center'de yeniden yapılan 4 bin kişilik portatif tribün ve basketbol alanında yapılacak olan 32. Avrupa Erkekler Basketbol Şampiyonası C ve D grubu maçlarını 159 yerli ve yabancı televizyoncu ile 249 yerli ve yabancı yazılı basın mensubu izliyor. Şampiyonada 80 gönüllu eleman güvenlik, yer gösterme ve düzeni sağlama görevlerinde yer alırken, şampiyonanın güvenliğini salon dışında jandarma, salon içinde ise özel güvenlik teşkilatı sağlıyor. 
     Şampiyonada 20 hakem görev yaparken, şampiyonanın tek Türk hakemi Murat Biricik, bugünkü Bosna Hersek-Rusya maçında görev alacak. 
     32. Avrupa Erkekler Basketbol Şampiyonası'nın en iddialı takımları da C ve D gruplarında yer alıyor. Antalya'daki maçlarda son Avrupa Şampiyonu İtalya'nın yanı sıra basketbolda söz sahibi ülkeler arasında gösterilen Yugoslavya, Hırvatistan, Rusya ve Yunanistan gibi güçlü ülkeler bulunuyor. 
     Antalya Expo Center'de yapılan maçlara, taraftarların da yoğun ilgisi var. Maç biletleri ise 16.5, 21.5 ve 31.5 milyon liradan satılıyor. 






</TEXT>
</DOC>
