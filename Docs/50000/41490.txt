<DOC>
<DOCNO> 41490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/guncel/gun04.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk okul günü hareketli geçti 
</HEADLINE>
<TEXT>

Okula günlük giysiyle giden Fuat'a, söz verildiği halde 'Önlük veremeyiz' denilince basın harekete geçti, okul yöneticileri gerildi ve polis çağrıldı 
     DİNÇER ŞEREF İstanbul 

     Cinayet zanlısı olarak gözaltına alınan ancak suçsuz olduğu anlaşılınca serbest bırakılan 13 yaşındaki Fuat Nalkıran, Devlet Bakanı Hasan Gemici sayesinde dört yıl ara verdiği okuluna dün geri döndü. Okula başladığı ilk günün sabahında bizimle Ortaköy'e gelip, gelecekle ilgili hayallerini anlatan Fuat, denizi görünce hep kaptan olmak istediğini söyledi. 
     
     Hidayet'ten geçmiş olsun 
     Fuat, Ortaköy gezisi sırasında, yüzünde kocaman bir gülümseme yaratan hoş bir sürprizle de karşılaştı. 12 Dev Adam'ın gözde pivotu Hidayet Türkoğlu tam karşısındaydı. Fuat'ı tanıdığını söyleyen Hidayet, geçmiş olsun dileğinde bulundu. Bir televizyon kamerasını alıp Hidayet'i bir süre görüntüleyen Fuat, kötü günlerin geride kaldığını söyledi. Garih'in evinin Ortaköy'de olduğunu bildiğini belirten Fuat, daha sonra Alarko binasının önüne gitti. Fuat, "Hep merak ediyordum, çok güzel bir yerde oturuyormuş. Kendilerine başsağlığı diliyorum" dedi. 
     Ortaköy’den sonra okula giden Fuat, burada da bir başka sürprizle karşılaştı. Daha önce kendisine okuldan önlük verileceği söylendiği için günlük giysilerle okula gelen Fuat'ı tatsız bir sürpriz bekliyordu. 
     
     Polis basını engelledi 
     Okul müdürünün yerinde olmadığını söyleyen okul görevlileri önlük konusunda yardımcı olamayacaklarını söyledi. Basının fotoğraf çekmesini engellemek isteyen güvenlik görevlilerinin davranışları sertleşince, okula polis çağrıldı. Basın mensupları polis tarafından engellendikten sonra okula alınan Fuat, bir süre sonra önlüğünü giymiş olarak dışarıya çıktı. 
     
     Başkomiser harçlık verdi 
     Okula gelen Eyüp Merkez Karakol Amiri Başkomiser Sait Doğruer'in elini öpen Fuat, bir milyon lira da bahşiş aldı. Ortamdan etkilenen Fuat, burada da çok çalışıp başkomiser olacağını söyledi. Fuat'ın babası Hasan Nalkıran ise oğlunun okula başladığı için çok heyacanlı olduğunu belirtirken, "Söz verilen yardımların çoğu gelmedi" dedi. 
     



 GÜNCEL 


















</TEXT>
</DOC>
