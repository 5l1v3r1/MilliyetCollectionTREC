<DOC>
<DOCNO> 29057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/yasam/yas01.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yürüyen zula VALENTİNA 
</HEADLINE>
<TEXT>

Uyuşturucu kuryesinin röntgenini çeken polis, kadının iç organlarında taşıdığı 54 paket kokaini ameliyatla çıkardı 
     NİHAT ALTINTAŞ İstanbul 

     Bir istihbaratı değerlendiren polis, 19 Haziran 2001 günü Atatürk Havalimanı'ndan giriş yapan Ukrayna uyruklu Valentina Woncuk'u takibe aldı. Şişli'de gözaltına alınan Woncuk'a yapılan ilk üst aramasında uyuşturucuya rastlanmadı. 
     Bunun üzerine Woncuk'a vajinal kontrol yapıldı ve prezervatif içerisine yerleştirilmiş bir paket kokain bulundu. 
     
     2 bin dolara taşıyordu 
     Ardından hastaneye götürülerek vücut röntgeni çekilen Woncuk'un, cinsel organı ile midesi başta olmak üzere iç organlarına itina ile yerleştirilmiş’ uyuşturucu paketleri tespit edildi. 
     Ameliyat sonucu 54 kapsül içinde 253 gram kokain maddesi ele geçirilirken, kadın kurye Hollanda'dan getirdiği kokaini Nijerya uyruklu kişilere teslim etmek için 2 bin dolara anlaştığını itiraf etti. Bunun üzerine düzenlenen ikinci operasyonda da 3 Nijeryalı yakalanarak gözaltına alındı. 
     
     Zehir tacirlerine aman yok 
     Sorgularının ardından İstanbul DGM'ye sevk edilen sanıklardan Woncuk ile bir Nijeryalı tutuklanırken, diğer iki kişi de sınırdışı edilmek üzere Yabancılar Şube Müdürlüğü'ne teslim edildi. 
     Yetkililer, daha önce de Türkiye'ye giriş-çıkış yapan Valantina Woncuk'un ifadeleri doğrultusunda, uyuşturucu bağlantılarına ilişkin operasyonların sürdürüldüğünü kaydettiler. 
     Bu arada, son 10 gün içerisinde sokak satıcılarına yönelik düzenlenen uyuşturucu operasyonlarında, 232 gram esrar, 350 gram hintkeneviri, 13.5 gram eroin ele geçirildi. Olaylarla ilgili 12 kişi yakalandı. 
     



 YAŞAM 


















</TEXT>
</DOC>
