<DOC>
<DOCNO> 47941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/dunya/dun04.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler geliyor 
</HEADLINE>
<TEXT>

Berlin eyalet seçimlerine 12 Türk kökenli milletvekili adayı katılıyor 
     MEHMET AKTAN Berlin 

     Berlin’in başkent olmasından bu yana en önemli eyalet seçimi bugün yapılıyor. Seçimin önemli olmasının nedenlerinden biri, Berlin’de 12 Türk kökenli milletvekili adayının seçime katılması. Almanya’da bugüne kadar ne genel seçimlerde, ne de eyalet seçimlerinde bu kadar çok Türk kökenli aday çıkmıştı. Bu bakımdan 12 sayısı bir rekor anlamına geliyor. 
     Beşi bayan, yedisi erkek olan adaylardan biri bağımsız, ikisi Sosyal Demokat Parti SPD’den, ikisi Hırıstiyan Birlik Partisi CDU’dan, biri Yeşillerden, dört tanesi Demokratik Sosyalizm Partisi PDS’den ve ikisi Hür Demokrat Parti FDP’den. İşin bir ilginç yanı da, yabancılar konusunda sert politikasıyla tanınan muhafazakar CDU partisinin de, tarihinde ilk kez Türk kökenli millvekili adaylarını listesine almış olması. Seçimin ikinci önemli noktası, Berlin’de bulunan 35 - 40 bin civarında Türk kökenli Alman seçmenin sonuçları etkileyecek güçte olması. Berlin eyalet seçimine 2 milyon 400 bin seçmen katılacak. Yıllardan beri burada yaşayan 130 bin civarında Türk vatandaşı ise, siyasi hakları olmadığı için seçimi seyirci olarak izleyecek. 
     
     11 Eylül ve eski sosyalistler 
     Berlin seçimlerinin iç politika açısından önemli yanı da, partilere oy dağılımında büyük değişiklikler olacağı ve 11 Eylül terör saldırılarının bu seçimi etkileyeceği hususu. Anketlere göre yıllarca Berlin’de iktidarda bulunan CDU, kentte ortaya çıkan banka skandalı yüzünden büyük oy kaybına uğrayacak ve SPD birinci parti olacak. Beklenen sonuç güçlü bir SPD - Yeşiller kaolisyon Hükümeti. Fakat Yeşillerde diğer eyalet seçimlerinde olduğu gibi oy kaybı olursa, üçüncü partinin koalisyona girmesi veya dışardan desteklemesi gündeme gelecek. 
     



 DÜNYA 

















</TEXT>
</DOC>
