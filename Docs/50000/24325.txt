<DOC>
<DOCNO> 24325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo13.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor'da Bahri Kaya dönemi 
</HEADLINE>
<TEXT>

     Yimpaş Yozgatspor'da Bahri Kaya dönemi başladı. İstanbulspor maçı öncesinde ilk görüşmeyi yaptığı Kaya'yı Yozgat'a davet eden yönetim, anlaşmayı sağlayıp, resmi sözleşmeyi törenle imzaladı. 
     Yimpaş Holding merkez binasında düzenlenen törende konuşan Kulüp Başkanı Mehmet Kaplan, Bahri Kaya'nın Zeytinburnuspor'u birinci ligde çalıştırdığını, 2. ligde de iyi bir kariyeri bulunduğunu belirterek, ''Genç, yetenekli ve hırslı birisi. Kendisine güveniyoruz,verimli olacağına inanıyoruz'' dedi. 
     Antrenör Metin Yıldız ve kaleci antrenörü Hikmet Batur ile çalışacağını bildiren Teknik Direktör Bahri Kaya ise Yimpaş Yozgatspor'u bulunduğu yerden daha üst sıralara taşımak için göreve geldiğini söyledi. Kaya, şöyle konuştu 
     ''Tüm futbolcularımızla anlaşma zemini aranacak. Bu doğrultuda eksik mevkiilere takviye yapacağız. Yimpaş Yozgatspor'u şu anki durumundan daha iyi yerlere getirebilmemiz için takviye şart. İç transfer görüşmelerini tamamladıktan sonra, dış transferde belirlenen isimler üzerinde duracağız.'' 







</TEXT>
</DOC>
