<DOC>
<DOCNO> 25261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/ekonomi/eko08.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank’ta ibre OYAK’tan yana 
</HEADLINE>
<TEXT>

Esbank, Demirbank ve Türkbank’ta incelemeler yapan OYAK Grubu’nun son kararını Sümerbank’tan yana kullandığı belirtiliyor 
     TARIK YILMAZ 

     Kriz çıkmadan önce de Türkbank’la ilgilendiğini açıklayan ancak Fon’daki banka sayısı artınca rotasını Esbank, Sümerbank ve son olarak Demirbank’a çeviren Ordu Yardımlaşma Kurumu’nun OYAK Sümerbank’ta karar kıldığı belirtiliyor. 
     Halen diğer bankalarda incelemelerini sürdüren OYAK’ın, Sümerbank’la söz kestiği iddia ediliyor. OYAK’ın banka için teklif ettiği miktarın ise 100 milyon dolar olduğu ifade ediliyor. Grubun bu parayı da üç yılı ödemesiz, toplam 10 yıla yayıldığı bir ödeme planı sunduğu da gelen bilgiler arasında. 
     
     Son teklif 22 Haziran’da 
     Tasarruf Mevduatı Sigorta Fonu, altı bankayı bünyesinde barındıran Sümerbank’la ilgili olarak incelemenin 21 Haziran, teklif verme süresinin de 22 Haziran’da dolacağı açıklanmıştı. 
     Teklifleri, 25 Haziran mesai bitimine kadar Sümerbank yönetim kurulu, 28 Haziran mesai bitimine kadar Fon inceleyecek. İki kurumun incelemesinin ardından son kararı Bankacılık Düzenleme ve Denetleme Kurulu verecek. 
     22 Aralık 1999’da devredilen Sümerbank, Egebank, Yaşarbank, Yurtbank, 27 Ekim 2000’de devredilen Bank Kapital ile 27 Şubat 2001’de devredilen Ulusalbank’ı bünyesinde barındıran Sümerbank’ta devir itibarıyla 401 olan şube sayısı Mayıs 2001’de 138’e, 9 bin 357 olan personel sayısı da 3 bin 953’e düşürüldü. 
     Yönetime Coşkun Ulusoy’un geçmesiyle birlikte bankacılık alanında atağa kalkan OYAK Grubu ayrıca Demirbank, Esbank ve Türkbank’la da ilgileniyor. Grubun daha önce Demirbank’la ilgilendiğini açıklaması üzerine Fon bu banka için teklif verme süresini 18 Haziran’a uzatmıştı. Öte yandan Sümerbank’a talip olan grubun sektörde 12 şubeyle faaliyet gösteren bir bankası bulunuyor. 
     
     Grubun bankası da var 
     OYAK Bank adıyla faaliyet gösteren bankanın 62.7 trilyon lira ödenmiş sermayesi 59.6 özkaynağı bulunuyor. Bankada 2000 yılsonu verilerine göre 386 kişi çalışıyor. Grubun ayrıca OYAK European Finance adıyla İrlanda’da, OYAK Anker Bank GmbH adıyla da Almanya’da iştirakleri bulunuyor. 
     
Polisler de peşinde      SONGÜL HATISARU 

     Sümerbank’a, Oyak grubundan sonra Polis Bakım ve Yardım Sandığı da talip oldu. 
     Sandık Başkanı Feruh Özcan, 80 bin üyeden sağlanan aylık 1 trilyon sabit gelir, değeri 7 trilyonu aşan gayrimenkul, 30 trilyon likit, Ankara Sigorta ve Ankara Hayat Sigorta’ya sahip olduklarını söyledi. Düzenli bir nakit akışlarının bulunduğunu belirten Özcan şöyle konuştu 
     "Üyelerimizin hepsini bankaya ortak edip, sermayeyi tabana yaymak istiyoruz. İştiraklere talip değiliz, biz sadece banka için teklif vereceğiz." 
     Özcan, Ziraat Bankası Başmüfettişliğinden emekli ve Sümerbank eski genel müdür yardımcısı olarak çalışmış. Sandık Genel Müdür Yardımcısı Nejat Budak ise Halk Bankası eski genel müdür yardımcısı. Sandık’ın Sümerbank’ın alımı için oluşturduğu teknik ekipte ayrıca, Ortadoğu Teknik Üniversitesi’nden Prof. Dr. Cengiz Erol, Prof. Alaaddin Tirelioğlu ve Gazi Üniversitesi’nden Prof. Remzi Örten bulunuyor. 
     
     



 EKONOMİ 
























</TEXT>
</DOC>
