<DOC>
<DOCNO> 4725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/guncel/gun12.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Pınar Selek ilk kez kelepçesiz 
SEMRA PELEK İstanbul 
     Mısır Çarşısı’ndaki patlamanın tüpten kaynaklandığını belirten raporun ardından tahliye edilen sosyolog Pınar Selek, İstanbul DGM’ye ilk kez kelepçesiz gelecek. Bağımsız bilirkişi heyetinin verdiği raporla yeni bir döneme giren Mısır Çarşısı davası bugün İstanbul 4 No’lu DGM’de görülecek. "Ülke topraklarını bölmeye kalkışmak" suçundan idamla yargılanan Selek’in suç vasfının değişebileceğini belirten tahliye kararı gerekçesi, mahkemede ele alınacak. Selek, bundan sonraki aşamada, örgüte yardım ve yataklık’ suçlamasıyla yargılanabilecek. 
     
     Otogarda bomba bulundu 
     Esenler’deki İstanbul Otogarı’na konulan bomba, uzman ekiplerce etkisiz hale getirildi. Otogardaki İETT durağında, içinden kablolar sarkan bir paket gören vatandaşlar durumu polise bildirdi. Olay yerine gelen bomba uzman ekipleri, ilk incelemenin ardından çevredeki vatandaşları uzaklaştırarak, geniş güvenlik önlemi aldı. Pakette zaman ayarlı, boru tipi bomba olduğunu belirleyen ekipler, patlayıcıyı etkisiz hale getirdi. 
     
     Maganda aftan yararlanmak istedi 
İSTANBUL Milliyet 
     Milliyet Gazetesi servis aracına saldırarak muhabirimiz Haluk Ziya Atalay ile servis şoförü İlkan Söyleyici’yi levye ve krikoyla ağır yaralayan taksi şoförü Ahmet Oruç, Şartla Salıverilme Yasası’ndan yararlanmak için dosyasının Anayasa Mahkemesi’ne gönderilmesini istedi. İstanbul 5. Ağır Ceza Mahkemesi’nde dün görülen duruşmada mahkeme heyeti, bu talebin sonraki celsede karara bağlanacağını belirterek, belgelerin tamamlaması için duruşmayı erteledi. 
     
     Kanal D bugün kapalı 
HABER MERKEZİ 
     Hülya Avşar’ın Prof. Dr. Adnan Çoker’e karşı kullandığı sözleri yayınladığı için Kanal D’ye verilen ekran karartma cezası bugün uygulanıyor. Avşar’ın bir sergi sırasında tartıştığı Çoker için sarfettiği "Cahillik gider, eşeklik baki kalır" sözleri nedeniyle RTÜK, beş TV kanalına kapatma cezası vermişti. Bu sözleri yayınladığı için bugün kapalı olacak Kanal D’nin, gece 24.00’ten itibaren başlayacak yayın akışı şöyle 24.00 Bu Gece 00.30 Dizi Teksas Polisi 01.20 NBA Flash 02.00 Sinema Ayışığı Altında 04.00 Dizi Ölümsüz Savaşçı 
     
     ÖSS formları gönderiliyor 
ANKARA Milliyet 
     17 Haziran 2001 tarihinde yapılacak olan Öğrenci Seçme Sınavı’nın ÖSS başvuru formlarının okunması işlemleri tamamlanarak, formlardaki bilgiler bilgi işlem ortamına aktarıldı. Bilgi kontrol formları bugünden itibaren adayların adreslerine postalanmaya başlandı. Düzeltme yapılan formların 2 Mart’a kadar ÖSYM’ye ulaştırılması gerekiyor. Geçen yıl, ÖSS’ye 1 milyon 414 bin 872 kişi başvururken, bu yıl aday sayısı 59 bin 416 kişi artarak, 1 milyon 474 bin 288’e yükseldi. 
     


 GÜNCEL 




















</TEXT>
</DOC>
