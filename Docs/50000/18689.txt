<DOC>
<DOCNO> 18689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur09.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de 1 Mayıs 1977 kurbanları anıldı 
</HEADLINE>
<TEXT>

     İstanbul’da, 1 Mayıs 1977’de Taksim’de çıkan olaylarda hayatını kaybeden 34 kişi, Kazancı Yokuşu’nda düzenlenen törenle anıldı. 
     Gümüşsuyu’ndaki Türk-İş 1. Bölge Temsilciliği’nde toplanan yaklaşık 100 kişilik grup, çeşitli sloganlar atarak Gümüşsuyu Caddesi’nden Taksim’e doğru yürümeye başladı. 
     Almanya’nın İstanbul Başkonsolosluğu binası önüne gelindiğinde, yürüyüşün izinsiz olduğunu belirten güvenlik güçleri ile grup arasında kısa süreli gerginlik yaşandı. Polis, daha sonra gruba, yürüyüşün kaldırımdan yapılması şartıyla izin verdi. 
     Buradan Kazancı Yokuşu’na ulaşan grup adına açıklama yapan, 1 Mayıs 2001 Düzenleme Kurulu Başkanı ve DİSK Genel Sekreteri Murat Tokmak, 1 Mayıs’ı kutlama hazırlıklarının tamamlandığını belirterek, bu yılki etkinliklerde ülkenin içinde bulunduğu şartlara uygun hem niteliksel, hem de kitlesel olarak Türkiye işçi sınıfının tavrını ortaya koyacağını söyledi. 
     Tokmak, "ülkenin ağır bir dönemden geçtiğini, uluslararası sermaye, Dünya Bankası ve IMF’nin yaptığı programın hükümet eliyle uygulanmaya çalışıldığını" söyledi, bu programdan zarar görenlerin kendi tavırlarını ve programlarını ortaya koyduğunu bildirdi. Bundan 24 yıl önce, yine işçi sınıfının ekonomik, siyasal ve sosyal taleplerini dile getirmek amacıyla alanlara çıktığını ifade eden 
     Tokmak, şöyle devam etti "Onların talepleri ekonomik, siyasal ve sosyaldı. Ama öylesine görkemli bir 1 Mayıs saldırıya uğradı ve 34 kişi hayatını yitirdi. Biz de geleneksel olarak her 1 Mayıs öncesi, onların öldürüldüğü yere gelip, onların taleplerini yaşatacağımızı söylüyoruz. Borcumuzu ödüyoruz. 24 yıl sonra biz, iş, ekmek, özgürlük diyoruz. İş Yasası’nın çıkmasını istiyoruz. İşsizliğin önlenmesini istiyoruz. Demokratik bir anayasa istiyoruz. IMF ve Dünya Bankası’nın bu ülkeye dayattığı programlara ’hayır’ diyoruz." 
     ÖDP Genel Başkanı Ufuk Uras’ın aralarında bulunduğu gruptakiler, daha sonra ölenler için saygı duruşunda bulundu ve Kazancı Yokuşu’na karanfil bıraktı. Anma törenine katılanlar, Taksim Meydanı’nda vatandaşlara, 1 Mayıs mitingine davet amacıyla bildiri dağıttı. 
     







</TEXT>
</DOC>
