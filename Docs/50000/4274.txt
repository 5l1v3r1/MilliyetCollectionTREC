<DOC>
<DOCNO> 4274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/guncel/gun05.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sis’ operasyonu büyüyor 
</HEADLINE>
<TEXT>
Şekercilerin de hayali geniş 
DGM, boyutları trilyonlarca lirayı bulan yeni bir hayali ihracat soruşturması başlattı 
     GÖKÇER TAHİNCİOĞLU Ankara 

     Ankara DGM Başsavcılığı, boyutları trilyonlarca lirayı bulan yeni bir hayali ihracat soruşturması başlattı. Şekerlerin Türkiye’ye getirilmesi ve Türkiye’den ihracı sırasında hayali ihracat yapıldığını belirleyen Başsavcılık, usulsuzlüğü yapan şirketlerle, bu şirketlere dahili işleme izin belgesi veren bürokratların isimlerini belirlemeye başladı. 
     Ankara DGM Savcısı Nuh Mete Yüksel’in başlattığı soruşturma, geçen aylarda Ankara’da gıda sektöründeki usulsüzlüklere ilişkin düzenlenen küçük çaplı "Sis" operasyonundan yola çıkılarak başlatıldı. Bu operasyonu da yürüten Yüksel, "Sis"e ilişkin belgeleri incelerken, özellikle şeker sektöründeki firmaların çok yüksek miktarda ihracat rakamları bulunduğu fark etti. Burada ortaya çıkan maliyetin Sis’ten çok daha büyük olması üzerine Yüksel, sektörde gerçekleştirilen hayali ihracatların tamamını araştırmaya başladı ve yeni bir soruşturma açtı. 
     Soruşturma kapsamında Yüksel, Türkiye Şeker Fabrikaları Genel Müdürlüğü’ne yazı yazarak, 1999 ve 2000’de gerçekleşen şeker ihracat ve ithalatlarına ilişkin belgeleri istedi. Yüksel, Gümrük Müsteşarlığı ve Dış Ticaret Müsteşarlığı’na gönderdiği yazılarla da, ihracat ve ithalat yapan firmaların isimlerini ve bunlara verilen dahili işleme izin belgelerini talep etti. 
     


 GÜNCEL 




















</TEXT>
</DOC>
