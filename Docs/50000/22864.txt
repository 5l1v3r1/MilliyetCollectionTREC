<DOC>
<DOCNO> 22864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/guncel/gun02.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahtapot’un gözyaşları 
</HEADLINE>
<TEXT>

Edirne Belediyesi eski Başkanı Sedefçi, gözaltında sürekli ağladı, suçlamayı kabul etti. Sevkinde ise dürüst çalıştım’ dedi 
     SEMRA PELEK İstanbul 

     Jandarmanın gerçekleştirdiği "Beyaz Ahtapot" operasyonunda, terminal ihalesine fesat karıştırmak ve rüşvet almak suçlarından gözaltına alınan Edirne Belediyesi eski Başkanı Hamdi Sedefçi ile yardımcıları Ahmet Tuğsal ve Ayhan Gür’ün de aralarında bulunduğu sekiz kişi DGM’de ifade verdi. 
     Edirne İl Jandarma Komutanlığı’nda tutulan Sedefçi, Tuğsal, Gür, belediye hesap işleri görevlisi Ayhan Kara, belediye başkanının makam şoförü Doğan Dişikırık, mali müşavir Refik Şahin, müteahhit Halit Demir ve Hasan Altuntaş, dün İstanbul DGM’ye getirildi. İstanbul DGM Savcısı Bekir Raif Aldemir, yaklaşık dört saat süren sorgunun ardından, sekiz zanlının da, "ihaleye fesat karıştırmak" ve "çıkar amaçlı suç örgüt kurmakötan mahkemeye sevkine gerek görmedi. Aldemir Sedefçi, Gür, Demir ve Altuntaş’ın, "rüşvet almak ve rüşvet vermek" suçlarından sorgulanmaları için Edirne Cumhuriyet Başsavcılığı’na gönderilmesine karar verdi. 
     Sedefçi, jandarmada gözaltında tutulurken sürekli ağlayarak verdiği ifadesinde, hakkındaki suçlamaları kabul etti. Gür de, müteahhitlerden alınan rüşvetin Sedefçi’yle paylaşıldığını, şehirlerarası otobüs terminali ve belediye sarayının müteahhitleri Halit Demir ve Hasan Altuntaş ise, istihkak almak için rüşvet vermek zorunda kaldıklarını itiraf etti. 
     Sedefçi, İstanbul DGM’ye sevk edilmek üzere minibüse bindirilirken, gazetecilerin, "Pişman mısınız " sorusuna da, "Değilim, dürüst çalıştım" yanıtını verdi. 
     Aynı soruşturmada, daha önce İstanbul DGM’ye sevk edilen Altunhan Turizm’in sahibi Mustafa Altunhan, Çağlar Otobüs İşletmesi’nin sahibi Recep Zıpkınkurt ile İsmail Ömer Erakman, Ali Rıza Sarıalioğlu, Metin Özgen, Yüksel Güneş, Recai Kurnaz, Tolga Altunhan, Mustafa Yalçın ve Mahir Erakman tutuklanmıştı. 
     



 GÜNCEL 


















</TEXT>
</DOC>
