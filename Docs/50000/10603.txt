<DOC>
<DOCNO> 10603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sondun01.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton yarım saat konuşup 100 bin dolar aldı 
</HEADLINE>
<TEXT>

     ABD'nin eski başkanı Bill Clinton, New York yakınlarındaki New Jersey'deki bir otelde, Asya kökenli Amerikalı otelcilere hitaben yarım saatlik bir konuşma yaptı ve karşılığında 100 bin dolar aldı. 
     Clinton, toplam 35 dakika süren konuşmasında, ''ABD'nin yeni küresel ekonomideki yeri'' ve ''Hindistan'a yapılan deprem yardımı'' gibi konular üzerinde durdu. 
     Gazeteciler, Clinton konuşurken içeri alınmadılar ve dışarıda ''kulaklarını duvara yapıştırarak'' eski başkanın neler söylediğini duymaya çalıştılar. 
     Konuşmasında, ''ABD'nin yoksul ülkelere yönelik yatırım yapması gerektiğinin'' altını çizen Bill Clinton, ''yoksullara bilgisayar ve internet bağlantısı sağlanmasının taşıdığı önem üzerinde'' de durdu. Clinton, ''8 yıl başkanlık yaptıktan sonra, yoksulluğun çatışmaları körüklediğini öğrendim. Yoksullar, geleceğimizin bağlı olduğu ekonomik ve sosyal programları bile reddediyorlar'' şeklinde konuştu. Clinton konuşmasını tamamladıktan sonra 20 dakika kadar da salonu dolduran 2.700 kişiyle sohbet etti. Bu arada, March Rich gibi şaibeli kişileri görevden ayrılmadan önce affettiği gerekçesiyle eleştiriye maruz kalan Clinton, bu eleştirilerden fazla kaygı duymadığını belirterek, ''O konuda fazla bir endişem yok, gerçek eninde sonunda ortaya çıkacak'' dedi. 




</TEXT>
</DOC>
