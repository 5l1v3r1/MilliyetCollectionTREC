<DOC>
<DOCNO> 10941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/spor/spo02.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ meydan okudu 
</HEADLINE>
<TEXT>

Fenerbahçe’nin hocası "Önümüzü kimse kesemez. Kadıköy’den hiçbir takım çıkamayacak" dedi 
     HÜSEYİN YAVUZ 

     SARI - Lacivertli takımın patronu, Antalyaspor maçı sonrası yaptığı açıklamada rakiplerine meydan okudu. Denizli, "Şartlar ne olursa olsun önümüzü kimse kesemez. Hiçbir zaman, gelecek haftalara tereddütlü bakmayacağız. Kazanmak için her şeyimizi ortaya koyuyoruz. Kadıköy’den ligin sonuna kadar hiçbir takım çıkamayacak" diye konuştu. 
     BAZI zaafları bulunduğunu, ancak şampiyonluğa giden her takımda böyle küçük problemlerin bulunabileceğini kaydeden Denizli, "İyi bir ekip olarak yolumuza devam ediyoruz" dedi. Tecrübeli hoca, "Bundan sonra da bizi başarıya götürecek sistemle oynayacağız. Yirmi tane futbolcumuzla hedefimize gidiyoruz" ifadelerini kullandı. 
     
Gol taklası      Revivo hem sevindi, hem de sevindirdi... İsrailli yıldız, Antalyaspor’a ilk golü atarken, ünlü taklasıyla tribünleri daha da coşturdu. 
     
CİM BOM’A ÖFKEFenerbahçe yönetimi, Galatasaraylı yöneticilerin G.Birliği maçı sonrası Sarı - Lacivertli camiayı hedef alan açıklamalarına sert tepki gösterdi 
     FENERBAHÇE yönetimi Galatasaraylı yönetici ve futbolcuların Gençlerbirliği maçı sonrası Sarı - Lacivertli camiayı hedef alan açıklamalarına sert tepki verdi. Kulüp Sözcüsü Atilla Kıyat, "Hakemlere küfür eden, oyunculara orkestra şefliği yapan yöneticiler bu güzide kulübe yakışmıyor. Buna bir son versinler. Fenerbahçe’yi hedef almalarını hayretle karşılıyoruz" diye konuştu. 
     ŞAMPİYONLUĞUN hakemler ya da medya ile gelmeyeceğini vurgulayan Kıyat, "O zaman Galatasaray dört yıl bu yöntemle mi şampiyon oldu düşüncesi akla gelir" dedi. Bir köşe yazarının kalemini sürekli Fenerbahçe’yi karalamak için kullandığını kaydeden Atilla Kıyat, "Benim annem ve babam da dahil herkesi bir fıkra ile rencide etmeye çalışıyor. Kötü söz sahibine aittir" yorumunu yaptı. 
     İKİNCİ Başkan Uğur Dündar ise "Hagi’nin küfürlerini dinledik. Bu adliyelik bir durumdur. Çirkin davranışlardır. Galatasaraylı yöneticilerin, Fenerbahçe’nin hakemlerle kutsal ittifak içinde bulunduğunu iddia etmesi yakışık alan bir ifade değildir. Komik duruma düşmüşlerdir. Özür dilemelidirler" dedi. Asbaşkan Hamdi Akın da "Kimseye çamur atmasınlar" diye konuştu. 
     GALATASARAY’I dört yıl boyunca alkışladıklarını kaydeden Akın, "Ama şimdi geriye düştükleri için gündem oluşturmaya çalışıyorlar. Cemaat hezeyana girmiş olabilir. Yine de imamlar düzgün söz sarfetmelidir" dedi. Hamdi Akın sözlerini şöyle tamamladı "Fatih Terim zamanında hakemlerin nasıl baskı altında tutulduğunu biliyoruz. Hagi, kırmızı kartları geçen yıllarda hak etmişti." 
     


 SPOR 


























</TEXT>
</DOC>
