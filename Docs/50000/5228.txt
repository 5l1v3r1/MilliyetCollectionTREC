<DOC>
<DOCNO> 5228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/ekonomi/eko01.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışanı Koç’a ortak oluyor... 
</HEADLINE>
<TEXT>

Bu yıl 75'nci yılını kutlayan Koç Holding 50 bin çalışanlarına hisse senedi vererek, gruba ortak edecek 
     EKONOMİ SERVİSİ 

     Koç Holding, 75'inci yıldönümü etkinlikleri kapsamında çalışanlarına jest yapmaya hazırlanıyor. 47 bin çalışanına Koç Holding hissesi verecek grup, hisse devrini 31 Mayıs'ta gerçekleştirecek. 
     Koç Holding Endüstri ve Halkla İlişkiler Başkanı Tuğrul Kudatgobilik 75. yıl nedeniyle, güvenlik görevlisinden müdürüne kadar tüm çalışanların Koç'a ortak edileceğini söyledi. 
     Kutadgobilik, halen sayıları 47 bin olan ve 31 Mayıs'a kadar kadar 50 bini bulabilecek çalışanlara dağıtılacak olan hisse oranın ise henüz belirlenmediğini kaydetti. 
     
75’inci yıl kutlamaları      Kutadgobilik, ilk kez bir grubun çalışanlarına hisse vereceğini söyleyerek, "Hisseler sembolik olarak verilecek. Bu, holdingin çalışanların ortağı olarak gördüğünün de bir kanıtı" dedi. 
     Koç Grubu, 75'inci yıldönümünü üç ayrı tarihte düzenlenecek organizasyonla kutlayacak. 
     Birinci kutlamanın Koç Topluluğu kurucusu ve şeref Başkanı Vehbi Koç'un beşinci ölüm yıldönümü olan 25 Şubat'ta, ikinci kutlama Koç Topluluğu'nun kuruluş tarihi sayılan 31 Mayıs'ta Ankara'da, sonuncu kutlama da 9 Kasım'da yapılacak. 
     Kutadgobilik, kutlamalar kapsamında çeşitli etkinlikler düzenleneceğini kaydederek, bu etkinliklere destek verecek iletişim projeleri hazırladıklarını belirtti. 
     
40 genç yetişiyor      Kutadgobilik şöyle konuştu 
     "Bu kapsamda, 'Müşteri Veri Tabanı' ile Koç Topluluğu çalışanlarına yönelik 'Genç Koç Liderleri' gibi projeler bulunuyor. Lider ve yönetici yetiştirmek amacıyla bu yıl 40 genç çalışanımızı ABD'ye göndereceğiz. Burada alacakları eğitimle, geleceğe hazırlanacaklar." 
     
Tofaş, ihracatını üçe katlayacak      Koç Holding Yönetim Kurulu Başkan Vekili ve CEO'su Temel Atay, Holding'in 2000 yılı faaliyetleri ve 2001 yılı hedeflerini bir basın toplantısıyla açıkladı. 
     2001'de ihracatta iddialı olduklarını belirten Atay, burada en büyük katkının Tofaş'dan geleceğini vurguladı. Atay, şöyle dedi "Tofaş'da 2000’de 231 milyon dolar olan gerçekleşen ihracatın 2001'de 690 milyon dolar olması öngörülüyor. İhracatın büyük bölümü, Avrupa’ya sunulmak üzere sadece Tofaş Fabrikası'nda üretilen Doblo'dan gelecek. İhracatın üretimdeki payının yüzde 54 olması hedeflendi. Gölcük'te inşaatı süren Ford Otosan fabrikamız bu yılın ilk çeyreğinde faaliyete geçecek." 
     Atay, dayanıklı tüketim grubunda "2001'de ihracatın payının televizyonda yüzde 71, beyaz eşyada yüzde 45 olacağını ve yurtdışı satışlarda yüzde 23 artış ile 522 milyon dolarlık ihracat hedeflediklerini" anlattı. Koç Grubu'nun bu yıl toplam 1 milyar dolarlık yatırım yapacağını da kaydeden Atay, Atay, Migros'un bu yıl yurtiçinde bir alışveriş merkezi ve 65 mağaza, yurtdışında iki alışveriş merkezi ve üç mağaza açacağını belirtti. 
     
Hedef, dünyada ilk 200'e girmek      Koç Holding CEO'su Temel Atay, topluluğun satış hacminin 20 milyar dolara ulaşması durumunda dünyanın en büyük 200 şirketi arasına girmiş olacağını belirterek bu hedefe beş yılda ulaşmayı planladıklarını söyledi. 
     Türk Telekom ve THY'nin özelleştirilmeleri konusunda değerlendirme ve hazırlık çalışmalarını sürdürdüklerini de anlatan Atay, değişen ortama uyum sağlamak amacıyla grup stratejilerini gözden geçirdiklerini kaydetti. 
     Atay, gazetecilerin Koç'taki ücret artışlarına ilişkin sorusu üzerine de sendikalı bir işyerinde eylül ayında bağlanan toplu sözleşmeyle ilk altı ayda yüzde 22 zam yapıldığını, diğer altı ayların da enflasyona endekslendiğini söyledi. Sendikasız işyerlerindeki çalışanlara ise hükümet yüzde 15 önerirken, kendilerinin yüzde 16 zam verdiğini belirten Atay, ayrıca 3 puanlık da liyakat ve takdir hakkı tanıdıklarını vurguladı. 
     


 EKONOMİ 


















</TEXT>
</DOC>
