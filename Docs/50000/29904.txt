<DOC>
<DOCNO> 29904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/yazar/sazak.html </URL>
<DATE> 2001/07/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP ve yeni oluşum 
</HEADLINE>
<TEXT>

     Kurultaylar partisi CHP'de bir yarış daha sona erdi Deniz Baykal 732 oyla yeniden genel başkan seçilirken, Ertuğrul Günay da genel merkez ağırlıklı delegasyondan 380 oy almayı başardı. 
     Böylece Ecevit'in DSP'si gibi CHP'de Baykal'ın "tek adamlığı"na göre dizayn edilmiş oldu. 
     Araya bir olağanüstülük girmezse 1995 ve 1999'da olduğu gibi CHP'yi seçimlere Deniz Bey götürecek. CHP lideri, seçildikten sonra kurultaya seslenirken yeni dönemin hedefini "iktidar" olarak belirledi 
     "CHP artık parti içi çekişmeleri, sürtüşmeleri, kavgaları esas alan, dünyası bununla sınırlı parti olmayı reddetmiştir. CHP, Türkiye'ye açılmaya, ufkunu genişletmeye, iktidar mücadelesine geçmeye karar vermiştir. Yepyeni bir parti olacağız. Parti sadece genel başkanını değiştirerek yenilenmez. Siyaset yapma anlayışını değiştirebiliyor, bağnazlıkları yenebiliyorsa işte o zaman yenilenmiş demektir." 
     Baykal güzel konuşuyor, "siyasete yeni girmiş kadar heyecanlıyım" sözleriyle güven tazeliyor ama bu "moralite" kurultay salonundan sokağa, halka ulaşmıyor. Çünkü CHP "reel politika" yapmıyor. Sanal alemde dolaşıyor 
     CHP'nin "halktan kopuk" siyaset pratiğinin ne anlama geldiğini kurultayda gördük. Eskiden olsa Atatürk Spor Salonu'ndan taşan halk, yeri göğü inletirdi. Salondaki delege, sanki Türkiye'ye son krize sürükleyen partilerden birinin üyesiymiş gibi ezikti. Anadolu'yu hallaç pamuğu gibi atmak yerine "kapalı devre" toplantılarla siyaset oluşturma çabası partinin köklerini kurutmuş. Gençlik yok olmuş 
     Baykal, 60 kişilik Parti Meclisi'ne 12 kişilik "platform kontenjanı" eklemekle zaten ağır işleyen yönetimi biraz daha hantallaştırmış oldu. Bilim Platformu'nun PM'ye eklenmesi de tüzük tartışmalarını gündeme getirdi. Muhalefet yeni yapılanmayı İngiltere'deki "Lordlar" ve "Avam Kamarası" örneğiyle eleştiriyor. 
     Yeni yapılanma "sağa açılma" olarak görülüyor. 
     Ancak parti sağa açılırken, Baykal'ın CHP'yi SHP ile birleşme önceki kulvara çekme uğraşına gösterilen tepkiler, "solda yeni oluşum" için kurultayı bekleyen İnönü ve arkadaşlarına güç verecektir. Erdal Bey'in Çankaya'da Sezer'i ziyareti de kararlılık göstergesi olmalı. 
     Yeni istifalar gündeme gelebilir. CHP yönetimi bu çözülmeyi durduramazsa, 1994'te birleşme öncesi tabloya dönülebilir ki, o da yüzde 4 - 5 oy demektir. 
     Baykal, CHP'yi seçime hazırlarken "son şans"ını kullanacak. Dışa dönük politikayla yeni bir başlangıç yapıp, CHP'yi halka açamazsa, kendi misyonunu da partisini de bitirir. 
     Zafer sarhoşluğuna gerek yok. 
     Ortada "Pirus zaferi" var. Çanlar CHP için çalıyor. 
     
     







Çok önemli bir eser 


Tüzük ve yüzük 


Peruka mı demiştiniz 


Ödemeler dengesinde gelişmeler durdu 


Halk Bank'ın paraları kapanın elinde... 


Başsavcının tarihe notu 


CHP ve yeni oluşum 


Uyarı hukuki değil 


"Dilencilerin şart koşma hakkı yoktur " 


Üretim palavrayla artmaz 


İş’teki CHP hisseleri için satış formülü 


</TEXT>
</DOC>
