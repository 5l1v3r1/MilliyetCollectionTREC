<DOC>
<DOCNO> 14876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/siyaset/siy06a.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Kriz yatıya kaldı 
</HEADLINE>
<TEXT>

     ANKARA Milliyet 

     CHP Genel Başkanı Deniz Baykal, ekonomik krizin siyasi krize dönüştüğünü belirterek, "Türkiye'ye kriz geldi, gitmiyor. Kronikleşti, yatıya kaldı" dedi. 
     Baykal, CHP Bilim, Yönetim ve Kültür Platformu Çalışma Merkezi'ni açtı. Türkiye'nin içinde bulunduğu ekonomik krizi değerlendiren Baykal, "Türkiye'yi maalesef kriz yönetiyor. Kriz kendi dinamiğiyle hükümet oldu, iktidar oldu, Türkiye'yi yönetiyor. Dünyada Türkiye gibi krizi 45 gün taşıyan ülke yok. Türkiye'yi Allah koruyor" diye konuştu. 
     Baykal, siyasetin reforma ihtiyacı olduğunu söyledi. Tepeden inme yöntemlerle siyasetin yenilenemeyeceğini savunan Baykal, "Biz bunu gördük ve partiyi yeniden yapılandırmaya çalışıyoruz. Bilim, Yönetim ve Kültür Platformu ve gençleri partiye kazanma çalışmaları da bunun bir parçası" dedi. 
     Baykal, partide yaşanan istifalar ve ihraçlara yönelik olarak, köklü bir kadro değişikliği ve kabuk değişimi yaşandığını ifade etti. 
     Baykal, bir gazetecinin "Başbakan Bülent Ecevit, 'Ben gidersem istikrar bozulur' diyor" sözleri üzerine de, "Ah keşke bozulacak istikrar kalsa. Sayın Başbakan iş başında kalsın diye dua ediyoruz" dedi. 
     Baykal, siyasetin profesyonel kadrolarla kısırlaştığını dile getirerek şunları söyledi 
     "Siyasi partiler toplumdan, işlevlerinden kopmakta, dar dünyalarının çekişmeleriyle uğraşmaktalar. Godot'u bekler gibi Siyasi Partiler Yasası çıksın, seçim kanunundan kaynaklanan sorunlar çözülsün diye bekliyorlar." 
     Gazetecilerin, MHP lideri Devlet Bahçeli'nin "CHP seçmen tabanını genişletiyor" sözlerini hatırlatması üzerine Baykal, "CHP önemli bir atılım yapmakta. Bunu Sayın Bahçeli'nin de tespit etmesinden memnun oldum. CHP toplumun değişik kesimlerinden destek alarak başarılı olacaktır" diye konuştu. 
     


 SİYASET 























</TEXT>
</DOC>
