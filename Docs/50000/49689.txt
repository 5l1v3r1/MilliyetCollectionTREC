<DOC>
<DOCNO> 49689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/ekonomi/eko05.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozuk lastik davası, Ford Başkanı’nın başını yedi 
</HEADLINE>
<TEXT>

     EKONOMİ SERVİSİ 

     Dünyanın ikinci büyük otomotiv üreticisi Ford Motor Co.’nun Yönetim Kurulu Başkanı Jacques Nasser istifa etti. Bir süredir, firmanın yüzde 40’ının sahibi olan Ford ailesiyle anlaşmazlığa düşen Nasser’ın görevini bundan sonra Başkan William Clay Ford’un yürüteceği açıklandı. 
     Nasser, şirketin hisselerinin geçen yıldan bu yana yüzde 31’in üzerinde değer kaybetmesini önleyememekle eleştiriliyordu. Ancak Ford ailesi ile Nasser arasındaki ipleri koparan temel mesele, otomotiv sanayiinin en büyük skandallarından biri olarak görülen Firestone davası oldu. 
     Geçen yıl ağustos ayında ABD Güvenlik Komisyonu’nun Firestone markalı lastiklerin ölümcül kazalara yol açtığını tespit etmesi, Ford’un Explorer modellerinde kullanılan yaklaşık 13 milyon lastiği değiştirmesi sonucunu doğurmuştu. Firma, bu dava sonucunda 3 milyar dolar ve büyük prestij kaybetmişti. Dava iddia aşamasındayken Firestone’un yöneticisi John Lampe ile birlikte hareket edip ürünü savunması ise Nasser için sonun başlangıcı oldu. 
     
     Hanedan yönetimde 
     Ford Motor Co.’dan yapılan açıklamaya göre Jack Nasser’in yerine Ford hanedanının genç varislerinden William Clay Ford Jr. getirildi. 
     44 yaşındaki William Ford, 1979 yılında amcası Richard Ford’un görevi bırakmasının ardından, Ford ailesinden şirketin başına geçen ilk kişi unvanına sahip olacak. Ford, 1999 yılında şirkette "profesyonel olmayan yönetici" unvanıyla göreve atanmıştı. 
     



 EKONOMİ 






















</TEXT>
</DOC>
