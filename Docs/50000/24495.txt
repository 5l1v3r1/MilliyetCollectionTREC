<DOC>
<DOCNO> 24495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/soneko15.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazprom "Türkiye'nin siyasi sorunları 'Mavi Akım'ı durdurmaz" 
</HEADLINE>
<TEXT>

     Mavi Akım boru hattının yapımını üstlenen Rusya'nın doğalgaz tekeli Gazprom, ''Türkiye'deki siyasi sorunlar, projenin uygulanmasını durdurmayacak'' açıklaması yaptı. 
     Gazprom Yönetim Kurulu üyelerinden Yuri Goryayinov İnterfaks'a bugün yaptığı açıklamada, projenin uygulanmasının, Ağustos ayında denizaltı bölümünün inşaatının başlaması ile tepe noktasına çıkacağını belirtti. 
     Habere göre Rus yetkili, ''Bir sorun vardı, Türk parlamentosu, belirli bir ülkeden doğalgaz alımına belirli bir kota koydu. Bizim temaslarımız ile bu kota aşıldı'' ifadelerini de kullandı. 
     ''Gazprom'un Türk partnerlerinin, çıkan siyasi sorunların çözümü için çaba gösterdiklerini ve kendilerinden, inşaatın sürmesini istediklerini'' belirten Goryayinov, ''hattan gaz aktarılması, 2002 yılının ilk çeyreğinde başlayacak'' dedi. 
     Goryayinov, hattın deniz dibi inşaatının başlaması için tüm hazırlıkların tamamlandığını, TBMM'nin, hükümetler arasında imzalanan Mavi Akım anlaşmasına ek ilgili belgeyi onaylaması ile birlikte bu kısmın inşaatının start alacağını belirtti. 






</TEXT>
</DOC>
