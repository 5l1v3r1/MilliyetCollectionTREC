<DOC>
<DOCNO> 4059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sondun09.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Tagesspiegel "Gaffar Okkan'ın ölüm emri Almanya'dan gelmiş olabilir" 
</HEADLINE>
<TEXT>

     Almanya'nın günlük siyasi gazetelerinden Der Tagesspiegel, Diyarbakır Emniyet Müdürü Gaffar Okkan'ın ölüm emrinin Almanya'dan gelmiş olabileceğini yazdı. 
     Gazetede, Susanne Güsten imzasıyla yayımlanan haber-yorumda, Okkan'ın öldürülmesiyle ilgili olarak Türkiye'de araştırma yapanların,Almanya'ya uzanan ipuçlarını değerlendirdikleri belirtildi. 
     Türk güvenlik güçlerinin İsa Altsoy adındaki bir Hizbullah örgütü elebaşısı üzerinde durduklarını yazan gazete, bu kişinin yaklaşık 1 yıl önce sahte pasaportla Almanya'ya kaçtığı şeklinde bilgi bulunduğunu kaydetti. Gazete, hala Almanya'da olduğu sanılan Altsoy'un, Hizbullah'ın eski elebaşısı Hüseyin Velioğlu'nun öldürülmesi ve yüzlerce örgüt üyesinin tutuklanmasından sonra, geçen yılın Şubat ayında güvenlik güçlerine karşı saldırılarda bulunulması talimatını verdiğini yazdı. 




</TEXT>
</DOC>
