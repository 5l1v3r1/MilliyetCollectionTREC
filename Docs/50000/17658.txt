<DOC>
<DOCNO> 17658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/soneko03.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın iki bono ihalesi birden düzenliyor 
</HEADLINE>
<TEXT>

     Hazine yarın, iki bono ihalesi birden düzenleyerek, Nisan ayı ihale programını tamamlayacak. 
     Hazine, Nisan ayının en büyük iç borç geri ödemesi arifesinde yarın biri 3 ay 91 gün , diğeri de 6 ay 168 gün olmak üzere iki bono ihalesi birden düzenliyor. 
     İhraç tarihleri 25 Nisan Çarşamba olarak belirlenen bono ihalelerinden 3 ay vadeli bononun geri ödemesi 25 Temmuz, 6 ay vadeli bononun geri ödemesi de 10 Ekim tarihinde yapılacak. 
     3 ay vadeli bono ihalesinde minumum net 210 trilyon lira, 6 ay vadelide ise minumum net 500 trilyon lira iç borçlanmayı öngörülüyor. 
     Bu arada Merkez Bankası şubelerinden teklif vermek suretiyle ihaleye doğrudan katılmak isteyen gerçek kişilerin teklifleri yarın saat 12 00'ye kadar kabul edilecek. 
     Merkez Bankası tarafından geçen Perşembe günü yapılan açıklamada, yarın düzenlenecek ihaleler katılmak isteyen gerçek kişilerin tekliflerinin 20 Nisan Cuma günü mesai saatleri dahilinde ve bugünün Resmi Tatil olması nedeniyle yarın saat 12 00'ye kadar kabul edileceği belirtilmişti. 
     24 Nisan tarihinde yapılması programlanan 3 aylık bono ihalesinde ihraç edilmesi öngörülen net 210 trilyon liralık tutar, Nisan ayı toplam iç borç itfa tutarının yüzde 15 kadarını oluşturuyor. Bu ihalede ortalama ve opsiyon satışı yapılmayacak. 
     3 ay vadeli bono ihalesinde oluşacak faiz, 25 Temmuz tarihinde ödenecek olan 2 ve 3 yıl vadeli devlet tahvili kupon ödemelerine baz teşkil edecek. 
     Aynı tarihte yapılacak olan 6 ay 168 gün vadeli senet, 11 Nisan tarihinde satışı gerçekleştirilen 10 Ekim vadeli senedin yeniden ihracı konumunda olacak. 




</TEXT>
</DOC>
