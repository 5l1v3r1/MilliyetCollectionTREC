<DOC>
<DOCNO> 13448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun16.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'dan tüm öğrencilere sarık takma emri 
</HEADLINE>
<TEXT>

     Afganistan'da iktidardaki Taliban yönetimine bağlı polis, ülkede tüm öğrencilerin okullarda sarık takmasını emretti. Polisin, 1 ila 6'ıncı sınıf öğrencilerinin siyah, daha üst sınıflardaki öğrencilerinse beyaz sarık takma emri verdiği belirtildi. 
     Başkent Kabil'deki yerleşimciler, yeni öğretim yılının başladığı 21 Mart'tan bu yana, emirlere uymayan öğrencilerin okullara alınmadığını söylediler. Taliban yetkilileri ise uygulamanın, 1.6 milyondan fazla öğrencinin bulunduğu ülkede ''eğitim sisteminin daha iyi düzenlenmesi'' amacını taşıdığını söylediler. 
     Yetkililer, sarık takmanın İslam geleneklerinin bir parçası olduğunu ve bir İslam ülkesindeki Müslümanlar tarafından uygulanması gerektiğini öne sürdüler. İktidara 1996 yılında gelen ve ülkenin yüzde 90'ından fazlasının kontrolünü elinde bulunduran Taliban, eğitim kurumlarında Batı tarzı giyimi yasaklamış ve tüm kız okullarını kapatmıştı. Ortak eğitime karşı olduğunu ve kadınlar için ayrı kurumlar inşa edilmesi için kaynak olmadığını belirten Taliban, heykeltıraşlık ve müzik gibi faaliyetleri de İslama aykırı olduğu gerekçesiyle yasaklamıştı. 




</TEXT>
</DOC>
