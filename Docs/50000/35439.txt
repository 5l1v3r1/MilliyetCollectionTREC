<DOC>
<DOCNO> 35439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/soneko09.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı "500 milyon dolarlık kredi teknik bir konu" 
</HEADLINE>
<TEXT>

     Hazine Müsteşarı Faik Öztrak, Dünya Bankası'nın, yoksullara dağıtılmak üzere Türkiye'ye vereceği 500 milyon dolarlık kredinin, teknik bir konu olduğunu belirterek, ''Bunu, dışardan fakirlere yardım gibi anlamamak lazım, bu programın önemli bir ayağıdır'' dedi. 
     Hazine Müsteşarı Öztrak, Hazine Müsteşarlığı'nda Ekonomi Muhabirleri Derneği EMD üyeleri ile bir sohbet toplantısı düzenledi. Öztrak, toplantıda, ticaret bankalarının, yurdışından kredi almaları ile ilgili bir soru üzerine, uygulanmakta olan programın uluslararası kuruluşlarda, çok yüklü bir destek almış bulunan bir program bulunduğunu, ancak, Asya Krizi'nden beri görülen bir durumun da var olduğunu kaydetti. 
     Faik Öztrak, uluslararası kuruluşların, bankaların, olumsuz ortamda sistemden çıktığını kaydederek, bunun olmaması için, uluslararası kuruluşların geliştirdiği özel kesim katılım kavramının konduğu, gönüllü programların üretildiğini söyledi. Program güvenilir bir program ise özel kesime verilen kredinin, kriz öncesi hangi seviyede ise o seviyede korunması gerektiğini bildiren Öztrak, bunun için de, hem ülkenin yoğun bir biçimde, hem de uluslararası kuruluşların programı tanıtması gerektiğini belirtti. 
     Öztrak, zaman zaman bu bankalardan çok sert olmamak kaydıyla belirli taahhütlerin de alınabileceğini ifade ederek, kendilerinin, yabancı bankaların, Türk bankalara, kriz öncesi verdikleri kredi miktarını korumaya çalıştıklarına dikkat çekti. Faik Öztrak, ''Ama bu gönüllü olarak katılınması gereken bir durum'' dedi. Hazine Müsteşar Yardımcı Aydın Kara"z de, sonbahar aylarında borçlanma imkanı olacağını ilave etti. 
     
     Komiteler toplanıyor 
     Öztrak, icracı bakanlıkların yönetimle ilgili reforma nasıl baktıklarına yönelik bir soru üzerine de, şu yanıtı verdi 
     ''Bu konuda Başbakanlık Genelgesi var. Her bakanlıkta, her birimde, neler yapılabilir, bu konularda düşünceleri almak üzere belli komitelerin kurulması öngörüldü. Bu komitelerin Ağustos ayının 13'üne kadar oluşturulması şartı var. Dolayısıyla, bütün bakanlıklar bu çalışmaların içine katıldı. 
     Aynı soruya yanıt veren Müsteşar Yardımcısı Kara"z de, yönlendirme komitelerinin bulunduğunu, bir de alt komitelerin bulunduğunu kaydederek, alt komitelerin her hafta toplandığını ve toplantıların, toplumun çeşitli kesimler ile gerçekleştirildiğini söyledi. Kara"z, buradaki amacın, bu yaklaşımı mümkün olan en geniş zemine yayabilmek olduğunu söyledi. 
     
     Reel sektör 
     Hazine Müsteşarı Öztrak, reel sektör ile ilgili sorular üzerine, ekonomide, mali sektör, reel sektör ayrımı diye birşey olmadığını belirterek, mali sektörün birilerinin tasarrufunu alıp, yatırımcıya aktaran bir mekanizma olduğunu hatırlattı. Öztrak, ''Eğer, bu boruda bir çatlak varsa ya da kenardan başka bir boru takıp, başka bir tarafa çekiliyorsa, reel sektöre kaynak gitmez'' dedi. 
     Mali sektörün, reel sektöre, vatandaşların tasarruflarını aktaran bir ajan olduğunu da kaydeden Öztrak, bu ajanın düzgün çalıştırıldığın da, reel sektörün ayağa kalkacağını kaydetti. Reel sektöründe aldığı bu kaynağı kullandığını anlatan Öztrak, bu tasarrufları sektörün geri ödememesi durumunda, mali sektörün ardından da tasarrufçunun batacağını bildirdi. 
     Öztrak, reel sektörü ihmal ederek hiçbir programın uygulanmayacağını da vurgularken, şöyle devam etti 
     '' Mali sektörü düzelttim sanırsınız Kore'de olduğu gibi. Eğer sorunlar, reel sektörde ise o zaman bu sorun ister istemez mali sektöre yansır, üçüncü ve dürdüncü kriz dalgalarının içine girersiniz. Dolayısıyla, programın başından itibaren reel sektörü göz önünden uzak tutmadık. Çünkü biliyoruz ki asıl mesele oradan çıkar. Bugün, yaşadığımız problemlerin nedeni de, reel sektördür. Eğer insanlar, tüketemiyorsa, mallarını satamıyorsa, krediyeyi geriye ödeyemez. Krediyi geriye ödemezse, mali sektörde problem çıkar.'' 
     
     Alış veriş ortamını sağlamak 
     Müsteşar Öztrak, yapmaya çalıştıklarının güven ortamını yerleştirmek, biran evvel alış veriş ortamını ve piyasaların derinleşmesini sağlamak olduğunu söyledi. Öztrak, ihracatçının rahat kredi bulamadığında, o noktada müdahale ettiklerini kaydederek, Dünya Bankası'ndan aldıkları kredinin beşte birini Eximbank'a verdiklerini bildirdi. Faik Öztrak, çok yakın bir zamanda, Halk Bankası'na dış kaynaklardan, belli bir kredi bulacakları müjdesini de verdi. Bir başka soru üzerine de Öztrak, kriz dönemlerinde objektif bir performans değerlendirmesi yapmanın zor olduğunu belirterek, ''Ama oldukça başarılı gidiyor'' dedi. 
     
     Dünya Bankası kredisi 
     Dünya Bankası'nın, yoksullara dağıtılmak üzere vereceği 500 milyon dolarlık kredisi ve heyetin çalışmaları ile ilgili bir soruyu da Öztrak, ''Sosyal destek ağı, yoksullukla mücadele ağı gibi konular, Asya Krizi'nden sonra, tüm pogramlara girdi. Krizlerden olumsuz etkilenen kesimlere, bu kaynaklar aktarılıyor. 
     Bu teknik bir konu, bunu dışardan fakirlere yardım gibi anlamamak lazım. Bu programın önemli bir ayağı'' şeklinde konuştu. Öztrak, bu konunun dışlandığı zaman, programın başarısız olma ihtimalinin son derece yüksek olacağını da kaydetti. Bir başka soru üzerine Müsteşar Öztrak, programı yaparken, bankacılık sektörünün yeniden yapılandırılması kapsamında, faiz giderlerini belirlerken, belli bir yedek ayırdıklarını söyledi. Bu yedeğin, 5 katrilyon lira civarında olduğunu belirten Öztrak, 5 katrilyon liranın tamamı kullanılacak diye bir şeyinde söz konusu olmadığını belirtti. Öztrak, reel sektörün yeniden yapılandırılması çalışmalarına, Dünya Bankası ile birlikte Ağustos ayının 6'sında başlanacağını bildirdi. Müsteşar Öztrak, reel sektörün ne durumda olduğunu izlemeyi sürdürdüklerini, ancak etkin müdahale edebilmek açısından henüz hazır olunmadığını da sözlerine ekledi. 
     
     Enflasyonu artırmak suretiyle borç ödemek gibi bir yaklaşımımız yok 
     Öztrak, faizlerle ilgili bir başka soru üzerine de, faizler konusunda önemli bir marjın bulunduğunu kaydederek, ''Yaptığımız sürdürülebilirlik çalışmaları içinde biz bu yıl ve önümüzdeki yıl, öngördüğümüzün çok üstünde faizlerle dahi borcu sürdürülebilir halde götürebiliriz'' dedi. 
     Ancak bir an önce faizlerin, özellikle reel faizlerin tahmin edilen enflasyonla uyumlu bir yere gelmesi gerektiğini Öztrak, şöyle devam etti ''Nedir bu Haziran'dan sonraki 12 ayda TÜFE'nin yüzde 35'ler civarında olacağını tahmin ediyoruz. 18 olan rakam da son kur hareketleri çerçevesinde 2. yarı için 1 puan yukarı gitti. Son açıklanan TÜFE kapsamında 19'lar civarında.'' 
     Müsteşar Öztrak, ''Bu faizler çerçevesinde enflasyonunun düşürülmesinden vaz mı geçildi '' şeklindeki bir soru üzerine de, ''Böyle bir şey kesinlikle yok'' yanıtını verdi. Öztrak, enflasyonun, bir sürü problem yarattığını ve çarpıklığı sakladığını da söyledi. Programdaki enflasyonu düşürme hedefinin yerli yerinde durduğunu kaydeden Öztrak, ''Enflasyonu artırmak suretiyle borç ödemek gibi bir yaklaşımımız yok. Bunun yaratacağı güven bunalımını aşamayız'' dedi. 
     
     
     







</TEXT>
</DOC>
