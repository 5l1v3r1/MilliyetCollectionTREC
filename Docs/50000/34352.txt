<DOC>
<DOCNO> 34352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/guncel/agun.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk, Yunan ve Bulgar gençleri Arda boylarında buluştu 
</HEADLINE>
<TEXT>
NAPARSIN BE’ 
Yunanistan'ın en büyük açık hava festivalinin yapıldığı Arda’da popüler dil Türkçeydi. 4 bin Balkan gencinin kaldığı kampta gündüz yüzme gece konser keyfi yaşandı 
     ELİF KORAP Kastanies - Yunanistan 

     Türkiye, Yunanistan ve Bulgaristan'ın birbirine en yakın olduğu Arda boyları, üç ülke gençlerinin katılımıyla bir barış üçgeni oluşturdu. Karaağaç'ın tam karşısında, Edirne'ye 17 kilometre uzaklıktaki Kastanies köyünde gerçekleştirilen Arda Festivali binlerce genci ağırladı. 
     Bulgaristan'dan gelen Arda Nehri’nin kıyısında düzenlenen festivalin bulunduğu alan Türkiye'ye o kadar yakın ki, konser sesleri Pazarkule Sınır Kapısı'ndan duyuluyor. Yörenin Türkiye'den farkı yok. Çoğunluk Türkçe konuşuyor. Bilmeyenler de en azından Edirne aksanıyla "N’aparsın be" diyor. Herkes Kanal D, CNN Türk ve müzik yayını yapan Türk TV kanallarını izliyor. 
     
     Üç ülke gençliği el ele 
     Yunanistan'ın en büyük açık hava festivali olan şenliğe, Bulgaristan ve Türkiye'den katılım yüksek oldu. Yunan, Türk ve Bulgar gençlerinin yanı sıra Polonya, Almanya ve Rusya gibi ülkelerden de gençler ve İspanya, Latin Amerika, Romanya ve Ermenistan'dan gelen müzik ve dans grupları festival için Kastanies'te akın etti. 
     Gençler, kamp alanına girebilmek için Türk parasıyla günlük yaklaşık 6 milyon lira ödediler. Yunan - Türk ve Bulgar gençler çadırlarını yan yana kurarak, aynı kampı paylaştılar. 21.00'de başlayan konserler, her gün saat 06.00'ya kadar devam etti ve nehrin iki yakasında gerçekleştirildi. 
     Konserler nedeniyle sayı katlansa da festivalde kamp kuranlar dört bin kişiydi. Gençler, gün boyunca Arda Nehri'nin sularında yüzdüler, rafting yaptılar, güneşlendiler ve birbirlerini tanıdılar. 
     
     Coşku doruğa çıktı 
     Konserlerde üç ülke gençliğinin kardeşlik - dostluk mesajları doruğa çıktı. Türk ve Yunan gençlerden oluşan Grup Değişim, "K tibim", "Konyalı", "Elimdedir bağlama" türkülerini hem Yunanca hemde Türkçe seslendirdiler. Geceleri reçina içip dans eden gençler, gündüzleri de Arda Nehri’nde hoşça vakit geçirdiler. 
     
     Temiz’e alkış 
     Papakonstantinu konserinin ardından Okay Temiz'in Bulgar klarnetçi İvo Papazov ve Yunanlı Ektos Orion'un grubuyla sahneyi paylaştığı konserde ise gençler, durmak bilmeden dostluk halayı çektiler. 1.5 saat sürmesi beklenen konser, kalabalığın yoğun tezahüratı nedeniyle, bir saat uzadı. 
     
Söz gençlerin      Maria Rumenof Stayanoof 24 Bulgaristan - Antropoloji öğrencisi "Yunanistan'da arkadaşlarım vardı. Festivale onlar davet etti. Türklerle de tanıştım. İlk kez geliyorum." 
     Katerina Arvanitidis 26 Yunanistan - Hemşire "Festivale her yıl geliyorum. Komşu ülkelerin insanlarıyla olmayı ve onların müziklerini tanımayı seviyorum. Türkiye'de de böyle bir festivalin yapılmasını isterdim. Oraya giderdim." 
     Emre, Ahmet, Halil Arif - hepsi 17 yaşında ve lise öğrencisi "Geçen yılda geldik. Yunan ve Bulgar arkadaşlarımızla vakit geçirmek güzel. Çünkü ortak bir geçmişimiz var. Kültürel bir mirası paylaşıyoruz. Ülkemizde de böyle bir festival olması için girişimler başlatılmalı." 
     
Halklara barış mesajı      İlk kez 1995'te Yeni Nesil Genel Sekreterliği ve Kastanies Belediyesi'nin desteğiyle başlatıldı. Yunanistan, Bulgaristan ve Türk topraklarının en yakın olduğu noktada gerçekleşen organizasyonun amacı Balkan gençliğini kucaklamak ve müziğin önderliğinde halkların barışçı birlik mesajını yollamak. 
     
     Yürüyerek Yunanistan 
     Bizim için en ilginç olay, Yunanistan'a yürüyerek gitmek oldu. Pazarkule Sınır Kapısı'nı geçince elinizde çantayla bir kilometre yürüyorsunuz, sonra Yunanistan'dasınız. 
     Bölgede karşılaştığımız en büyük sorun, her şeyin Yunan alfabesiyle yazılı olması. Hiçbir yazı bizim için bir şey ifade etmiyor. Tabelalara, mönülere mağara resimlerine bakar gibi bakıyoruz. 
     Buradaki Yunanlılar Edirne ağzıyla Türkçe konuşuyorlar. 
     Öğrendiğimiz önemli bir bilgi de, burada efk rlanıp içildiğinde Yunanistan'ın arabesk kralı Nikor Papazoğlu'nun dinlendiği. 
     



 GÜNCEL 
















</TEXT>
</DOC>
