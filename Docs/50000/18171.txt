<DOC>
<DOCNO> 18171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sondun07.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de eski senatör 32 yıl sonra itiraf etti... 
</HEADLINE>
<TEXT>

     Amerikalı eski senatör Bob Kerrey, 32 yıllık sessizliğini bozarak, 1969'daki Vietnam Savaşı'nda sivilleri öldürme emri verdiğini itiraf etti. 
     Kerrey, Wall Street Journal'a, 25 Şubat 1969'da Vietnam'daki Mekong deltasında bulunan Thanh Phong koyuna düzenledikleri baskında, emrindeki 7 askerle 20'den fazla sivili öldürdüklerini açıkladı. Savaş sırasında düzenlediği bir başka baskından dolayı ABD'nin en büyük cesaret madalyası olan ''Şeref Madalyası'' alan ve ülkesine dönünce Nebraska valisi olan, iki dönem de senatörlük yapan Kerrey,''Göreve gittim, her şey bittiğinde kendimden çok utanıyor, ölmek istiyordum'' dedi. 
     Kerrey, ''Bu beni tüketti, insanların bana kahraman muamelesi yapmasından ve bildiklerimi kendime saklamaktan bıktım usandım artık. Bu trajik bir yanılgıydı. Hayatımın en karanlık gecesiydi'' dedi. Eski senatörün beraberindeki komandolardan Gerhard Klann da New York Times'a konuşarak, sivillerin öldürülme emrinin, bu kişilerin komando birliğinin yerini açıklamalarından korkulduğu için verildiğini söyledi. Bugün 57 yaşında olan ve New York'taki New School University rektörlüğünü yapan Kerrey, 1992'deki seçimlerde başkanlığa adaylığını koymuştu. 







</TEXT>
</DOC>
