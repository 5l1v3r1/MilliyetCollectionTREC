<DOC>
<DOCNO> 19605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur26.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenyurt Belediye Meclisi, Gürbüz Çapan'ın yerine vekil seçemedi 
</HEADLINE>
<TEXT>

     Esenyurt Belediyesi Başkan Vekilliği için yapılan seçimlerde, adaylar gereken çoğunluğu sağlayamadılar. 
     Esenyurt Belediye Meclisi, ''imar yolsuzluğu'' yapıldığı gerekçesiyle İstanbul Devlet Güvenlik Mahkemesi'nce başlatılan soruşturma kapsamında tutuklanan Belediye Başkanı Gürbüz Çapan'ın yerine Başkan Vekili seçmek üzere bugün olağanüstü toplandı. 
     Meclis Başkan Vekili Aytekin Çolak başkanlığında gerçekleştirilen toplantıda, FP'li İlhan Bölükbaşı, DSP'li Bayram Ali Altın, ANAP'lı Mehmet Adil Yalçın, CHP'li Erdal Keskin ile bağımsız Ali Aksu, Belediye Başkan Vekilliği için adaylıklarını koydular. 
     Gürbüz Çapan'ın yanı sıra Başkan Yardımcısı Seyfettin Karahan'ın da tutuklu bulunması nedeniyle 30 üyenin oy kullandığı seçimde, bağımsız aday Ali Aksu 15 oy alırken, FP'li İlhan Bölükbaşı'na 8, ANAP'lı Mehmet Adil Yalçın'a 5, DSP'li Bayram Ali Altın ve CHP'li Erdal Keskin birer oy çıktı. 
     Oylamada, hiçbir adayın gereken çoğunluğu sağlayamaması üzerine ikinci tur seçimin 7 Mayıs Pazartesi günü yapılmasına karar verildi. Belediye Başkan Vekilliği için yarıdan bir fazla olan 16 oy alınması gerekiyor. 
     Öte yandan, oylama sırasında jandarma kuvvetleri belediye binasında yoğun güvenlik önlemleri aldı. 
     
     







</TEXT>
</DOC>
