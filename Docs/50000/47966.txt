<DOC>
<DOCNO> 47966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/gun06a.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamanın çaldığı yaşamlar... 
</HEADLINE>
<TEXT>
Bebeğine doyamadı 
Ayakkabı atölyesindeki patlama, iki cana mal oldu. Onlardan geriye sadece anılar kaldı 
     ESRA KURT, CENNET NAR İstanbul 

     Güngören'deki ayakkabı - terlik atölyesinde çıkan yangında yaşamını yitiren Öznur Özdemir 29, Süleyman Şahin 27 yaşındaydı... Önlerinde daha yaşanmamış hayatlar vardı. Öznur ayın 27'sinde doğum gününü kutlamaya hazırlanıyordu. Süleyman ise henüz 5 aylık olan bebeğine daha doymamıştı... 
     Öznur, sabah sekreterlik yaptığı Güngören'deki atölyeye gitti. O gün korkunç bir patlama oldu. Çevredeki binaların ve evlerin camları kırıldı. Patlamada, Öznur ile birlikte iş arkadaşı İsmail Şahin 27 yaşamını yitirdi. Binada, yanmış malzemelerden numuneler alındı. Kriminal inceleme sonucu patlamanın sebebi belirlenecek. 
     Öznur’un cenazesi Edirnekapı Mihrimah Sultan Camii'ndeki namazın ardından Tokmaktepe Mezarlığı'na defnedildi. Tabutuna tülbent ile duvağı simgeleyen beyaz tül örtüldü. 
     Sultan Şahin, makineci eşi Süleyman Şahin'i öperek işe uğurlamıştı. Akşam öldüğünü öğrendi ve kendisine eşinin saatiyle evlilik yüzüğü teslim edildi. 
     Yangını duyunca, beş aylık bebeğini komşusuna bırakıp olay yerine koştu. Eşinin akşam bir düğüne gitmeyi planladığını anlatan Şahin, "En çok sevdiği ezogelin çorbasından yapmamı istedi" diyerek gözyaşı döktü. 
     
     Sabaha kadar izini sürdü 
     İtfaiye ve polisi suçlayan Şahin, "Eşin ucuz atlattı. Sen eve git, gelmesini bekle" dediler. Kocam en geç 19.15'te evde olurdu. Sabah 06.30'a kadar hastaneleri dolaştım. Tekrar karakola gittim, öldüğünü söylediler. Görevliler hakkında suç duyurusunda bulunacağım" dedi. 
     



 GÜNCEL 
























</TEXT>
</DOC>
