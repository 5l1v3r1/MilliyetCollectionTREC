<DOC>
<DOCNO> 44848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun05.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, ABD'ye görüşme çağrısını yineledi... 
</HEADLINE>
<TEXT>

     Afganistan'daki Taliban yönetiminin Pakistan Büyükelçisi Abdüsselam Zaif, ABD ile savaşmak istemediklerini belirterek, bir kez daha doğrudan görüşme çağrısında bulundu. 
     Taliban'ın Pakistan Büyükelçisi Zaif, CNN televizyonuna verdiği demeçte, New York ve Washington'a düzenlenen terörist saldırıların İslam ile ilgisinin olmadığını ve bu saldırılarla ilgili bağlantısının kanıtlanması durumunda bin Ladin'i teslim edeceklerini yineledi. Zaif, ''Bin Ladin'in teslim edilmesi başka bir tercihtir. Bin Ladin bu eyleme karıştıysa bunu yapmak istiyoruz. Bu bir terörist eylemdir ve bu çok tehlikeli eylemi kınıyoruz. Ancak bin Ladin'in bu eyleme karıştığına dair kanıta ihtiyacımız var'' dedi. 
     Zaif, ''Savaştan çok müzakereyi tercih ediyoruz. Müzakere sorunlarımızı çözecek yoldur. Ne yazık ki, Başkan Bush görüşme taleplerini tekrar tekrar reddetti'' dedi. 
     ABD ve İngiltere, bin Ladin'i teslim etmesi için Taliban'ın ''vaktinin dolduğunu'' açıklamış ve ABD Başkanı George Bush'un terörle savaşında yoldan çekilmezlerse iktidardan düşürüleceklerini açıkca dile getirmişti. 
     






</TEXT>
</DOC>
