<DOC>
<DOCNO> 20969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/spor/spo01.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma kadro dışı 
</HEADLINE>
<TEXT>

Daum, dünkü idmanda "Ağrılarım var" diyen Fransız yıldızı, Ankara’ya götürmedi. Yönetimin, Alman hocanın raporuna göre golcü futbolcuya ceza vereceği belirtildi 
     KARTAL YİĞİT 

     BEŞİKTAŞ Teknik Direktörü Daum, bir türlü yıldızının barışmadığı Pascal Nouma’yı, Gençlerbirliği maçı öncesi kadro dışı bıraktı. Hafta başında yapılan antrenmanlara ağrısı olduğu gerekçesiyle katılmayan Fransız futbolcu, Alman hocayla dünkü antrenman öncesi yaklaşık yirmi dakika süren bir görüşme yaptı. Nouma, "Gerçekten ağrılarım var. Ancak Ankara’ya gitmek istiyorum" dedi. 
     DAUM bunun üzerine, "Ben hiçbir zaman sakatlığı tam geçmeyen oyuncuyu kadroya almam. Bu nedenle seni Ankara’ya götürmeyeceğim" yanıtını verdi. Geldiği günden bu yana disiplinsiz davranışları ve gördüğü kartlarla tepki alan Pascal Nouma’nın önceki gün yapılan antrenmanda Daum’un yaptığı çağrıya olumsuz yanıt vermesi, bardağı taşıran son damla olarak gösterildi. 
     FRANSIZ yıldızla neredeyse tüm ipleri koparan Daum’un vereceği rapor doğrultusunda yönetimin Nouma’ya para cezası da vereceği kaydedildi. Alman hoca ayrıca iki haftadır 18 kişilik kadroya almadığı Fazlı ve Yasin’i ise bu kez Ankara’ya götürdü. Daum, Nouma’nın yanısıra Khlestsov, Murat, Salih ve sakat olan İbrahim’i de İstanbul’da bıraktı. 
     
Daum’dan ziyaret      BEŞİKTAŞ Teknik Direktörü, bugün oynanacak olan Gençlerbirliği karşılaşması öncesi Ankara Lösemili Çocuklar Vakfı’nı ziyaret edecek. Alman hoca saat 14.00’de yapacağı ziyarette yine çocuklara hediyeler götürecek, moral vermeye çalışacak. Bu arada Yönetim Kurulu üyesi İbrahim Altınsay da Bilkent Üniversitesi’nde bir panele katılacak. 
     
Taraftar şaşırttı      LİG’DE kötü bir sezon geçiren Beşiktaş’ın Esenboğa Havalimanı’nda çok sayıda taraftarın karşılaması kafile arasında büyük şaşkınlığa neden oldu. Havalimanı’na gelen taraftar uzun süre kafileyi alkışlarken lösemili çocuklar da başta Daum olmak üzere futbolculara tek tek çiçek verdiler. Kaptan Şifo Mehmet’e, "En büyük Beşiktaş... En büyük bizim kaptan" diye tempo tutan taraftarlar havalimanını adeta bayram yerine çevirdiler. 
     BEŞİKTAŞ kafilesinin Ankara’ya gelişi sırasında çıkışta uçuş kartlarında biletin bir kopyasının olmaması tartışmalara neden oldu. Otobüse binmek üzere çıkış kapısına yönelen Siyah - Beyazlı futbolculara yer hostesleri, "Kartın içindeki kopyası yok, bu şekilde sizi uçağa alamayız" diyerek engel olmaları ortamı gerginleştirdi. Menacer Sinan Engin ile görevliler arasında tartışma çıktı. Üst düzey yetkililerin kapıya gelmeleri üzerine olay tatlıya bağlandı. 
     
Seba kupa verecek      BEŞİKTAŞ Koleji Geleneksel 3.Satranç Turnuvası bugün yapılacak karşılaşmalarla sona erecek. 12 Mayıs tarihinde başlayan turnuvaya küçüklerde 72, yıldızlarda 78 okuldan toplam 600 öğrenci katıldı. 
     FİNALLERDE kategorilerinde ilk üç dereceye girecek olan öğrencilere kupa verilecek. Turnuvanın kupa töreninde Beşiktaş’ta uzun yıllar görev yapan sembol başkan Süleyman Seba da yer alacak. 
     



 SPOR 
























</TEXT>
</DOC>
