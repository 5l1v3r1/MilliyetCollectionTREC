<DOC>
<DOCNO> 6493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/guncel/gun02.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez Kızılay haklı 
</HEADLINE>
<TEXT>

49 yıldır Hac'ta sağlık hizmeti veren Kızılay, Diyanet'ten "pay" alamıyor 
     ANKARA Milliyet 

     Kızılay Genel Başkanı Ertan Gönen, Kızılay'ın bu yıl "Bakanlıklararası Hac Komisyonu"ndan çıkarılması nedeniyle hac sağlık gelirlerinden pay alamadıklarını bildirdi. Gönen, "Diyanet, ilk defa sağlık hizmetlerinden aldığımız payı vermiyor. Hakkımızı arayacağız" diye konuştu. 
     Kutsal topraklarda hacı adaylarına sağlık hizmeti verecek Kızılay Hac Sağlık ve Sosyal Hizmet ekibi yola çıktı. Gönen, uğurlama töreninde yaptığı konuşmada, Kızılay'ın 1952'den bu yana Suudi Arabistan'da hac döneminde sağlık hizmeti verdiğini belirterek, hacı adaylarına ücretsiz tedavi hizmetleriyle ilaç verildiğini anlattı. Kızılay'ın bu yıl Bakanlıklararası Hac Komisyonu'ndan çıkarılması nedeniyle hac sağlık gelirlerinden pay alamadıklarını bildiren Gönen, şöyle konuştu 
     "Diyanet, ilk defa sağlık hizmetlerinden aldığımız payı vermiyor. Baktığımız hasta kadar pay almamız gerekiyor. Diyanet'in bakmadığı hastalar var. Bunlara biz bakıyoruz. Seyahat acentalarının hacı adaylarına da biz hizmet veriyoruz. Hakkımızı arayacağız." 
     Kızılay Hac Sağlık ve Sosyal Hizmetler Ekibi Genel Koordinatörü Kadir Kurt'un verdiği bilgiye göre, 1 mobil klinik, 10 ambulans olmak üzere değişik amaçlı toplam 23 araç ve ekipte 26 doktor, 23 hemşire, bir eczacıyla ilk yardım kursu görmüş çok sayıda deneyimli sağlık personelinden oluşan toplam 106 kişi bulunuyor. 
     


 GÜNCEL 






















</TEXT>
</DOC>
