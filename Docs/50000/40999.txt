<DOC>
<DOCNO> 40999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur01.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti hakkında dava açan Yargıtay Başsavcısı "Annem başörtülü" 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, ''Benim annem de başörtülü. Sorun başörtüsü veya türbanlı olmak değil, bir partide başörtülü veya türbanlı üye bulunması da değildir. Parti kurucusu arasında türbanlı olması bir dayatmadır'' dedi. 
     Yargıtay Cumhuriyet Başsavcısı Kanadoğlu, Yargıtay Başkanı Sami Selçuk'un Adli Yıl'ın başlaması dolayısıyla verdiği resepsiyonda gazetecilerle sohbet etti. 
     AK Parti'deki türbanlı kurucu üyelerin ihraç istemine ilişkin görüşünün sorulması üzerine, Anayasa'nın 2, 24. ve 68. maddelerini hatırlatan Başsavcı Kanadoğlu, siyasi partilerin laik Cumhuriyet ilkelerine karşı dayatma içinde olamayacaklarını belirtti. 
     AİHM'in ve Anayasa Mahkemesi'nin türbana ilişkin kararlarını hatırlatan Başsavcı Kanadoğlu, ''Benim annem de başörtülü. Sorun başörtüsü veya türbanlı olmak değil, bir partide başörtülü veya türbanlı üye bulunması da değildir. Parti kurucusu arasında türbanlı olması bir dayatmadır'' diye konuştu. 
     ''Bu durumda Merve Kavakçı hakkında Vural Savaş görevini yapmamış mı oldu '' şeklindeki bir değerlendirme üzerine Kanadoğlu, ''Onu bilemem. Onu Vural Savaş'a sorun'' dedi. 
     Bakanların yargılanmasına ilişkin Anayasa'nın 100. maddesinin hatırlatılıp, bunun bakanlar için bir zırh olup olmadığının sorulması üzerine de Başsavcı Kanadoğlu, ''Anayasa'ya göre yasama yürütmenin faaliyetini denetliyor. Ancak, mevcut durumda bu gerçekleşmiyor. Bunun yargı tarafından yapılması gerekir'' dedi. 
     Cumhuriyet savcılarının bakanlar hakkındaki delilleri bilgi notu olarak ilgili yerlere ulaştıramamasının yaratacağı sıkıntıya işaret edilmesi üzerine de Kanadoğlu, 1961 Anayasası'nda böyle bir engelin bulunmadığını ancak, 1982 Anayasası'nın bunu engellediğini ifade etti. 
     ''Öyle ise savcılar bu bilgi ve belgeleri arşive mi koyacaklar '' şeklindeki soruya da Başsavcı Kanadoğlu, ''Nereye isterlerse koyarlar. Bu durumlar daha öncede yaşandı. Savcıların karşılarındaki örnekler doğrultusunda bir şey yapmasının beklenmesi gerçekçi olmaz'' yanıtını verdi. 
     Kanadoğlu, bir başka soru üzerine de, çıkar amaçlı suç örgütlerinin ulusal ve uluslararası da olabileceğini, bunlarla mücadelenin örgütlü ve tek elden yapılmasının doğru olacağını söyledi. 
     Kanadoğlu, ''Yani Türkiye Cumhuriyet Başsavcılığı'nca mı yapılmalı '' sorusuna ise ''Bu, o da olabilir. Yargıtay Cumhuriyet Başsavcılığı da olabilir. Fark etmez'' yanıtını verdi. 
     







</TEXT>
</DOC>
