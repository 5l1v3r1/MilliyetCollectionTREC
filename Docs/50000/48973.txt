<DOC>
<DOCNO> 48973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sonspo07.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
17 yaşındaki bir Türk futbolcusuna, Belçika basınından övgü.. 
</HEADLINE>
<TEXT>

     Belçika Birinci Futbol Ligi takımı RSC Anderlecht'de A takıma alınan 17 yaşındaki Türk futbolcu Yasin Karaca, basında haftanın konusu oldu. Karaca, Türkiye'de futbol oynamak için erken olduğunu söyledi. 
     Geçen hafta ilk kez Charleroi karşısında son 20 dakikada oyuna giren Yasin Karaca, taraftarlarca büyük alkış topladı. 16 kez Türkiye'de genç milli olan santrfor Yasin Karaca, 2 gün önce Lokomotiv Moskova'ya karşı 51. dakikada oyuna girerek, Avrupa Şampiyonlar Ligi'nde de önemli bir adım attı. 
     Yasin Karaca, A takıma girmesinin sürpriz olmadığını belirterek, "Teknik direktör Aime Antheunis, böyle devam edersen kısa süre içinde A takımında yerin hazır demişti. Sözünü tuttuğu için ona teşekkür ediyorum" dedi. 
     Maden şehri Beringen'in takımında futbola başlayan ve burada 3 yıl oynadıktan sonra 1993'de RSC Anderlecht'in minik takımına transfer olan Yasin Karaca, 9 yıldır bu kulüpte oynuyor. 
     






</TEXT>
</DOC>
