<DOC>
<DOCNO> 29822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur09.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal yeniden Genel Başkan... 
</HEADLINE>
<TEXT>

     CHP 29. Olağan Kurultayı'nda, Deniz Baykal genel başkanlığa yeniden seçildi. 
     Kurultay Divan Başkanlığı tarafından açıklanan oylama sonuçlarına göre, Deniz Baykal 732, Ertuğrul Günay 380 oy alırken, diğer aday Birol Başaran ise 6 oyda kaldı. 
     Genel başkanlık seçimi için 1142 oy kullanılırken, bunlardan 1118'i geçerli, 24 oy ise geçersiz sayıldı. 
     Genel başkanlığa yeniden seçilen Baykal'ın bir teşekkür konuşması yapması beklenirken, kurultayın seçimler maddesi, Parti Meclisi ve Yüksek Disiplin Kurulu üyeliği seçimleri ile tamamlanacak. 
     
     Baykal'ın özgeçmişi 
     1938 yılında Antalya'da doğan Baykal, 1959'da Ankara Üniversitesi Hukuk Fakültesi'nden mezun oldu. 1960 yılında Siyasal Bilgiler Fakültesi'nde asistan olan Baykal, 1963'te aynı fakültede doktorasını vererek doçent oldu. ABD'de Colombia ve Berkeley üniversitelerinde doktora sonrası incelemeler yapan Deniz Baykal, 1973 ve 1977 yıllarında CHP'den, 1987 ve 1991 yıllarında ise SHP'den Antalya Milletvekili seçildi. 
     Baykal, 1974 yılında kurulan Bülent Ecevit hükümetinde Maliye Bakanlığı, 1977-1978 yıllarında görev yapan Ecevit hükümetinde ise Enerji ve Tabii Kaynaklar Bakanlığı görevini yürüttü. 
     Deniz Baykal, CHP'de Genel Sekreter Yardımcılığı, SHP'de ise Grup Başkanvekilliği ve Genel Sekreterlik görevleri de yaptı. 
     12 Eylül 1980 sonrasında 1 ay Ankara Merkez Komutanlığı'nda, 4 ay da Çanakkale Zincirbozan'da gözaltında tutulan Baykal, kapatılan partilerin yeniden açılması üzerine siyasal yaşama dönen CHP'nin Genel Başkanlığı'na getirildi. 
     CHP-SHP Bütünleşme Kurultayı'na kadar bu görevini sürdüren Baykal, 9-10 Eylül 1995 tarihinde yapılan CHP'nin açılış kurultayında yeniden CHP Genel Başkanlığı'na seçildi. 
     Baykal, CHP-DYP koalisyon hükümetinde Dışişleri Bakanı ve Başbakan Yardımcılığı görevinde de bulundu. Baykal, CHP'nin 23-24 Mayıs 1998 tarihinde yapılan 28. olağan kurultayında genel başkanlığa yeniden seçildi. Deniz Baykal, 18 Nisan 1999 tarihinde yapılan seçimlerden sonra genel başkanlıktan istifa etti. 
     Baykal, 9. Olağanüstü Kurultay'da genel başkanlığa seçilen Altan Öymen'in çağrısı üzerine 30 Eylül 2000 tarihinde toplanan 11. Olağanüstü Kurultay'da CHP Genel Başkanlığı'na yeniden seçildi. 
     Deniz Baykal, evli ve iki çocuk babası. Baykal, İngilizce biliyor. 
     

</TEXT>
</DOC>
