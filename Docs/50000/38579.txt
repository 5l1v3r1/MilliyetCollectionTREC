<DOC>
<DOCNO> 38579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/yazar/guclu.html </URL>
<DATE> 2001/08/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sınıfta kalanlara gecikmeli müjde 
</HEADLINE>
<TEXT>

     Milli Eğitim Bakanı Bostancıoğlu yüz binlerce veliye çektirdiği yaz işkencesine nihayet son verdi. Lise birinci sınıfta bir ya da iki dersten kalanlar borçlu olarak bir üst sınıfa geçebilecekler. 
     Aslında bu karar haftalar öncesinden alınmalıydı. Hatırlayacaksınız uygulanan sistemin yanlışlığını bu köşede defalarca dile getirmiş ve eninde sonunda değiştirilmek zorunda kalınacağını üzerine basa basa vurgulamıştık. 
     Bakan Bostancıoğlu, aylarca yanlışta direnerek hem kendini yıprattı, hem öğrenci ve velilere ızdırap çektirdi, hem de mahkemelerde boş yere on binlerce dava açılmasına neden oldu. 
     Rahşan Hanım devreye girmeseydi ve bakanlık koltuğunu kaybedebileceği ima edilmeseydi, Bakan Bostancıoğlu bu kararı alır mıydı 
     Evet demek çok zor. Bakan beyin sistemde değişiklik yapılmayacağını defalarca açıkladıktan sonra nasıl bu noktaya geldiği çok önemli. 
     Demek ki önemli olan yüz binlerce veli, milyonlarca öğrenci, on binlerce dava değil, varsa da yoksa da koltuk .. 
     Bakanın öğrencilere müjde niteliğindeki kararı açıkladığı günün öncesinde ve sonrasında Ankara'daydım. Okulların açılmasına çok kısa bir süre kaldığı için baskının dozu giderek artıyordu. Bakanın da direnecek hali kalmamıştı. Değişik formüllerden en uygulanabilir olanı buydu ve bu açıklandı. Oysa bu noktaya bir an önce gelinseydi, sokağa atılmaktan kurtulan öğrenci sayısı 70 bin değil en az 100 bin olurdu. 
     
Yeni karar neler getiriyor      Yönetmelik değişikliği ile tek dersten kalanların tamamı, iki dersten kalanların da pek çoğu bir üst sınıfa geçebilecek. 
     Not ortalaması düz liselerde 2 ile 2.49, Anadolu liselerinde 2.50 ile 2.99, fen liselerinde ise 3 ile 3.49 arasında olanlar iki zayıfları bulunsa dahi bir üst sınıfa devam edebilecekler. 
     Milli Eğitim Bakanlığı bu arada yıllardır ısrar ettiği bir başka yanlıştan da ebediyen kurtulmuş oldu. Bütün dersleri 5 üzerinden 5 olan bir öğrenci edebiyatı zayıfsa sınıfta kalıyordu, bundan böyle kalmayacak. Peki geçen yıllarda bu yüzden yıl kaybeden, okuldan atılan öğrencilere yazık olmadı mı .. 
     Bostancıoğlu'nun dün basın toplantısı ile açıkladığı bu karar tartışmalara son noktayı koyar mı Kesinlikle hayır. Alınan karar öğrencilere değil, bakanlık koltuğunu kurtarmaya yöneliktir. Geç kalınmıştır, eksikleri vardı, çelişkili durumlar yaratacaktır. Daha da önemlisi gelecek yıl yaşanacak benzeri tartışmaların önünü kesmeyecektir. 
     Alınacak en doğru karar eylülde bir sınav hakkı ve ardından dün açıklandığı gibi belirli bir not barajını tutturanlara verilecek borçlu geçme hakkıydı. Ama eksik çıktı... 
     Asıl komiği de daha önce yazdığımız Aslı örneğinde olduğu gibi bir daha okunmayacak derslerden borçlu geçen öğrnecilerin durumu. Aslı lise 1'de tek matematikten kalmıştı. Sosyali seçti ve bir daha hiç matematik okumayacak. Şimdi lise 2'de bu dersi hiç okumadan mı sınava girecek, yoksa o dersi yeniden mi alacak Hiç belli değil. Siz asıl kargaşayı bundan sonra görün. 
     Tatilim henüz bitmedi ama sizlerin sevincine ortak olmak istedim. Bu macerayı yaşayanlar umarım bir daha geleceklerini, bakanların iki dudakları arasından çıkacak günü birlik kararlara bırakmazlar .. 
     
     







Hukuk ve şeriat 


Fındık nakit dolar demek 


Mutat zevatsız bir düğün .. 


Sütten kesmek 


Erdoğan'ın yeni kasedi çıktı 


Sınıfta kalanlara gecikmeli müjde 


Burada varsa yoksa fındık 


Türkler için de daha iyi... 


Para tünele kaçtı, tüneli inek içti, yandı bitti kül oldu 


Politikacı ayrı millettir 


Filistin soruşturması askıda 


Depremzedelerle paylaşabileceğiniz çok şey var hala 


Aganigi taarruzunda insan kuraklığı... 


Gürültü yasaklanmıştır 


Brezilya’nın 42 ile yaptığını biz 55’le bitiremedik 


Gözler patronlara çevrildi 


</TEXT>
</DOC>
