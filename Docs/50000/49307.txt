<DOC>
<DOCNO> 49307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur16.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı ''Tüm kesimleri rahatlatacak bir anayasa gerekli'' 
</HEADLINE>
<TEXT>

     Yargıtay Başkanı Sami Selçuk, Türkiye'de toplumun tüm kesimlerini rahatlatacak bir anayasaya ihtiyaç olduğunu söyledi. 
     Selçuk, Türk halkının ısrarla yeni bir anayasa istediğini belirterek ''Yeni bir anayasa yapılmasının önünde şu an için fiili ve hukuki engeller var. Meclis'teki 6 partinin, yapılacak anayasaya yansıyacak demokrasinin tanımı üzerinde uzlaşmaları olanaksız'' dedi. 
     Yeni bir anayasa yapılmasına TBMM dışındaki partilerin de katılımının hukuki açıdan gerekli olduğunu kaydeden Selçuk, sözlerini şöyle sürdürdü 
     ''Meclis dışında bulunan ve yüzde 10 barajının altında kalmış milyonlarca oy var. Bunlar, ileride Anayasa yapılırken biz Meclis'te yoktuk diyerek haklı olarak itiraz edecekler. Onun için toplumdaki bütün kesimlerin temsil edileceği bir kurucu meclis oluşması şarttır. 
     O zaman uzlaşma sağlanır, yapılacak anayasaya ilerde ortaya çıkabilecek itirazlara da hukuken kapı kapatılmış olur. Halkın istediği de böyle bir anayasadır.'' Selçuk, anayasada son yapılan değişikliklerin, yetersiz ve halkı tatmin etmekten uzak olduğunu sözlerine ekledi. 
     






</TEXT>
</DOC>
