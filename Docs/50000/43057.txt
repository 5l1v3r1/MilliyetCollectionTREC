<DOC>
<DOCNO> 43057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sonspo14.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantespor Tel Aviv'de 
</HEADLINE>
<TEXT>

     Birinci Süper Lig'de, istikrarsız bir tablo ortaya koyan Gaziantepspor, rotasını UEFA Kupası'na çevirdi. 
     UEFA Kupası'nda, İsrail ekibi Hapoel Tel Aviv takımıyla yapacağı maç için Tel Aviv'e gelen Gaziantepspor, Türkiye'nin İsrail Büyükelçisi Ahmet Üzümcü tarafından karşılandı. Alanda İsrail güvenlik güçlerinin çevrede geniş güvenlik önlemleri aldığı gözlendi. 
     Bu arada İsrail'de yaşayan İsrail vatandaşı Türkler, havaalanında kafileyi çiçeklerle karşıladılar. 
     Kulüp başkanı Celal Doğan, geçen hafta Birinci Süper Lig'de, Çaykur Rizespor önünde alınan yenilginin UEFA Kupası için kesinlikle ölçü olamayacağını savunarak, ''İddialıyız. Buradan en avantajlı skorla ülkemize döneceğiz'' dedi. 
     UEFA Kupası'nda, yarın karşılaşacakları İsrail ekibinin iyi ve güçlü bir takım olduğunu, ancak 2 ayaklı karşılaşmaları 90 dakika olarak düşünmenin yanlış olacağını kaydeden Doğan, ''Ligde kötü sonuçlar alabiliriz. Bu bir kupa maçı. İsrail'den avantajlı bir skorla dönmeyi istiyoruz. 180 dakikanın, ilk 90 dakikasını tamamlayacağız. Geçen sezon bu kupada düştüğümüz hataya bu kez düşmeyeceğiz. Turu geçmek istiyoruz. Birinci Süper Lig'de ve UEFA Kupası'nda hedefimiz değişmedi'' diye konuştu. 
     Gaziantepspor Teknik Direktörü Tevfik Lav, İsrail futbolunun son yılarda Türk futbolu gibi bir çıkış içinde olduğunu vurgulayarak, şöyle konuştu 
     ''Her iki karşılaşma da zorlu geçecek. Öncelikle burada iyi mücadele edip, kaliteli bir futbol ortaya koymayı ve avantajlı, iyi bir sonuçla dönmeyi amaçlıyoruz. Rakip, İsrail Ligi'nin iyi bir kadroya sahip takımlarından. Bu tip maçlarda, ilk maçta alınan sonuç önemli olduğu gibi rövanşta ortaya koyacağımız mücadale de önemli bir faktör. Yani herşey burda bitmeyecek. Gerçekten iyi çalıştık. Zorlu bir 90 dakika bizi bekliyor.'' 
     Takım kaptanı Mert ise, ''Biz arkadaşlar olarak bu maça inandık. Karşılaşmadan avantajlı bir skorla dönerek, kendimizi taraftarlarımıza affettireceğiz'' dedi. 
     Gaziantepspor, maçın yapılacağı statta bu akşam basına kapalı bir antrenman yapacak. 
     İsrail'de yarın TSİ 21.00'de, Bloomfield Stadı'nda yapılacak karşılaşmaya, takımlar şu muhtemel 11'lerle çıkacak 
     Hapoel Tel Aviv Eli Melech, Bachar, Gerson, Antebi, Domb, Abuksis, Holmai, Luz, Toama, Ostres, Klasenko 
     Gaziantepspor Ömer, Mert, Ramazan, Erik, Mehmet Polat, Krivov, Maxim, Kemal, Batista, Fatih ve Hasan Özer. 







</TEXT>
</DOC>
