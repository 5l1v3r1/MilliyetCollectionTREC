<DOC>
<DOCNO> 47388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur01.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak operasyonu..16 Türk Konyaaltı sahilinde beklerken bulundu 
</HEADLINE>
<TEXT>

     Antalya'da, yasadışı yollarla yurtdışına çıkmaya çalıştıkları bildirilen İranlı ve Iraklı bir grup kaçağın yakalanmasının ardından, polis bu kez de, yurtdışına götürülmek vaadiyle kandırılan 16 Türk'ü, Konyaaltı sahilinde beklerken buldu. 
     Polisin şehir içindeki denetimleri sırasında 23 Iraklı ve İranlı kaçak ile bu kişilere yardım eden 1 Türk'ün yakalanmasından sonra geniş çaplı operasyon başlatıldı. 
     Özellikle sahil kesimlerinde denetimi yoğunlaştıran polis ekipleri, Konyaaltı sahilinde bekleyen bir gruptan şüphelendi. Kimlik kontrolü yapılan bu kişilerin, yurtdışına götürülmek vaadi ile kandırılan Kahramanmaraş ve Gaziantepli kişiler oldukları belirlendi. 
     Polis yetkilileri, Yavuz Selim Karakolu'na götürülen bu kişilerin 4'ünün kadın ve 3'ünün de çocuk olduğunu ve sahilde aramaların sürdürüldüğünü bildirdiler. 
     Yetkililer, 2 saat arayla yakalanan her iki grubun da, aynı kişiler tarafından kandırılarak Antalya'ya getirilmiş olmaları ihtimalinin kuvvet kazandığını kaydettiler. 
     






</TEXT>
</DOC>
