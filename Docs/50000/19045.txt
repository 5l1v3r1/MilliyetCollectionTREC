<DOC>
<DOCNO> 19045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur26.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis fazla mesai yapmaya karar verdi 
</HEADLINE>
<TEXT>

     İktidar partilerinin TBMM Genel Kurulu'nun çalışma saatlerinin uzatılması ve bazı yasaların gündemin ön sıralarına çekilmesine ilişkin önerileri kabul edildi. 
     TBMM Başkanvekili Ali Ilıksoy başkanlığında toplanan Genel Kurul'da, DYP'nin ülkede ekonomik kriz ve tahribat yaratarak esnafı çöküşe sürüklediği iddiasıyla Başbakan Bülent Ecevit hakkında verdiği gensoru önergesinin ön görüşmesinin bugün yapılmasına ilişkin Danışma Kurulu kararı kabul edildi. 
     DSP, MHP ve ANAP Grup Başkanvekilleri, Danışma Kurulu'nda üzerinde uzlaşma sağlanamayan önerilerini de Genel Kurul'a getirdi. Kabul edilen öneriye göre, TBMM Genel Kurulu bugün gensoru önergesinin gündeme alınıp alınmamasına ilişkin görüşmelerin ardından, Terörle Mücadele Yasası'nın 16'ıncı maddesinde değişiklik yapan tasarı ile Avukatlık Yasa Tasarısı üzerindeki görüşmeler bitinceye kadar çalışmalarını sürdürecek. 
     Grup önerilerinin aleyhinde konuşan DYP Grup Başkanvekili Ali Rıza Gönül, yasaların çıkartılmasına karşı olmadıklarını, ancak iktidar partilerinin çalışmalara devam konusunda disiplinli davranmadıklarını ve bu sürelerin verimli kullanılmadığını söyledi. 
     Danışma Kurulu kararı ile grup önerilerinin oylanarak kabul edilmesinden sonra gensoru önergesinin gündeme alınıp alınmamasına ilişkin görüşmelere başlandı. 






</TEXT>
</DOC>
