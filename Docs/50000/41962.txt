<DOC>
<DOCNO> 41962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/soneko01.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı "Finansal sistem üzerinde etkisi kısıtlı olacak" 
</HEADLINE>
<TEXT>

     Uluslararası Para Fonu IMF Başkanı Horst Köhler, dün ABD'de meydana gelen terörist saldırılara rağmen, bu trajik olayların, uluslararası ekonomi ve global finans sisteminde çok kısıtlı bir etkisi olacağına inandıklarını bildirdi. 
     Almanya'da bulunan ve uluslararası uçuşların süresiz ertelenmesi yüzünden Washington'a dönemeyen Köhler, yayınladığı mesajda, ''Bizim değerlendirmemize göre, yaşanan insanlık trajedisinin büyüklüğüne karşılık, bu korkunç olayların, uluslararası ekonomi ve global finansal sistem üzerinde sadece kısıtlı bir etkisi olacak'' dedi. 
     Bütün dünyada pekçok finans yetkilisiyle temasta olduğunu ve finansal piyasaların düzen içinde işlemesine yönelik önlemlerin alındığı yönünde garanti aldığını belirten Köhler, paraya ilişkin kurum ve sistemlerin iyi işlediğini, IMF'nin durumu çok yakından izlediğini ve üye ülkelere uygun şekilde yardıma hazır olduğunu kaydetti. 
     Köhler, IMF İcra Direktörleri Kurulu, IMF yönetimi ve çalışanları adına, ABD'de dün meydana gelen trajik olaylara karşı duyulan şok ve derin üzüntüyü ifade ederken, kurbanlar ve ailelerine başsağlığı diledi. 
     Horst Köhler, IMF ve Dünya Bankası'nın güz dönemi toplantılarının yapılıp yapılmayacağına ilişkin ise bilgi vermedi. 
     Washington Polis Şefi Charles Ramsey, globalleşme karşıtlarının protestolarına sahne olması beklenen IMF, Dünya Bankası toplantılarının ertelenmesi gerektiğini, dünkü terörist saldırıların ardından, polis gücüne başka işler için ihtiyaç olacağını bildirmişti. 
     
     







</TEXT>
</DOC>
