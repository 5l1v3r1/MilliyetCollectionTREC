<DOC>
<DOCNO> 45052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun20.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şah Mesud'un ölümünde de Bin Ladin parmağı mı var 
</HEADLINE>
<TEXT>

     Afganistan'da Taliban'a karşı savaşan Kuzey İttifakı'nın, uğradığı suikast sonucu hayatını kaybeden komutanı Ahmed Şah Mesud'un çevirmeni, Mesud'un ölümünde, Suudi terörist Usame Bin Ladin'in parmağı olduğunu öne sürdü. 
     Çevirmen Mesud Halili, Alman Deutsche Welle televizyonuna yaptığı açıklamada, 9 Eylül'de Şah Mesud'un, gazeteci kılığındaki 2 kişiyle röportajı sırasında çevirmenlik yaptığını bildirdi. 
     Devrik hükümetin Yeni Delhi Büyükelçisi de olan Halili, söz konusu kişilerin, ''Usame Bin Ladin, Pakistan İstihbarat Servisi ve Taliban yönetimi tarafından gönderildiğini, aslen Arap olduklarını'' iddia etti. 
     Odada yapılan röportaj sırasında, sözde gazetecilere ait kameranın patlaması sonucu kendisi de ağır yaralanan ve halen Avrupa'daki bir hastanede tedavi gören Halili, bir bombanın kameraya yerleştirildiğini, birinin de bir kişinin beline sarılı olduğunu, bu kişinin öldüğünü kaydetti. Halili, ''Bu kişiler, Avrupa'daki İslami merkezlere üye olduklarını ve dünyadaki Müslümanların sorunlarıyla ilgilendiklerini söylediler'' dedi. 
     Ahmed Şah Mesud, 9 Eylül'de Pencşir Vadisi'nde, kendisiyle röportaj yapan gazeteci kılığındaki iki kişinin patlattıkları bombayla ağır yaralanmış, günler sonra öldüğü açıklanmıştı. 
     






</TEXT>
</DOC>
