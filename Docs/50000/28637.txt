<DOC>
<DOCNO> 28637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/guncel/gun04.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Onu aşkı yaşattı 
</HEADLINE>
<TEXT>

Aliye Öğretmen, 17 yıl bekleyip kavuştuğu ilk aşkı Ramazan Bey için "Değerini gidince anladım. İkinci kez gelince teklifini kabul ettim" diyor 
     AYŞEGÜL AYDOĞAN İstanbul 

     Türkiye, 71 yaşındaki emekli öğretmen Aliye Düzel'i geçirdiği kalp krizi sonrası yaşadığı zorluklarla tanıdı. Hastane hastane dolaştırılan, sonunda tedavi altına alınan emekli öğretmen Aliye Hanım'ın en büyük dayanağı 28 yıllık eşiydi... Şimdi ikinci baharlarını yaşayan Düzel çiftinin aşkı filmlerdekileri aratmayacak türden. 
     
     Başkasıyla evlendi 
     Aliye Hanım, 1954’te Karabük'te öğretmenliğe başlar ve polis memuru Ramazan Düzel'le tanışır. O yıllarda annesine bakmak zorundadır. Ramazan Bey'in evlilik teklifini kabul etmez. Bunun üzerine Ramazan Bey, Karabük'te başkasıyla evlenir. Üç çocuğu olur. Ancak eşi meme kanserine yenik düşer. Ailesi Ramazan Bey'i evlendirmek için baskı yapar. 
     
     Eski aşkına döndü 
     O da "Bir sevgilim vardı. Evlenirsem onunla evlenirim" diyerek yola düşer. Aklında Aliye Hanım vardır. Karabük'e gider ve onun evlenmediğini öğrenir. 17 yıl sonra ilk karşılaştıklarında Aliye Hanım, şaşkınlığından görüştükleri müdür odasından kaçar. Birkaç gün sonra buluşurlar ve Ramazan Bey evlenmeyi teklif eder. Bu kez aldığı yanıt kendi deyimiyle "Hayatının en mutlu yanıtıdır." 
     
     İlk göz ağrısı 
     Halen yoğun bakımda tedavisi süren Aliye Hanım o günleri şöyle anlatıyor "Anneme bakmalıydım. Babam ölmüştü. Ramazan bu şartları kabul eder mi diye düşünmüştüm. Değerini sonra anladım." Ramazan Düzel ise eşi fenalaşınca çok korktuğunu, yıllar sonra kavuştuğu aşkını kaybetme endişesi yaşadığını belirterek, "O ilk göz ağrım. Yıllarca ne aklımdan ne gönlümden çıktı. Onun başına bir şey gelseydi ne yapardım " diyor. 
     
Aliye Hanım o günü anlattı Allahım bunlar ne yapıyor’ dedim...      ACIBADEM Hastanesi'ne 1.5 milyar lira karşılığında yatırılan Aliye Hanım, ambulansta yaşadıklarıyla ilgili olarak şöyle konuşuyor "Doktorların ve Ramazan'ın konuşmalarını duyuyordum. Götürdükleri hastanelere beni almıyorlardı. Allahım beni ne yapacaklar böyle gezdire gezdire, diye düşünüyordum." Hayatını öğrencilerine adadığını, daima onlar için çalıştığını kaydeden Düzel, sözlerine şöyle devam ediyor "Olayı duyup beni ABD'den arayan çoluk çocuk sahibi öğrencilerim oldu. Bu, tarif edilemez bir mutluluk." 
     



 GÜNCEL 













</TEXT>
</DOC>
