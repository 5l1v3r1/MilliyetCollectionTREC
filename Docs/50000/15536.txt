<DOC>
<DOCNO> 15536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sondun05.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözde Ermeni soykırımı tasarısını, Maryland Senatosu da kabul etti 
</HEADLINE>
<TEXT>

     ABD'nin başkenti Washington'ın kuzey komşusu Maryland eyaletinin yerel Senato'su, tatile girmeden önceki son oturumunda, sözde Ermeni soykırımının tanınmasını öngören bir tasarıyı kabul etti. 
     Yerel Temsilciler Meclisi'nden daha önce geçen tasarı, son haliyle Senato tarafından da onaylandı. Tasarının yürürlüğe girebilmesi için Maryland Eyalet Valisi Parris Glendening'in onayını alması gerekiyor. 
     Edinilen bilgiye göre, Vali Glendening, sözde soykırımı anma günü olarak çeşitli eyaletlerde ilan edilen 24 Nisan tarihinde, tasarıyı onaylayarak yürürlüğe koymaya hazırlanıyor. 
     Tasarının, 45 üyeli Senato'da, 32'ye karşı 12 oyla kabul edildiği belirtildi. 
     Ermeni lobisi, sözde soykırımı tanıyan ve 24 Nisan tarihini soykırımı anma günü ilan eden bu tasarıya büyük önem atfediyordu. Sözde soykırımı tanıyan tasarının başkent Washington'ın komşularından Virginia eyaletinden sonra, Maryland'de de kabul edilmesiyle, Ermeni lobisinin Amerikan Kongresi'ne sunmayı planladığı tasarı için zemin kazandığı belirtiliyor. 
     Geçen yıl Eylül ayında Amerikan Temsilciler Meclisi'ne sunulan tasarı, genel kurul gündemine alındığı gün, son anda dönemin Başkanı Bill Clinton'ın çabasıyla, Temsilciler Meclisi Başkanı Dennis Hastert tarafından, ABD'nin ulusal çıkarlarına zarar vereceği gerekçesiyle geri çekilmişti. 
     Washington'daki gözlemciler, Temsilciler Meclisi'nde seçimlerin iki yılda bir yenilendiğini hatırlatarak, bu çerçevede tasarının yeniden ısıtılmış halinin, seçim yılı olan gelecek yıl gündeme getirilmesinin beklendiğini belirtiyor. Ermeni lobisi, oy şantajını kullanarak sözde soykırım tasarısını ABD'de kabul ettirmeye çalışıyor. 
     Bu arada, Ermeni lobisi, her yıl 24 Nisan tarihinde ABD başkanlarının, soykırım sözcüğünü kullanmadan yaptığı açıklama çerçevesinde, yeni Başkan George Bush'a ''soykırım'' dedirtmek için, başkanlık seçim kampanyası başladığından beri baskı uyguluyor. Bush, seçim kampanyası sırasında, ''Ermenilerin çektiği acıların, uygun şekilde yönetimi tarafından tanınacağı'' sözünü vermişti. 



</TEXT>
</DOC>
