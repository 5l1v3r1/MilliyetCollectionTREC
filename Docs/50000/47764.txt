<DOC>
<DOCNO> 47764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur18.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Muazzez Ersoy ile İsmet Özhan tek celsede boşandı 
</HEADLINE>
<TEXT>

     Türk Sanat Müziği sanatçısı Muazzez Ersoy, 4 ay önce evlendiği eşi manken İsmet Özhan'dan tek celsede boşandı. 
     İstanbul 3. Asliye Hukuk Mahkemesi'ndeki duruşmaya davacı Muazzez Ersoy ile davalı İsmet Özhan katılmadı. Duruşmada Ersoy'u avukatı Tayfun Akçay, Özhan'ı ise avukatı İbrahim Akıskalı temsil etti. 
     Hakim Mustafa Saim Tahnisçioğlu, Muazzez Ersoy'un ayrılma kararının ardından İsmet Özhan'ın bazı televizyon kanallarında açıklamalar yaptığını hatırlatarak, ''İsmet bey o zamanlar ağlamaklı bir sesle ayrılmak istemediğini söylüyordu. Hatta gazetelerde de barıştıkları yolunda haberler çıktı. Şimdi ne oldu da iki taraf da boşanmak istiyor Barışmaları mümkün mü Değil mi '' şeklinde sordu. 
     Her iki taraf avukatı da, müvekkilerinin boşanmak istediklerini bildirdi. 
     
     Tanık ifadesi 

     Tanık olarak dinlenen Havva Şimşek de, 10 yıldır Muazzez Ersoy'un yanında çalıştığını, evlendiklerinden beri yanlarında olduğu çiftin, ufak tefek sorunlar yüzünden tartıştığını anlattı. 
     Hakim Tahnisçioğlu'nun yer ve zaman bildirerek örnek vermesini istediği Şimşek, ''15 günlük evliyken Bodrum'da şiddetli bir tartışma çıktı aralarında. Araba yüzünden, şoför yüzünden, hatta olmayacak şeylerden aralarında tartışmalar çıkıyordu. Tartışmalar bayağı şiddetliydi, taraflar odalarını bile ayırmışlardı'' diye konuştu. 
     Ersoy ile Özhan'ın barışıp bu evliliği sürdürmelerinin mümkün olmadığını belirten Şimşek, tarafların çocukları bulunmadığını ve Muazzez Ersoy'un hamile olmadığını da söyledi. 
     Taraf avukatları da söz alarak, müvekkillerinin nafaka, maddi ve manevi tazminat gibi taleplerinin olmadığını, sadece boşanmaya karar verilmesini istediklerini ifade ettiler. 
     
     Boşanma kararı 

     Muazzez Ersoy ile İsmet Özhan'ın 18 Haziran 2001 tarihinde evlendiklerini ve kısa bir sürede anlaşmazlığa düştüklerini belirten hakim Tahnisçioğlu, tarafların evlilik birliğini sürdürmelerinin mümkün olmadığının tanık beyanlarından anlaşıldığını kaydetti. 
     Hakim Tahnisçioğlu, tarafların Medeni Kanun'un 134. maddesinin 1. 
     fıkrasına göre boşanmasına karar verdi. 
     Duruşma sonrasında basın mensuplarının sorularını cevaplayan avukat Tayfun Akçay, İsmet Özhan'ın boşanmayı hemen kabul etmekle Muazzez Ersoy'a karşı saygısını gösterdiğini kaydetti. 
     






</TEXT>
</DOC>
