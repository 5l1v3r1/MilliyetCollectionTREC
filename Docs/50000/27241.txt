<DOC>
<DOCNO> 27241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/ekonomi/eko05.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazilet dalgası gelebilir ama siz sakin olun 
</HEADLINE>
<TEXT>

FP davasında kapatma kararı çıksa da seçime yolaçmayacak. Yatırımcılar pozisyonlarını korumalı 
     Portföy YAŞAR ERDİNÇ 

     Geçen haftaya bakarak bir genelleme yapacak olursak iki kelime ile özetleyebiliriz Artan volatilite, yani aşırı dalgalanma. Dolar 1 milyon 250 bin seviyelerini geçti ve sonra 1 milyon 190 bin seviyelerine geriledi. Borsa, doların hareketine paralel olarak 12.350 seviyelerinden 11.150 seviyelerine kadar düştü ve haftayı 11.838 seviyesinden kapattı. Faizlerin göstergesi olarak alınan 6 Mart 2002 kağıdı ise yüzde 87'lerden yüzde 77'lere kadar geriledi. 
     Sonuç olarak oldukça dalgalı bir haftayı geride bırakırken, özellikle borsada, bu hafta daha büyük dalgaların gelebileceğini belirtmeliyim. Siz bu yazıyı okurken, belki de takasa olan talep ve faiz oranı belli olacak. Genel olarak 7 - 8 milyar dolar civarında bir takas beklentisi var. Pazartesi gününe başlarken takas miktarı ve faiz oranı rakamları piyasaları oldukça etkileyecektir. Beklentiler dahilinde rakamların çıkması bir süre için istikrarlı bir piyasa yapısına kavuşulmasını sağlayabilir. Peki daha büyük dalgaların gelmesine ne sebep olabilir 
     
     FP’de karar salı günü 
     Bildiğiniz üzere Fazilet Partisi'nin kapatılma davasının kararı salı günü bekleniyor. Öözellikle bu karar sonrasında piyaslarda çok hızlı ve panik hareketler olabileceğini şimdiden belirtmeliyim. Piyasalar için önemli olan konu, Fazilet Partisi'nin kapatılıp kapatılmayacağı değil, Anayasa Mahkemesi'nden çıkacak kararın seçim endişesi yaratıp yaratmayacağıdır. 
     Bildiğiniz gibi bu piyasalarda beklentiler önemli rol oynar. Çıkan karar herhangi bir şekilde erken seçimi gerek kılacak bir karar olmasa da, bu arada bir Fazilet Partisi yetkilisinin "sinei millete döneriz" gibi açıklamaları olumsuz algılanırsa ve seçim beklentisi yaratırsa, döviz ve faizde hızlı yukarı hareketler ve borsada aşağı hareketler olabilir. Bu tür bir dalgalanma ortamı doğarsa ne yapmalı Bana sorarsanız, uzman değilim ama hiç bir şekilde ülkeyi seçime götürecek bir karar çıkacağını düşünmüyorum. Bu fikri de uzmanlara danışarak belirtiyorum. "Sinei millete döneriz" de deseler, hiç kimse milletvekilliği için yaptığı yatırımı bir kenara atıp kahramanlığa soyunamaz. Bu yüzden bir seçim ortamının doğacağına kesinlikle inanmıyorum. Ama bizim piyasalarımız her türlü veriyi kendi ortamında kullanacaktır. 
     
     En mantıklısı hareketsiz kalmak 
     Kısaca söylemek gerekirse, bu karar açıklandıktan sonra büyük dalgalanmalar olursa en makul şey hareketsiz kalmaktır. Bu tür bir durumda borsada senetler taban olabilir, fakat bu tür durumda satmak akıllıca olmadığı gibi, çıkacak bir sonuçla herşey tavan olursa alım yapmak da akıllıca değildir. Borsada daha önceki panik durumlarını inceledim. Bu tür durumlar en fazla 2 güğn sürüyor ve toplamda ortalama olarak yüzde 13-17 arasında düşüş olabiliyor, fakat izleyen 5 ile 10 gün içinde kayıpların neredeyse tamamı telafi oluyor. Dolayısıyla panik bir satışın gelmesi durumunda haberin geldiği andan itibaren yüzde 10'un üzerinde bir düşüş olursa satış yapmak yerine alım yapmak akıllıca olabilir. 
     



 EKONOMİ 



















</TEXT>
</DOC>
