<DOC>
<DOCNO> 2853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/ekonomi/eko03.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım teşviklerinin tutarı belli oldu 
</HEADLINE>
<TEXT>

     Deletin yatırımlara uygulanacağı teşvik tutarları belli oldu. Yatırımlarda teşvik, Gümrük Vergisi ve Toplu Konut, Katma Değer Vergisi, Resim ve Harç İstisnası ile Yatırım İndirimi ve Yatırımları Teşvik Fonu'ndan Kredi Tahsisi şeklinde olacak. 
     Teşviklerden yararlanabilmek için, yatırımın, gelişmiş yörelerde 600 milyar lira, normal yörelerde 400 milyar lira, kalkınmada öncelikli yörelerde de KÖY 200 milyar liradan başlaması gerekecek. 
     Finansal kiralama şirketleri aracılığı ile yapılacak yatırımlarda ise aranacak asgari sabit yatırım tutarı, yatırım miktarının yüzde 25'i kadar olacak. Yabancı sermayeli yatırımlar dışındaki imalat ve tarımsal sanayi sektöründe yapılacak sabit yatırım tutarı 2 trilyon lirayı aşmayan yatırımlar için, teşvik belgesi başvuruları, teşvik kararının yayımı tarihini izleyen altıncı ayın sonundan itibaren, öncelikli odalara yapılacak. Öncelikli odalar, müsteşarlık ve Türkiye Odalar ve Borsalar Birliği tarafından birlikte tespit edilecek. 
     Öte yandan Bakanlar Kurulu, küçük ve orta boy işletmelere KOBİ Yatırımları Teşvik Fonu kaynaklarından kullandırılacak yatırım kredilerinin faiz oranını, kalkınmada öncelikli yörelerde KÖY yüzde 10, diğer yörelerde yüzde 15 olarak uygulanacağını açıkladı. Resmi Gazete'nin dünkü sayısında yayımlanarak yürürlüğe giren kararda, imalat, tarımsal sanayi, turizm, eğitim ve sağlık, madencilik ile yazılım geliştirme yatırımlarından, sektörel ve bölgesel kısıtlamalar dikkate alınarak Hazine'nin bağlı bulunduğu Devlet Bakanlığı'nca yayımlanacak genelgelerle belirlenen faaliyetleri kapsıyor. 
     Yatırımcı tarafından ilk başvuru turizm, eğitim, sağlık ve tarımsal sanayi yatırımları için Türkiye Kalkınma Bankası'nın, diğer yatırımlar için de diğer aracı bankaların ilgili şubelerine yapılacak. 
     Teşvik belgesine ilişkin talebin Hazine'ce uygun görülmesi halinde Merkez Bankası nezdindeki Fon'a irat kaydedilmek üzere, gelişmiş ve normal yörelerde yapılacak yatırımlarda 100 milyon lira, KÖY'lerde yapılacak yatırımlarda ise 50 milyon lira yatırılacak. 
     
     


 EKONOMİ 














</TEXT>
</DOC>
