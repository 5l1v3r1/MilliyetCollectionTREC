<DOC>
<DOCNO> 29925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/soneko01.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PTT Genel Müdürü "Banka kurup kırsal alanlara hizmet vereceğim" 
</HEADLINE>
<TEXT>

     Fazilet İşler bildiriyor- PTT Genel Müdürü Dursun Dağaşan, kamu-özel sektör işbirliğiyle yeni bir banka kuracaklarını belirterek, ''Kuracağımız Postbank ile Ziraat Bankası'nın kırsal alanlardaki tüm bankacılık hizmetlerine talibim'' dedi. 
     Çorum Sungurlu Yörüklü Beldesi Şenliği'ne katılan Dağaşan, gazetecilerin sorularını yanıtladı. 
     Dağaşan, şube ve personel sayısını azaltan Ziraat Bankası'nın, kırsal alanlarda hizmet vermeyebileceğini belirterek, bu hizmetlerin vatandaşlara, PTT otomasyon merkezleri aracılığıyla sunulabileceğini söyledi. Dağaşan, şunları kaydetti 
     ''Boşluğu birilerinin doldurması lazım. Yoksa toplum hizmetten yoksun kalacak. Geldiğimizden beri söylediğimiz bir şey var kamu-özel sektör işbirliğiyle bir banka kuracağız, demiştik. Bu çalışmaların hepsi Postbank'a adım adım yaklaşmadır, diye düşünüyorum. Ziraat Bankası'nı küçültüp kırsal kesimden çekiyorsunuz, Sungurlu'da Emlak Bankası hesaplarını tasfiye ediyor, kapanıyor, özel bankalar çekiliyorlar. Bunların yerine hizmeti kim verecek Gerekli hizmeti verecek bir organizasyon lazım. Biz, bu organizasyona talibiz, başkalarının kapattığını biz açmaya çalışıyoruz. 
     Biz, yeni bir kamu bankası yaratma peşinde değiliz. Piyasaya açıldığımız zaman anonim şirket biçiminde kurulacak bir Postbank için birçok özel finans kurumu talepte bulunuyor. Mevcut yapıyı teçhizatlandırıyoruz. Bu yatırımları sürdürmek istiyoruz. Buna itiraz ediyorlarsa gelsinler yeni bir organizasyon kursunlar.'' 
     Postbank olmak için gereken koşulları da anlatan Dağaşan, ''Postbank olabilmek için bir yasa çıkarmak veya Yüksek Planlama Kurulu'nun, hükümetin ekonomi ile ilgili bir kanadının bizim özel sektörle işbirliği ile sunacağımız projeyi onaylaması gerekir'' dedi. Bu konuyu ilgili kurum yetkililerine ilettiğini kaydeden Dağaşan, ''Ziraat Bankası çekiliyor diye kimse üzülmesin. Bu boşluğu dolduracağız'' diye konuştu. 
     Bir gazetecinin ''Bu yasa çıkacak mı '' sorusu üzerine Dağaşan, ''Çıkacağını umuyorum, çıkmak zorunda. Çünkü, Türk toplumunu hizmetten yoksun bırakamazsınız'' dedi. 
     ''Bunun için yeni personel alımı söz konusu mu '' sorusunu da Dağaşan, ''Şu anda personel almaktan söz etmiyorum. Önce iş, istihdam alanı yaratmaktan söz ediyorum. Daha önce şunu söyledim 3 sene bana izin versinler, 3 sene sonra 200 bin adam istihdam ederim. Bu yatırımı durdurarak krizi ortadan kaldıramazsınız'' yanıtını verdi. 
     Hazine Müşteşarlığı'na, bankacılık ile ilgili devlet bakanlarına, Ulaştırma Bakanlığı'na birer yazı yazdığını ve yazısında, ''Kırsal kesimi boşaltıyorsunuz, burada yaptığınız her işe talibim'' dediğini anlatan Dağaşan, bankacılık yetkisi kendilerine verildiği takdirde bu işlemleri yapabileceklerini ifade etti. 
     Dağaşan, şunları kaydetti 
     ''PTT bankacılık faaliyetlerini düzenlemeye çalışırken, mesela Avusturalya Posta İdaresi'ni bir model olarak alıyorum. Bu idarenin etrafında 38 banka var. Neden benim etrafımda olmasın Adamım var, teknolojim var, birikimim var, müsade ederlerse param da var. Benim kurumumun üzerinden her gün geçen nakit miktarı 17 trilyon liradır. Bu parayı reel bankacılık hizmetleri içinde değerlendirmeme izin verirlerse, çok daha fazla işler ve yatırım yapma imkanı bulurum.'' 
     
     






</TEXT>
</DOC>
