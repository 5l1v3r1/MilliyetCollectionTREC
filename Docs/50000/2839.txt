<DOC>
<DOCNO> 2839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur24.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Mezarcı da aftan yararlandı 
</HEADLINE>
<TEXT>

     Eski RP milletvekillerinden Hasan Mezarcı’nın, "devletin askeri kuvvetleri ve adliyenin manevi şahsiyetini tahkir ve tezyif ettiği" gerekçesiyle 6 yıla kadar ağır hapis cezası istemiyle yargılandığı davası, şartla salıverilmeye ilişkin yasa uyarınca ertelendi. 
     Ankara 6. Ağır Ceza Mahkemesi’nde görülen davanın bugünkü duruşmasında Mahkeme Başkanlığına vekalet eden Hakim Bahattin Özbaş, hakkında gıyabi tutuklama kararı bulunmayan sanığın savunmasının alınmamış olduğunu ifade etti. Özbaş, Mezarcı hakkında, 4616 sayılı Şartla Salıverilmeye, Dava ve Cezaların Ertelenmesine Dair Kanun kapsamında kalan, Türk Ceza Kanunu’nun "devletin askeri kuvvetleri ve adliyenin manevi şahsiyetini tahkir ve tezyif etmek" hükmünü içeren 159. maddesi uyarınca dava açıldığını bildirdi. 
     Cumhuriyet Savcısı Zekeriya Sevimli, Hasan Mezarcı hakkında açılan davanın, 4616 sayılı yasa uyarınca ertelenmesini talep etti. Hakim Bahattin Özbaş, Mezarcı hakkında, 4 Aralık 1998 tarihinde dava açıldığını ve savunmasının alınamadığını belirtti. Özbaş, davanın, 22 Aralık 2000’de yayınlanarak yürürlüğe giren 4616 sayılı yasa kapsamında kaldığı anlaşıldığından, yasanın 1 4 maddesi gereğince davanın kesin hükme bağlanmasının ertelenmesine oybirliği ile karar verildiğini açıkladı. 
     Bahattin Özbaş, dosyanın 5 süreyle saklanmasına ve sanığın, bu süre içerisinde aynı türden ya da daha ağır şahsi hürriyeti bağlayıcı cezayı gerektiren bir suç işlemesi halinde, ertelenmesine karar verilen bu dosyanın yeniden ele alınmasına da karar verildiğini bildirdi. 
     Cumhuriyet Savcısı Naim Mutlu tarafından hazırlanan iddianamede, Mezarcı’nın, "Veled-i Zina" diyerek Atatürk’ün manevi hatırasına hakaret ettiği gerekçesiyle yargılandığı Ankara 8. Asliye Ceza Mahkemesi’ne avukatı Hüseyin Ayan aracılığıyla bir dilekçe verdiği belirtiliyordu. 
     Avukat Ayan’ın, Mezarcı’nın bu dilekçesini mahkemede okuduğu ifade edilen iddianamede, dilekçede, şöyle denildiği kaydediliyordu 
     "... Artık bu noktadan sonra Milli Güvenlik Kurulu ve Batı Çalışma Grubu gibi Meclis üstü, arkası, kapalı, karanlık, kanlı, kirli ve anti demokratik kurum ve güçlerin güdümü ile karar verdiklerini bütün Türkiye’nin bildiği bu mahkemelerde savunma yapıyor gösterilmek suretiyle bu zulüm mekanizmasına meşruiyet kazandırmasının dekoru ve dolgu malzemesi olmam mümkün değildir. 
     Atatürk’ün çocukları olan, taraf olmaya mecbur hakim, savcı ve mahkemeleri benim davalarıma bakamaz. Bu şartlar altında alt ve üst yargı kararlarını tanımıyorum. Millet iradesi ile seçilmiş fakat Meclis üstü ve arkası güçler tarafından zorbalıkla Meclis’ten atılıp mahkum ve hatta yok edilmek istenmiş bir siyasetçi olarak, darbe Anayasası’ndan alınan ve silah zoruyla dayatılarak kullanılan yetki ve unvan güçleri de hukuka aykırı anti demokratik ve gayri meşru ilan ediyorum." 
     İddianamenin sonunda ise sanığın bu sözleri ile "devletin askeri kuvvetleri ve adliyenin manevi şahsiyetini tahkir ve tezyif ettiği" kanaatine varıldığından, Türk Ceza Kanunu’nun 159. maddesi uyarınca 1 yıldan 6 yıla kadar ağır hapis cezasına mahkum edilmesi isteniyordu. 
     




</TEXT>
</DOC>
