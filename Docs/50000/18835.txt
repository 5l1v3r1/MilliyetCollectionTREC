<DOC>
<DOCNO> 18835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo02.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen Altay'da kendini buldu, Altay Rıdvan ile çıkışta 
</HEADLINE>
<TEXT>

     İkinci Futbol Ligi Yükselme Grubu'ndaki Altay'ın 7. haftada başına geçen teknik direktör Rıdvan Dilmen, başlangıçtaki kötü grafiğini peş peşe gelen galibiyetlerle tersine çevirirken, siyah-beyazlılar için de ''bitti'' denilen Süper Lig şansı geri geldi. 
     Sözleşme imzaladıktan 1 gün sonra alınan Hacılar Erciyespor galibiyetiyle İzmir'e ''merhaba'' diye Rıdvan Dilmen ile Altay 3 haftada ancak 1 puan toplayabilince, mutlak hedef olarak belirlediği şampiyonluktan da oldukça uzaklaşmıştı. Behiç Funda ile 6 haftada yenilgi yüzü görmemesine karşın 4 beraberlik ve 2 galibiyetle gelen 10 puanla iyi bir grafik çizmeyen siyah-beyazlıların Dilmen'li 4 haftada da ancak 4 puan alabilmesi, umutsuzluk havası yaratmış, özellikle Sivasspor yenilgisinden sonra Adnan Menderes Havalimanı'na tepkilerini göstermeye gelen taraftarlarla futbolcu ve yöneticiler arasında tatsız olaylar yaşanmıştı. 
     Bu olumsuz tabloya karşılık istifa edeceği söylentileri ortaya çıkan Dilmen, ''Kesinlikle gitmiyorum'' mesajını verdikten sonra Şekerspor karşısında alınan 3-0'lık galibiyetle başlayan 3 puanlar serisi Altay'daki rüzgarları tersine çevirdi. Dilmen'in özellikle tandem uygulamasının ön plana çıktığı yeni oyun sistemi de haftalar ilerledikçe futbolcular tarafından benimsenirken, Altay da çok gol atan takım kimliğini yeniden kazandı. 
     Yükselme Grubu'nda Altay'ın ilk 6 hafta başında olan Behiç Funda, 4 beraberlik ve 2 galibiyet elde ederken, Dilmen, 9 maçta alınan 1 beraberlik, 2 yenilgi, 6 galibiyetle, ''pekiyi'' notunu hakedecek bir tablo sergiledi. 







</TEXT>
</DOC>
