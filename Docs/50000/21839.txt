<DOC>
<DOCNO> 21839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/ekonomi/eko05a.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1.100.000’de frenlendi 
</HEADLINE>
<TEXT>

Doların 1 milyon 100 bin liraya gerilemesi üzerine Merkez Bankası döviz aldı 
     EKONOMİ SERVİSİ 

     Yerli ve yabancı yatırımcıların dövizde satışa geçmesiyle 1 milyon 100 bin liraya kadar düşen doları Merkez Bankası frenledi. İki gündür dolardaki aşırı dalgalanmayı frenleyen Merkez, açtığı döviz alış ihalesinde doları 1 milyon 115 binden toplayınca, bankacılar, "Merkez kısa vadede dolarda sınırı 1 milyon 100 bin liranın altına çekmek istemiyor" yorumunu yaptılar. 
     Dolarını TL’ye çevirmek isteyen yatırımcılar doların fiyatını aşağıya çekince Merkez, her sabah açtığı döviz satış ihalesini piyasadaki değerler düzeyinden yaptı. Merkez, bu ihalede bankalara 1 milyon 118 bin liradan 50 milyon dolar sattı. 
     Ardından bir açıklama yapan Merkez, 29 Mart’tan bu yana açtığı döviz alış satış ihalelerini artık gerek gördüğünde açacağını ve ihalede satış miktarı belirtmeyeceğini bildirdi. Merkez bu sisteme bugünden itibaren geçecek. 
     
     Dolardan alım ihalesi 
     Bu olumlu gelişme dolara alımları kesmedi. Bu talep üzerine Merkez bu kez döviz alım ihalesi düzenleyerek piyasaya TL verdi. 47 milyon dolarlık talebin geldiği ihalede Merkez doları 1 milyon 115 bin 509 liradan satın aldı. 
     Alım ihalesi ve açıklama piyasalarda, Merkez Bankası’nın doları 1 milyon 100 binde tutmak istediği, bunun altına düşürmeye yanaşmayacağı yorumlarını güçlendirdi. Bu gelişmelerden sonra doların serbest piyasada da fiyatı düştü. Günü 1 milyon 113 binden tamamlayan doların düne göre düşüşü 22 bin, hafta başına göre 39 bin lira oldu. 
     



 EKONOMİ 





















</TEXT>
</DOC>
