<DOC>
<DOCNO> 25477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/guncel/gun19.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Kaplan 1 milyon doları biriktirmiş 
     Ankara Emniyet Müdürlüğü’nün yaptığı operasyonda, banka kasalarında ele geçirilen bir milyon doları aşkın para ve çok sayıda gayrimenkulün sahibi olduğu iddiasıyla gözaltına alınan Kızılay eski Yönetim Kurulu Üyesi Hasan Tahsin Kaplan ve beraberindeki 12 kişi savcılığa çıkarıldı. Kaplan ifadesinde, trilyonluk serveti hemşerilerinden toplayarak ve maaşını değerlendirerek kazandığını söyledi. Kaplan ile aralarında oğlunun da bulunduğu 12 kişiden sekizi çıkarıldığı mahkemece tutuklanarak cezaevine gönderildi. 
     
     Havacıların büyük başarısı 
     Fransa’da yapılan Avrupa Taktik Hava Ulaştırma Yarışması’na European Tactical Airlift Meet - Avrupa Taktik Hava Nakliyesi Yarışması - ETAM 2001 bir C - 160 uçağı ve 17 kişiyle katılarak birinci olan Türk Hava Kuvvetleri ekibinin, Hava Kuvvetleri Komutanı Orgeneral Ergin Celasin tarafından ödüllendirileceği bildirildi. Türk ekibi, beş dalda yapılan yarışmada, zamana karşı araç yükleme boşaltma, kısa iniş, malzeme atma ve kapı yükü atma dallarında birinci oldu ve genel klasmanda da birinciliği elde etti. 
     
     Öğretmene maganda dayağı 
     Zonguldak’ın Kozlu beldesinde 22 yıldır görev yapan ilköğretim okulu öğretmeni 45 yaşındaki İbrahim Tuna, "kız yüzünden" öğrencileriyle kavga eden yabancı kişileri uyarınca yumruklandı. Eli yüzü kan içinde kalan İbrahim Tuna’nın şik yeti üzerine 18 yaşındaki saldırgan Özcan Tiryaki gözaltına alındı. İlk sorgulamalarının ardından öğrenciler serbest bırakılırken, İbrahim öğretmeni döven Tiryaki’nin alkollü olduğu belirlendi. 
     
     Karakoçan’da 3.6’lık deprem 
     Elazığ’ın Karakoçan ilçesinde dün akşam saatlerinde Richter ölçeğine göre 3.6 büyüklüğünde bir deprem meydana geldi. Hafif şiddetteki deprem, can ve mal kaybına, herhangi bir hasara yol açmadı. Ancak yurttaşlar arasında kısa süreli panik yaşattı. Boğaziçi Üniversitesi Kandilli Rasathanesi yetkililerinden alınan bilgiye göre, merkez üssü Karakoçan olan deprem saat 18.51’de meydana geldi. Sarsıntı, Elazığ ve ilçelerinde de hissedildi. 
     
     Telekom’dan Beşir’e aklama 
     Türk Telekom Genel Müdürlüğü Teftiş Kurulu, Cumhurbaşkanı Ahmet Necdet Sezer’in hakkında soruşturma başlatılmasını istediği, Türk Telekom Genel Müdür Yardımcısı Muharrem Beşir’i "akladı". Sezer’e ulaşan şik yet dilekçelerinden "bazılarını" inceleyen Telekom Teftiş Kurulu Başkanlığı, raporunu hazırladı. Rapor, Ulaştırma Bakanı Enis Öksüz tarafından Başbakanlık Teftiş Kurulu Başkanlığı’na gönderildi. 
     
     Matbaa Meslek liseliler buluşuyor 
     İstanbul Sultanahmet’teki Matbaa Meslek Lisesi mezunları, 10 Haziran Pazar günü saat 13.30’da okul bahçesinde geleneksel "mezunlar günü" düzenleyecek. Törende yeni Müdür Musa Sungur mezunlarla tanışacak. Demir Anadol adına düzenlenen fotoğraf yarışmasında dereceye girenlere ödülleri verilecek. Eski ve yeni mezunların kaynaşmasını amaçlayan günde folklor gösterisi de sunulacak. Ayrıca mezunların bir dernek çatısında birleşmesi için ön çalışma grubu oluşturulacak. 
     



 GÜNCEL 



























</TEXT>
</DOC>
