<DOC>
<DOCNO> 12771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur22.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabiha Gökçen için Kocatepe Camii'nde cenaze töreni düzenlendi 
</HEADLINE>
<TEXT>

     Atatürk'ün manevi kızı ve Türkiye'nin ilk kadın havacısı Sabiha Gökçen için Kocatepe Camii'nde cenaze töreni düzenlendi. 
     Törene, Gökçen'in manevi kızı Sabiha Özogan ve yakınları, Cumhurbaşkanlığı adına Cumhurbaşkanlığı Genel Sekreteri Kenan Nehrozoğlu, TBMM Başkanı Ömer İzgi, Başbakan Bülent Ecevit, Başbakan Yardımcısı ve Devlet Bakanı Mesut Yılmaz, Devlet Bakanı Fikret Ünlü, Milli Savunma Bakanı Sabahattin Çakmakoğlu, Adalet Bakanı Hikmet Sami Türk, Çalışma ve Sosyal Güvenlik Bakanı Yaşar Okuyan, Hava Kuvvetleri Komutanı Orgeneral Ergin Celasin, TBMM Başkanvekilleri Nejat Arseven ve Murat Sökmenoğlu, CHP Genel Başkanı Deniz Baykal, Milli Güvenlik Kurulu Genel Sekreteri Cumhur Asparuk, Genelkurmay İkinci Başkanı Orgeneral Yaşar Büyükanıt, Kara Kuvvetleri Komutanlığı Kurmay Başkanı Orgeneral Şener Eruygur, 4. Kolordu ve Ankara Garnizon Komutanı Korgeneral Erol Tutal, üst düzey komutanlar, havacılar ve vatandaşlar katıldı. 
     Törende, Gökçen'in açtığı yoldan giden havacı kadın subaylar da yer aldı. Törene katılanlar, Gökçen'in manevi kızı Özogan'a başsağlığı dileğinde bulundular. 
     Sabiha Gökçen için ikindi namazını müteakiben kılınan cenaze namazında İzgi, Ecevit, Yılmaz, Çakmakoğlu ve Türk de saf tuttu. Cenaze namazını kıldıran imam, Gökçen'in Türk kadının cesaret ve azmini semaya kadar çıkardığını söyledi. Daha sonra, dün vefat eden Emekli Tuğgeneral Hüseyin Özkan için de cenaze namazı kılındı. Gökçen ile Özkan'ın Türk bayrağına sarılı tabutları, daha sonra top arabasına konuldu. Törene katılanlar, top arabasında bir süre taşınan cenazeleri selamladılar. Cenazeler, daha sonra toprağa verilmek üzere Cebeci Askeri Şehitliği'ne götürüldü. Cenaze namazının ardından TBMM Başkanı İzgi ve Başbakan Ecevit, Diyanet İşleri Başkanı Mehmet Nuri Yılmaz'ın makamına geçtiler. 




</TEXT>
</DOC>
