<DOC>
<DOCNO> 45448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sonspo02.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Samet Aybaba ile umutlandı... 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, teknik kadroda kan değişikliğine gitmelerinin, hedeflerinde sapma olmadığının ifadesi olduğunu söyledi. 
     Kamil Gereçci, Tevfik Lav'ın görevden ayrılması üzerine Samet Aybaba'nın teknik direktörlüğe getirildiğini hatırlatarak, ''Aybaba'nın göreve gelmesi sonrasında futbolcular yeni bir heyecan ve azimle, sezona Diyarbakırspor karşılaşmasıyla başlayacakmış gibi hazırlanıyor. Bu da ilerisi için bizleri yeniden umutlandırıyor'' dedi. 
     Diyarbakırspor ile deplasmanda ''Güney derbisine'' çıkacaklarını, ancak herşeyden önce centilmenliğin ve güzel futbolun sahaya ve tribünlere egemen olmasını dilediklerini belirten Gereçci, ''Birinci Süper Lig'de Güneydoğu Anadolu Bölgesi'nin 2 takımının mücadelesinin, kardeşliğe ve spora katkı sağlamasını temenni ediyoruz'' diye konuştu. 
     Diyarbakırspor'un bölgenin güzide bir kentinin, spordaki yüzü olduğunu kaydeden Gereçci, şöyle devam etti 
     ''Bölgenin 2 kentinin erteleme karşılaşmasının, dostluk mücadelesine dönüşmesini istiyoruz. Tribünler ve sahada, sporun özünde olan centilmenlik duygularının öne çıkmasını bekliyoruz. Sonuçta spor amacıyla tatlı ve güzel bir rekabet için sahaya çıkılacak. 
     Diyarbakırspor da bizim gibi şiddetle puana ihtiyaç duyuyor. Güzel oynayan kazansın. Kazanan taraf olarak sahadan ayrılmak için vargücümüzle çalışıyoruz. Deplasmanlarda daha rahat oynamamız, bize avantaj sağlıyor. Teknik kadrodaki kan değişikliği sonrası, tırmanışa geçmeyi amaçlıyoruz. 
     Takımda cezalı olan Kemal ile sakatlığı geçmeyen Volkan ve Bülent yer almayacak. Ayrıca, yeni transferimiz Emrah da erteleme karşılaşması olduğu için forma giyemeyecek. Ancak, Gaziantepspor'un güçlü ve azimli kadrosu var ve bir terslik olmazsa, Diyarbakır'dan 3 puanla ayrılırız.'' Gereçci, Samet Aybaba yönetiminde Gaziantepspor'un zirve mücadelesine yeniden gireceğine inandığını ve en az geçen sezonki kadar başarılı olmayı hedeflediklerini de sözlerine ekledi. 
     






</TEXT>
</DOC>
