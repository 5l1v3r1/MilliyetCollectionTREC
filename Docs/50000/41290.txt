<DOC>
<DOCNO> 41290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/soneko07.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda okul telaşı... 
</HEADLINE>
<TEXT>

     Yeni eğitim-öğretim yılı hazırlıklarının son güne bırakılması, alışveriş merkezlerinde bayramları aratmayacak yoğunluk yaşattı. 
     Bu yıl üst üste yaşanan ekonomik krizler nedeniyle geçen yıllara göre çok daha fazla çeşit ve farklı fiyat seçenekleri ile tüketicilere hizmet verdiklerini belirten mağaza sahipleri, yaşadıkları ülkelere dönen gurbetçiler nedeniyle kaybolan canlılığın okul hazırlıklarının başlaması ile birlikte yeniden oluştuğunu belirttiler. 
     Okul öncesi kırtasiyelerden çok giyim mağazaları ve çantacılar ile ayakkabıcılara hareket getiren veli ve öğrenciler, gelir durumlarına göre on kata kadar farklı fiyat seçeneğinin olduğu okul eşyaları arasında tercih yapabiliyorlar. 
     İndirim yapan giyim mağazalarında 2.5 milyon lira ile 3 milyon liradan başlayan önlükler, 20-25 milyon liraya kadar çıkarken, yelekler 1 milyon lira ile 10 milyon lira, pantolonlar 5 milyon lira ile 25 milyon lira, triko takımları 7 milyon lira ile 40 milyon lira arasında alıcı buluyor. Takım elbiseler ise 10 milyon liradan başlıyor, 60-70 milyon liraya kadar çıkıyor. 
     Bu arada, Kayseri Ticaret Odası yetkilileri, bazı okulların velileri anlaşmalı mağazalara yönlendirebileceğini belirterek, velilere piyasa araştırması yapmadan alışveriş yapmamalarını önerdi. 






</TEXT>
</DOC>
