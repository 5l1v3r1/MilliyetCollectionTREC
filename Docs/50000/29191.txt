<DOC>
<DOCNO> 29191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/guncel/agun.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkesin bir fayı var 
</HEADLINE>
<TEXT>

Prof. Dr. Şener Üşümezsoy, iki yıldır süren deprem tartışmalarını kitap haline getirdi. 'Fay'cının el kitabında her profesörün kendi fayı var... 
     ÖMER ERBİL İstanbul 

     Marmara ve Düzce depremlerinin ardından, Marmara'da meydana gelebilecek bir depremle ilgili farklı görüşler ortaya atıldı. Prof. Dr. Aykut Barka, Prof. Dr. Celal Şengör, Prof. Dr. Şener Üşümezsoy gibi bilim adamları, olası bir İstanbul depremi ve fay yapılarıyla ilgili hararetli tartışmaya girdiler. Tartışmada, "Marmara Denizi'nde fay tek parça kırılacak", "İstanbul'u tsunami vuracak", "8 - 8.5 şiddetinde depremler olacak", "Taş üstünde taş kalmayacak" ifadeleri kullanıldı. 
     
     436 sayfada 50 renkli harita 
     İşte tüm bu iddiaların yer aldığı bir kitap, önümüzdeki günlerde piyasaya çıkıyor. "17 Ağustos Sonrasında Marmara'da Deprem Riski" kitabını hazırlayan da tartışmaların odağında bir isim olan Prof. Şener Üşümezsoy. 
     Kitap jeolojik, sismik, tektonik verilerle depremin oluşacağı alanları, fayları ve tipleri, Türkiye bütünselliği içerisindeki risklerini ortaya koyuyor. 436 sayfa olan kitap, 50 renkli harita ve grafik ile 40 siyah beyaz sismik kesitlerin bulunduğu belgelerden oluşuyor. 
     
     'Toplum öğrensin, yargıya varsın' 
     Kitabında, her bilim adamının görüşlerine göre oluşturulan fay yapılarını gösteren bir haritaya da yer veren Üşümezsoy, şunları söylüyor 
     "Bilim adamlarından bile saklanan bilgileri topluma sunuyoruz. Çünkü denize girmeden yüzme öğrenilmez. Toplum bu bilgilerin içine girecek ki depremi öğrenebilsin. Bugüne kadar hep parça parça verildi. Halk ciddiye almamaya başladı. Yok 80 bin kişi ölecek, İstanbul sular altında kalacak... 17 Ağustos'tan sonra ortaya atılan iddiaları ve karşı tezlerini bu kitapta toplayarak toplumun kendisinin bir yargıya ulaşmasını amaç edindik." 
     



 GÜNCEL 
















</TEXT>
</DOC>
