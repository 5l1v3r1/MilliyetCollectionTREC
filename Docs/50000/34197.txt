<DOC>
<DOCNO> 34197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/ekonomi/eko05.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz tahviline hücum 
</HEADLINE>
<TEXT>

Hazine’nin açtığı 500 milyon dolarlık döviz satış ihalesine 2.1 milyar dolarlık teklif geldi. Tahvilin yıllık getirisi yüzde 12.01 olacak 
     EKONOMİ SERVİSİ 

     Hazine’nin üç aydan uzun vadeli Türk Lirası tahvillerine ilgi göstermeyen bankalar, dövizli tahvillere hücum ettiler. Net 2 milyar 86 milyar dolarlık teklif gelen dövizli tahvilde, nominal 519 milyon, net 500 milyon dolarlık satış yapıldı. 
     Talebin yüzde 70’i bankalardan yüzde 30’u da bireysel yatırımcılardan geldi. Döviz tahvillerinin yıllık getirisi ise yüzde 12.01 olacak. 
     
     Hedeflenen satış 
     Hazine’nin TAP yöntemiyle dün satışa çıkardığı altı ayda bir yüzde 4 faiz ödemeli dolar ve Euro cinsinden bir yıl vadeli devlet tahvilleri için 1 milyar 633 milyon dolarlık ve 467 milyon Euro’luk olmak üzere nominal 2 milyar 166 milyon dolarlık teklif geldi. 
     Hazine TAP yöntemiyle yaptığı ihalede net 377 milyon dolarlık ve 140 milyon Euro’luk satış gerçekleştirdi. Böylece net borçlanma 500 milyon dolarda tutuldu. Borçlanmanın yüzde 75.4’ü dolar, yüzde 24.6’sı ise Euro cinsinden yapıldı. 
     
     İlk ödeme ocakta 
     10 bin dolar Euro nominal değerdeki tahviller 9 bin 633 dolar Euro bedelle satıldığı için toplam nominal borçlanma miktarı ise 519 milyon dolar düzeyinde gerçekleşti. 
     Hazine, satışa çıkardığı tahvillere, 500 milyon dolardan daha fazla teklif gelmesi nedeniyle teklifleri ağırlıklandırarak karşıladı. Hazine söz konusu tahvilerin yüzde 4 oranındaki ilk kupon ödemesini 25 Ocak 2002’de, ikinci kupon ve anapara geri ödemesini ise 26 Temmuz 2002’de yapacak. 
     
Doların ateşi düşmüyor      Hazine ve Merkez Bankası iki koldan doların ateşini düşürmeye çalışıyor. Hazine’nin döviz tahvil ihalesi öncesinde Merkez Bankası da 100 milyon dolarlık dolar satış ihalesi açtı. Ancak buna rağmen dolarda beklenen hızlı düşüş gerçekleşmedi. 
     Merkez Bankası dün düzenlediği ihalede 100 milyon dolarlık satış yaptı. İhalede ortalama satış 1 milyon 316 bin liradan oldu. Merkez Bankası 11 Temmuz’dan bu yana yaklaşık 1 milyar doların üzerinde döviz satışı yaptı. Merkez Bankası bugünkü dolar kurunu da 1 milyon 325 bin lira olarak belirlerken, dolar serbest piyasada da 10 bin liralık artışla 1 milyon 330 bin liraya çıktı. 
     Bono faizleri döviz tahvil ihalesinden sonra yükseldi. İhale öncesi yüzde 94’e gerileyen bono faizleri kapanışta yüzde 95’e çıktı. Borsadaki düşüş ise yüzde 1 düzeyinde oldu. 
     



 EKONOMİ 


























</TEXT>
</DOC>
