<DOC>
<DOCNO> 48007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/spor/yguven.html </URL>
<DATE> 2001/10/21/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Fırsat ve ganimet 
</HEADLINE>
<TEXT>

     Sanki Fenerbahçe - Medyaspor maçı oynanıyordu, Şükrü Saraçoğlu’nda. 
     Goller Antalyaspor ağlarını havalandırıyor, tribünler basın mensuplarının ve yedi sülalesinin kulaklarını çınlatıyordu. 
     Öyle ki, ikinci golden sonra gerisini bekleyen ve her seferinde aynı ayıbın tekrarlanacağından endişe eden Aziz Yıldırım, sonunda ayağa kalktı ve oyunun sahada olduğunu hatırlattı seyircisine. 
     Oysa en azından bu maça ilişkin Mustafa Denizli ile medya ilk kez aynı taraftaydı. Hoca, kurgusal fantezilerinden vazgeçmiş, kontenjanları doldurmuş, aksayanları ayıklamış ve medya on birini sürmüştü sahaya. 
     Sürmüş ve semeresini görmekteydi Mustafa Hoca. Şampiyonlar Ligi’nde dört galibiyet alıp, ligin zirvesine sekiz puan farkla kurulmuş bir takımın yaratıcısı kadar alkış almaktaydı. 
     Herkes haklıydı aslında... Rakip Antalyaspor olunca, derdini unutmak isteyen koşup gelmiş, Fenerbahçe’nin bir de gülen yüzünü görelim demişlerdi. 
     Fırsatı ganimet saymanın zamanıydı. Bol gol, bol moral, bol sevinç lazımdı. Ama her zamanki gibi orta saha yine bol geldi Fenerbahçe’ye. İsabetsiz paslar eski bolluktaydı. Anlaşılan, medya da, ona uyan Denizli de tam hedefi tutturamamışlardı. 
     Ama olsun, yine de salı sendromundan birazcık uzaklaşan Fenerbahçe, bir cumartesini daha mutlu sona bağladı. 
     Bu maçın skorundan önemli getirileri de yok değildi. Oktay’ın her geçen gün kendine yaklaştığını gördük sahada. Johnson’ın morallisine şahit olduk. En önemlisi, Denizli’nin kulaklarındaki tıkaçları çıkarması ile Şükrü Saraçoğlu’nun mistik havasını korumasıydı. Bir de ilk iki golün ardından Denizli’nin çevresine örülen sevgi ağı... 
     Bunlar özleniyordu, oldu. 
     Antalyaspor’a gelince Eğer maça ayakları titremeden çıksalardı, Antalya’daki Hollandalı kadar mutlu olabilirlerdi, İstanbul’da. 
     



 SPOR 





























</TEXT>
</DOC>
