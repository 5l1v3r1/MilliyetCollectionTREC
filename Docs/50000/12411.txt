<DOC>
<DOCNO> 12411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sonspo08.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Beşiktaş maçı hazırlıklarına başladı 
</HEADLINE>
<TEXT>

     Galatasaray, Beşiktaş ile yapacağı derbi maçın hazırlıklarına, bu sabahki antrenmanla başladı. 
     Florya Metin Oktay Tesisleri'nde teknik direktör Mircea Lucescu yönetiminde gerçekleştirilen ve yaklaşık 1.5 saat süren sabah idmanında Jardel, Popescu ve Vedat koşu yapmakla yetinirken, diğer futbolcular kondisyon ağırlıklı bir çalışma yaptılar. 
     A ve Ümit Milli Takım kampında çok sayıda futbolcusu bulunan Galatasaray'ın sabah idmanına 16 oyuncu katıldı. Bu arada Slovakya maçının hazırlıklarını Florya Metin Oktay Tesisleri'nde sürdüren A Milli Takım'da yer alan Galatasaraylı futbolcular, milli olamayan takım arkadaşlarına ''iyi çalışın'' diye şaka yaptılar. 
     Galatasaray, Beşiktaş maçının hazırlıklarını, bu akşam Florya Metin Oktay Tesisleri'nde yapacağı idmanla sürdürecek. 




</TEXT>
</DOC>
