<DOC>
<DOCNO> 29814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur01.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkan adayı Günay, Baykal'a yüklendi... 
</HEADLINE>
<TEXT>

     CHP Genel Başkan Adayı Ertuğrul Günay, CHP'nin parti içi çekişmelerden arınıp yeni bir anlayışla yola devam etmesi gerektiğini söyledi. Günay, ''Bu partinin bir adamla değil, yeni bir anlayışla yürümesini istiyorsak birbirimizi dinlemeye, anlamaya ihtiyacımız var'' dedi. 
     Günay CHP 29. Olağan Kurultayı'nda yaptığı konuşmada, ''CHP'yi iki seçimdir batıran anlayışa itiraz etmek için'' kürsüde olduğunu ifade etti. Günay, yarın yapılacak seçim için genel başkan adaylarına akşamdan söz verilmesinin ''görülmemiş bir uygulama'' olduğunu belirterek, Genel Başkan Deniz Baykal'ın konuşmasında ''Türkiye'nin 15 yıldan beri kötü yönetildiğini'' söylediğini anımsattı. Günay, ''Türkiye neden 12 Eylül'den beri 20 yıldır kötü yönetilmiyor da 15 yıldır kötü yönetiliyor Sayın Genel Başkan Artık bazı şeylerden korkmayalım, bu kurultayın üzerine korku gölgesi düşmesin '' diye konuştu. 
     Divan Başkanlığı'nın Eşber Yağmurdereli'nin konuşmasına izin vermemesini eleştiren Günay, ''1995 ve 1999 seçimlerinde RP, MHP ve DSP birinci parti olduklarında siz nerdeydiniz Sayın Genel Başkan, siz nerdeydiniz'' dedi. 
     CHP'nin son 10 yılda ''inanılmaz bir şekilde aşağıya doğru'' gittiğini belirten Günay, ''O zaman bunları söylediğimde beni partiden çıkardınız, arkasından İsmail Cem'i, arkasından Mümtaz Soysal'ı, arkasından da halkı çıkardınız ve bugün Meclis dışındayız'' diye konuştu. 
     Demokrasilerde ''Halk bizi anlamadı'' diye bir mazeretin olamayacağını kaydeden Günay, ''Bu partinin bir adamla değil, yeni bir anlayışla yürümesini istiyorsak birbirimizi dinlemeye, anlamaya ihtiyacımız var'' dedi. 
     Günay, 1999 yılında yapılan seçimin kaybedilmesinin ardından ne kurultaya, ne de Parti Meclisi'ne bir açıklama yapıldığını ifade ederek, şöyle devam etti 
     ''Türkiye kan ağlıyor. İki krizin ardından ülkede 1 milyon yeni işsiz ortaya çıktı. Memur, işçi her gün sokaklarda. Türkiye soruyor, 'CHP nerede' diye. CHP, iyi havalarda İstanbul'da, Kadıköy'de Heybeliada'da. Orada 'Türkiye'yi nasıl kurtaracağız' diye çözüm üretiyor. Hava iyi değilse, Beyoğlu'nda Pera Palas var. 9 aydan beri 9 kere İzmir'e gittiniz, 9 kere İstanbul'a gittiniz. İzmir'de Kordon'da badem yiyip resimler çektirdiniz. Peki kaç kere Doğu'da bir ile, bir mezraya gittiniz '' 
     Siyasetin emek istediğini ifade eden Günay, ''Kimin arkasında rüzgarı varsa gelsin partiye. Bu arada bizim partiden gidenler ne olacak'' dedi. 
     Deniz Baykal'ın genel merkezdeki makam odasının duvarına astığı Şeyh Edebali'nin sözlerinden alınacak dersler olduğunu belirten Günay, ''Ancak ben diyorum ki Sayın Genel Başkan, o sözleri duvara asacağınıza yüreğinize assaydınız da partiden attığınız o arkadaşlara o hoşgörüyü gösterseydiniz. O arkadaşları partiden atacağınıza, bağışlasaydınız, uyarsaydınız. ANAP'a, DYP'ye gösterdiğiniz tevazuyu bu arkadaşlara da gösterseydiniz'' diye konuştu. 
     Salondaki bazı partililerin tepkileri üzerine, ''Bağırarak, yuh çekerek ya da birine başbakan diyerek bu salondan başbakan çıksaydı, bundan önceki kurultaylarda çıkardı. Demek ki böyle olmuyor. O zaman dinleyeceğiz birbirimizi'' diyen Günay, tepkilerin sürmesi üzerine de ''Arkadaşlar böyle devam ederse 3 saat konuşurum ve beni kimse engelleyemez'' şeklinde konuştu. 
     CHP Genel Başkanı olarak yarın konuşma yapacağını savunan Günay'ın konuşmasının 1 saat 45 dakikayı geçmesi üzerine Divan Başkanı Kemal Anadol, Günay'ı sık sık uyardı. 
     Günay'dan sonra kürsüye gelen Genel Başkan Adayı Birol Başaran ise eski siyasetçiler gibi uzun konuşmayacağını belirtti. Başaran, ''Ancak bu kürsüye CHP'nin DSP'den olan farkını ortaya koymak ve örgütten gelen biri olarak genel başkanlığa aday olabildiğimi göstermek için çıktım. CHP'li olmaktan gurur duyuyorum'' dedi. 
     CHP 29. Olağan Kurultayı çalışmaları, yarın sabah yapılacak Genel Başkanlık, Parti Meclisi ve Yüksek Disiplin Kurulu üyeliği seçimleriyle tamamlanacak. 
     Öte yandan Parti Meclisi üyeliği için 252, Yüksek Disiplin Kurulu üyeliği için de 67 kişi başvuruda bulundu. 






</TEXT>
</DOC>
