<DOC>
<DOCNO> 36179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/spor/spo02.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon gibi 
</HEADLINE>
<TEXT>

Hazırlık döneminde eleştiri toplayan, ancak Mustafa Denizli’nin "Taktiğimi göstermem" dediği F.Bahçe, gerçek gücünü Glasgow’da gözler önüne serdi, Şampiyonlar Ligi vizesini kolayladı 
     YUSUF KOBAL 

     "İSKOÇYA" deyince akla o ünlü "Cesur yürek" filmi geliyor. 
     Glasgow’da dün gece o yürekli kişi Mustafa Denizli idi. 
     Andersson, Serhat ve Oktay gibi oyuncuları kenara çeken, çılgın taraftarıyla saldıran Rangers’ı durduran Denizli, rakip 10 kişi kaldıktan sonra gol atmak için elinden geleni yaptı ama... Ne fayda Sonuçta kendisi çıkıp oynayacak değildi ya... 
     Fenerbahçe, Mustafa Denizli’nin akılcı taktiği ile Ibrox cehennemi denilen stadı cennette çevirdi, rövanşa müthiş bir avantaj taşıyarak İskoçya’yı terk etti. 
     Sanıyoruz artık sıra Efsane’nin adını Avrupa’ya yazdırmaya geldi. 
     
     16. dakikada Rapajiç, kaleci Klos ile karşı karşıya kaldı. Çalımlamak istedi, ancak başaramadı. Vuruşunu Alman kaleci önledi. Dönen topu da Lazetiç kaleye gönderemeyince, Fenerbahçe mutlak golden oldu. 
     İskoç ekip, ilk yarının son dakikalarına doğru ataklarını sıklaştırdı. 40. dakikada Konterman, 25 metre uzaklıktan çok sert bir şut attı. Kaleye giden topu Rüştü son anda kornere çelmeyi başardı. 
     43. dakikada bu kez Vidmar, takımı organize bir atak hazırlamaya çalışırken, aniden Fenerbahçe kalesine 20 metre uzaklıktan müthiş bir şekilde vurdu. Rüştü, bunu da engelledi. 
     57 dakikada, ikinci yarıda oyuna giren Mols, Johnson’a tekme attı, bunun üzerine Fenerbahçeli ve Rangerslı futbolcular birbirlerine girdi. Kalesinden gelen Rüştü, Mols’u itti. Ancak hakem Meier, Mols’u oyundan atarken, Rüştü’ye sarı kart gösterdi. 
     62. dakikada Revivo’nun kullandığı frikikte top yandan auta gitti. 
     85. dakikada Ganalı Johnson sol tarafta bekleyen Rapajiç’e topu uzattı, Hırvat futbolcu kaleci ile karşı karşıya kaldığı anda çaprazdan sert vurdu, ancak top direğin yanından auta gitti. 
     
Glasgow’da kuş uçmadı      ŞAMPİYONLAR Ligi ön elemesindeki Glasgow Ranges - Fenerbahçe maçını 52 bin kişi izledi. Ibrox Stadı, karşılaşmanın başlamasına 15 dakika kala tamamen doldu. Olay çıkmaması için yoğun güvenlik önlemleri altında stada getirilen Sarı - Lacivertli 300 taraftar, özel tribünden karşılaşmayı izledi. Fenerbahçe, belki de ilk kez bir deplasmanda bu kadar yalnız kaldı. 
     
Celtic desteği      İSKOÇYA’nın diğer ünlü ekibi Celtic’in taraftarları, şehrin sokaklarında Fenerbahçelilere destek verdiler. Glasgow Rangers, karşılaşmanın başlamasına az bir süre kala sahayı sulayarak, zemini ıslattı. 
     
Fener’de milli sancı      FENERBAHÇE’nin yabancı oyuncularının hepsi önümüzdeki hafta arası oynanacak milli maçlara davet edildi. Bu durum Mustafa Denizli’yi zor durumda bıraktı. 
     
Bahisler Rangers’a      IBROX Stadı’nda dünkü karşılaşma için müşterek bahis oynatıldı. Bahislerde Rangers kazandığı takdirde 8’e 13, Fenerbahçe’nin kazanması halinde ise 2’ye 7 verildi. İskoç taraftarlar, en fazla 0 - 0, Rangers’ın 1 - 0 ve 2 - 0 galip geleceği tahminini oynadı. 
     



 SPOR 

























</TEXT>
</DOC>
