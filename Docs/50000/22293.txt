<DOC>
<DOCNO> 22293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sontur17.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı Yılmaz "Artık yakamızdan düşün" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'de siyaset tarihinde şimdiye kadar hiçbir partinin ANAP kadar ihanete uğramadığını belirterek, ''Bugün ANAP içinde hala şahsi hesabı, menfaati ve kendi reklamı için ANAP'ı kullanmak isteyenler varsa, hepsine açıkça söylüyorum Artık yakamızdan düşün'' dedi. 
     Yılmaz, ANAP İstanbul 7. Olağan İl Kongresi ile partisinin 18. kuruluş yıldönümü nedeniyle Lütfi Kırdar Uluslararası Kongre Merkezi ve Sergi Sarayı'nda düzenlenen toplantıya katıldı. Mesut Yılmaz, burada yaptığı konuşmada, ''bugün artık kendilerini milletin sahibi görüp, kendilerini milletin yerine koyup, Türkiye'nin bütün önemli meselelerinde karar alma yetkisinin sadece kendilerine ait olduğunu düşünenlerin işlerinin zorlaştığını'' bildirdi. 
     Yılmaz, ''ANAP olarak bugün çok cephede mücadele verdiğimiz doğrudur. Asılsız iddialarla yıpratıldığımız da doğrudur. Ama son seçimlerde bize oy vermeyenler bile bugün dertlerinin çözümünü bizden bekliyorlarsa, ANAP olarak görevimiz devam ediyor'' diye konuştu. 
     Bugün kendilerine karşı çıkanların, 1980'li yıllarda Türkiye'ye çağ atlatmak için çalışırken kendilerini engellemeye çalışanlarla aynı kişiler olduğunu dile getiren Yılmaz, şöyle devam etti 
     ''Özal'ın tabiriyle, zaman tünelinde kalanlardır, geçmişte yaşayanlardır. Türkiye için risk almaktan korkanlardır. Bizim yaptıklarımıza hayalleriyle yetişemeyenlerdir. Onlar yıllarca bu memlekette siyaset yapmışlardır, ama taş üstüne taş koymamışlardır. Onlar bir tek şeyi bilirler, başkalarının yaptıkları işlere taş koymasını, çomak sokmasını bilirler.'' 
     
     Büyük kıskançlık duygusuna muhatap olduk 
     Mesut Yılmaz, ülkede ANAP'ın hizmetinden yararlanmayan tek bir yer ve kişi olmadığını dile getirerek, sözlerini şöyle sürdürdü 
     ''Biz milletimizin hizmete olan hasretini dindirdik. Bu nedenle de büyük bir kıskançlık duygusuna muhatap olduk. ANAP'ın Türkiye siyasetine getirdiği yeni nefes birçok insanın rahatını bozdu. Birçoklarının fildişi kuleleri yıkıldı. Bazılarının foyaları meydana çıktı. Bu kadar düşmanlığa, öfkeye ve kine maruz kalmamızın altında yatan esas sebep budur. Bize olan o bitmez, tükenmez hınçlarının da sebebi budur.'' 
     
     Pes etmeyeceğiz 
     Yılmaz, şimdi bu ayrı ayrı insanların, ayrı ayrı partilerin hepsinin birleşerek ANAP olarak kedilerini korkutup yıldırmaya,kaçırtmaya ve pes ettirmeye çalıştıklarını belirterek, şunları kaydetti 
     ''Buradan yüksek sesle hepiniz adına söylüyorum, Pes etmeyeceğiz. Her partide olduğu gibi bizim de içimizde bugüne kadar bu mücadeleye nefesi yetmeyenler oldu. Şahsi ikballeri bitip de partiyi terk edenler oldu. Belki de Türkiye'de siyaset tarihinde şimdiye kadar hiçbir parti bizim kadar ihanete uğramadı. Bugün ANAP içinde hala şahsi hesabı, menfaati ve kendi reklamı için ANAP'ı kullanmak isteyenler varsa, hepsine açıkça söylüyorum artık yakamızdan düşün. Eğer ANAP içinde hala böyle insanlar varsa ve bunlar bizim yakamızdan düşmüyorlarsa, bundan sonra onları düşürmesini de biliriz.'' 
     
     
     







</TEXT>
</DOC>
