<DOC>
<DOCNO> 37287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur05.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Travestilere karşı balyoz timi kuruluyor 
</HEADLINE>
<TEXT>

     Ankara Emniyet Müdürlüğü, olay çıkaran travestileri etkisiz hale getirmek için özel bir ekip kurdu. 
     ''Balyoz Timi'' adı verilen özel birimde görev yapacak personelin tamamının uzak doğu sporlarında uzman olduğu bildirildi. 
     Ankara Emniyet Müdürlüğü görevine kısa bir süre önce atanan Hasan Yücesan, Başkent'in ana caddelerinde olay çıkaran ve mahalle sakinlerini rahatsız eden travestilere karşı Asayiş Şube Müdürlüğü'nün özel çalışma yapmasını istedi. 
     Bunun üzerine Ankara Asayiş Müdürlüğü, olay çıkararak çevreye zarar veren, polis ekiplerine saldıran, gözaltına alınmamak için kendini kesen travestilerle ilgili özel bir ekip oluşturdu. Asayiş Ekipler Amirliği'ne bağlı görev yapacak olan özel ekibe ''Balyoz Timi'' adı verildi. Balyoz timinde görev yapacak olan 20 polis, 2 komiser, bir başkomiser ve bir emniyet amirinin taekvando, judo, karate gibi yakın dövüş uzmanı oldukları bildirildi. Balyoz Timi'nde görev alan personelin travestileri etkisiz hale getirmek için her türlü donanıma sahip olacağı, gerek görülürse biber gazı içeren sprey de kullanacakları bildirildi. Ankara Emniyet Müdürlüğü, biber gazı içeren spreyleri asayiş olaylarında saldırganlara karşı kullanabilmek için İçişleri Bakanlığı'ndan daha önce özel izin almıştı. 
     Asayiş Şube Müdürlüğü yetkilileri, halen Ankara'da polise kayıtlı 250 travesti bulunduğunu, bunlardan 110'nun barlarda ve çeşitli eğlence merkezlerinde çalıştığını, bir bölümünün ticaret dahil olmak üzere çeşitli işlerde çalıştığını bildirdiler. Emniyet yetkilileri, sayıları zaman zaman değişen 40-50 travestinin sokak ve caddelerde bekleyerek müşteri aradığını, bazen duran araçlara zorla binmeye çalıştıklarını, bazen de kendilerine ait özel otomobillerle müşteri bulmak için trafiğin tıkanmasına sebep olduklarını kaydettiler. 
     Çok şikayet alıyoruz 
     Ankara Emniyet Müdürü Hasan Yücesan, travestilerin taşkınlık yaparak çevreye zarar verdiklerini belirterek, ''Bu konuda çok şikayet alıyoruz'' dedi. Travestilerin gözaltına alınmamak için zaman zaman polise ve ekip otolarına da saldırdığını belirten Yücesan, özel ekibin bu açıdan çok işlerine yarayacağını bildirdi. Özel ekibin bir amir yönetiminde iki vardiya halinde görev yapacağını, burada çalışan personelin akşam saatlerinde görev alacağını ve geç saatlere kadar devriye görevi yapacağını bildirdi. 
     Ekibin, aynı zamanda kapkaç, bar-pavyon tarzı içkili yerlerde meydana gelecek olaylara da müdahale edeceğini bildiren Emniyet Müdürü Yücesan, ''Ekip çok iyi eğitilmiş aklı başında çocuklardan oluşuyor. Kendi alanlarıyla ilgili meslektaşlarının istediği her türlü asayiş olayına müdahale edebilecekler'' dedi. 
     
     







</TEXT>
</DOC>
