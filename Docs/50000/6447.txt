<DOC>
<DOCNO> 6447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/sondun07.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı'na "suikast emri" yetkisi 
</HEADLINE>
<TEXT>

     ABD'de Cumhuriyetçi Parti'ye mensup bir milletvekili, ülke çıkarlarına büyük tehdit oluşturan yabancı devlet adamlarına karşı başkanın emriyle ''gerekirse suikast düzenlenebilmesine olanak tanıyan'' bir yasa tasarısı hazırladı. 
     Georgia eyaleti milletvekili Bob Barr, The Washington Times gazetesine açıklamasında, ''kendimizi kandırmayalım. Yakın tarihimizde görüldüğü gibi ABD, gerektiğinde çıkarlarını korumak için dünyanın her yerinde her şeyi yapmaya hazır. Benim tasarım yasalaşırsa, gerektiğinde suikast düzenlenebilmesine yönelik yasal boşluğu dolduracak'' dedi. 
     Barr, tasarısının yasalaşması durumunda hakkında öldürme emri çıkarılabilecek yabancı devlet adamları arasında Irak, Libya ve Küba liderleri Saddam Hüseyin, Muammer Kaddafi ve Fidel Castro'nun bulunup bulunamayacağının sorulması üzerine ''olabilir'' yanıtını verdi. 
     Gözlemciler, Barr'ın tasarısının yasalaşma ihtimalinin yüksek bulunmadığını, ancak bu devirde böyle bir tasarının Kongre'ye sunulmasının bile ''ilginç'' olduğunu belirtiyor. 




</TEXT>
</DOC>
