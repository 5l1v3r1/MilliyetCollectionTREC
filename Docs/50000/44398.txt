<DOC>
<DOCNO> 44398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sontur01.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyumcu atölyesini soydular... 
</HEADLINE>
<TEXT>

     Eyüp'te bir kuyumcu atölyesine giren polis üniformalı ve silahlı 7 kişi, 6 kilogram altını aldıktan sonra imalathane sahibi ile Ukrayna uyruklu kadın çalışanı yanlarına alarak kaçtı. 
     Akşam saatlerinde Piyer Loti Caddesi Göktaş Sokak 7 numarada bulunan Edip Deveci'ye ait kuyumcu atölyesine gelen silahlı ve polis üniformalı 7 kişi, içeride çalışan 1'i kadın 5 kişiyi silahla etkisiz hale getirdi. 
     Çalışanlardan 3'ünü atölyenin üst katına çıkaran ve ellerini kelepçeleyen bu kişiler, atölyedeki 6 kilogram altını aldılar. 
     Atölye sahibi Edip Deveci ile çalışanlardan Ukrayna uyruklu bir kadını yanlarına alan soyguncular, Deveci'ye ait Renault marka otomobille olay yerinden uzaklaştılar. E-5 Karayolu İzmit girişinde bulunan Opet benzin istasyonunda Edip Deveci'yi bırakan 7 kişi, altınlar ve Ukraynalı kadınla birlikte kaçtılar. 
     Olayın bildirilmesi üzerine geniş çaplı bir operasyon başlatan güvenlik güçleri, İzmit yönünden gelen Asya Tur'a ait 41 E 7083 plakalı otobüste polis üniformalı ve çelik yelekli 3 kişi bulunduğu yönünde yapılan ihbar üzerine alarma geçti. 
     Çamlıca turnikelerde yoğun güvenlik önlemi alan polis ekipleri, söz konusu otobüsü durdurdular. Araçtan kimsenin inmesine izin verilmezken, yolcular tek tek kontrolden geçirildi. Yapılan arama sonucunda eşkali bildirilen 3 kişiye rastlanmadı. 
     Polis yetkilileri, soruturmanın sürdürüldüğünü ve olaya karışan kişilerin yakalanmasına çalışıldığını bildirdiler. 
     






</TEXT>
</DOC>
