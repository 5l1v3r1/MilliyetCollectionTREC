<DOC>
<DOCNO> 27010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun06.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtaj gemisi Dublin limanı'na demirledi 
</HEADLINE>
<TEXT>

     Kürtajin yasak olduğu İrlanda Cumhuriyeti'nin başkenti Dublin'de, limana demirleyen Hollanda bandıralı bir geminin, istenmeyen gebeliklere son verme olanağını sunması ortalığı karıştırdı. 
     Yıllardır İrlandalı kadınların İngiltere'ye kürtaj olmaya geldiklerini bildiği halde yasayı değiştirmeye yanaşmayan İrlanda hükümetinin, şu ana kadar gemiyle ilgili herhangi bir yasaklama girişiminde bulunmadığı, ancak kürtaj karşıtlarının limanda gösterilere başladığı bildiriliyor. 
     Hollanda bandıralı ''kürtaj gemisi''nin personeli ise, 10 gün boyunca limanda kalacaklarını ve en temel insan hakları çiğnenen İrlandalı kadınlara istenmeyen gebeliklere ilk aylarda son veren ilaçlar ve çeşitli doğum kontrol haplarıyla hizmet vereceklerini belirtiyor. 
     Bir balıkçı teknesiyken içine ameliyathane açılarak gezici bir hastaneye dönüştürülen ''Aurora'' adlı geminin Hollanda'dan İrlanda'ya yaptığı 4 günlük yolculuğun, kadınların kürtaj olma hakların ı savunan Hollanda merkezli ''Women on Waves'' adlı vakıf tarafından düzenlendiği kaydediliyor. 
     Söz konusu kuruluşun sözcüsü Joke von Kampen, İrlanda'da yasak olan kürtajın, gemide İrlanda karasularının dışında gerçekleştirilip gerçekleştirilmeyeceği konusuna açıklık getirmekten kaçınırken, hamileliğin ilk aylarında düşük yapılmasını sağlayan ilaçların istek halinde dağıtılacağını doğruladı. 
     Von Kampen, asıl amaçlarının ise kürtaj ve doğum kontrolünü yasaklayan İrlanda Cumhuriyeti'nin bu konudaki tutumunu protesto etmek ve yasal değişiklikleri sağlamak için kampanya başlatmak olduğunu bildirdi. Von Kamen, ''Asıl amacımız bu. Tartışmaları alevlendirmek ve konuyu ülke gündemine oturtmak istiyoruz. Gemide yapacaklarımız esasen ülkedeki siyasetçileri harekete geçirmek ve İrlanda'da yıllardır bu en temel insan hakkına yapılan saldırıları ortaya koymaktır'' dedi. 
     Hollanda'nın Scheveningen limanına kayıtlı olan Aurora gemisinin İrlandalı kadınlara kürtaj hapı dağıtmak için bile ülkenin karasularından çıkmak için 12 millik bir seyahat gerçekleştirmesi gerekiyor. Bu yolculuğun olmaması halinde, gemi İrlanda Cumhuriyeti sınırları içinde yasağı çiğnemiş sayılacağı için, personeli hakkında yasal işlem başlatılması mümkün hale geliyor. Bu arada, kürtaj karşıtlarının da, bir başka tekneyle aynı limana demirleyerek hamileliğin ve bir yaşama son vermeyerek anne olmanın kadına tanıdığı ruhsal üstünlükler konusunda kampanya yapacakları belirtiliyor. Bu grubun mensupları Hollanda gemisinin tartışmaya olumlu bir ivme katmak yerine bu konudaki toplumsal isteriyi alevlendirmekten başka işe yaramayacağını savunuyor. 
     







</TEXT>
</DOC>
