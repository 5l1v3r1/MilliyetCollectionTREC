<DOC>
<DOCNO> 24124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo19.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarılı sporculara toplam 1907.5 Cumhuriyet Altını 
</HEADLINE>
<TEXT>

     Uluslararası alanda başarı gösteren sporcular ile kulüp ve antrenörlerine ödülleri, Selim Sırrı Tarcan Spor Salonu'nda düzenlenen törenle verildi. 
     Atletizm, boks, güreş, halter, işitme engelliler, judo ve tekvando branşlarında, 2000 yılının Eylül ayından bu yana yapılan Avrupa ve Dünya Şampiyonaları ile Olimpiyat Oyunları'nda madalya kazanan toplam 54 sporcu ile, bu sporcuların bağlı bulunduğu 31 kulüp ve 23 antrenöre, toplam 11 bin 287.5 Cumhuriyet Altını ödül dağıtıldı. Bu arada ödül töreni öncesi, yaklaşık 500 milyar liralık harcamayla yenilenen Selim Sırrı Tarcan Spor Salonu, Devlet Bakanı Fikret Ünlü tarafından yeniden hizmete açıldı. Salon açılışına ve ödül törenine ayrıca Ankara Valisi Yahya Gür ile eski bakanlardan Muslihittin Yılmaz Mete ve Sezai Ergün de katıldı. 
     Törende, Atletizm Federasyonu'ndan 2 sporcu, 1 antrenöre toplam 235, Boks Federasyonu'ndan 3 sporcuya 350, Güreş Federasyonu'ndan 7 sporcu, 3 kulüp ve 8 antrenöre 2 bin 945, Halter Federasyonu'ndan 17 sporcu, 9 kulüp ve 4 antrenöre 3 bin 513, İşitme Engelliler Federasyonu'ndan 16 sporcu, 16 kulüp ve 5 antrenöre 2 bin 37, Judo Federasyonu'ndan 1 sporcuya 300, Tekvando Federasyonu'ndan da 8 sporcu, 3 kulüp ve 5 antrenöre toplam 1907.5 Cumhuriyet Altını ödül verildi. 
     En fazla ödül kazanan sporcular ise halterci Halil Mutlu ile güreşçi Hamza Yerlikaya oldu. Halil Mutlu, 2000 Olimpiyat Oyunları farkı olarak 275, Avrupa şampiyonluğu için 450 ve Dünya rekoru için 50 adet olmak üzere toplam 775 Cumhuriyet Altını alırken, Hamza Yerlikaya da 2000 Olimpiyat Oyunları farkı olarak 300 ve Avrupa şampiyonluğu nedeniyle 450 olmak üzere toplam 750 Cumhuriyet Altını ile ödüllendirildi. 
     2000 yılı Eylül ayından bu yana Türkiye şampiyonaları ve uluslararası turnuvalarda başarı kazanan sporcu, antrenör ve kulüplerinin yaklaşık 18 bin Cumhuriyet Altını tutarındaki ödüllerinin daha sonra dağıtılacağı bildirildi. 
     Ödül töreninde konuşan Devlet Bakanı Fikret Ünlü, uluslararası alanda kazandıkları başarılarla Türk ulusunun gururu olan sporculara, alınlarının teri kurumadan ödüllerini vermekten dolayı mutlu olduğunu söyledi. 







</TEXT>
</DOC>
