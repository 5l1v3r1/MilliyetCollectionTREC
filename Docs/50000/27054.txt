<DOC>
<DOCNO> 27054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/soneko28.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil'de toplu sözleşmede revizyona gidildi 
</HEADLINE>
<TEXT>

     Tekstil sektöründe bağıtlanan toplu sözleşmede revizyona gidildi. 
     İşçi ücretlerine enflasyon oranında zam yerine, aylık sabit yüzde 3 ücret zammı uygulanacak. Yeni uygulama, Söktaş Pamuk ve Tarım Ürünleri Değerlendirme Ticaret ve Sanayi A.Ş.'den Borsa'ya yapılan açıklama ile kamuoyuna duyuruldu. Açıklamada, daha önce enflasyon oranında yapılması planlanan ücret zammının aylık yüzde 3 olarak sabitlendiği bildirildi. Söktaş'ın açıklamasında, 18. Dönem Toplu İş Sözleşmesi'nin ücret zammı hükümleri ile ilgili olarak 7 Haziran tarihinde Türkiye Tekstil Sanayi İşverenleri Sendikası'ndan gelen faksa göre, taraflarca 6 Haziran'da protokol düzenlendiği kaydedildi. 1 Eylül tarihinden itibaren sözleşme döneminin bittiği 1 Eylül 2002 tarihine kadar aylık yüzde 3 oranında ücret zammı konusunda mutabakata varıldığı kaydedilen açıklamada, 1 Eylül 2001 tarihine kadar enflasyon oranı uygulamasının geçerli olacağı belirtildi. 
     Türkiye Tekstil Sanayi İşverenleri Sendikası avukatı Ünal Üke de, daha önce 6 aylık ve geriye dönük olarak uygulanması planlanan enflasyon oranında ücret zammı uygulamasından vazgeçildiğini, bunun yerine sözleşme bitimine kadar aylık yüzde 3 oranında ücret zammı yapılması konusunda görüş birliğine varıldığını bildirdi. Toplu sözleşme, sektörde çalışan yaklaşık 40 bin işçiyi kapsıyor. 







</TEXT>
</DOC>
