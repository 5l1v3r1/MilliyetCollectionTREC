<DOC>
<DOCNO> 14048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/spor/ygsuru.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolay galibiyet 
</HEADLINE>
<TEXT>

     ÖMER ÜRÜNDÜL 

     Galatasaray genel yorgunluğa, zihinsel sıkıntıya ve eksik kadrosuna rağmen Beşiktaş’ı çok kolay mağlup etti. İlk yarıda fizik gücü fazla zorlamadan kontrolü elde tuttular. Bunun en büyük nedeni takımın sisteminin oturmuş olması ve rakibin de tam tersi kutup teşkil etmesiydi. Beşiktaş orta sahasının ortasında görev alan Bayram, Tayfur ve İbrahim’in yapılarında prese karşı aralarında kolektif bütünlük sağlamak ve oyunu yönlendirme özellikleri yok. Ayrıca defans blokları da sezon başından beri sürekli değişen isimlerden kuruluyor ve aralarında uyum sağlanamıyor. Dün gece de Daum, Sellami’yi bu blokta görevlendirince doğal olarak ilk 20 dakika yerleşme düzeni çok sırıttı. Galatasaray’ın sol taraftan Ergün - Hasan ikilisiyle yaptığı uzun yüksek kontralarda Beşiktaş defans bloku, Jardel ile Serkan’ı paylaşamayınca Galatasaray bir gol attı, iki gol kaçırdı. 
     İkinci yarıda Beşiktaş, sürekli top kaybetmeye devam etti. Yenik durumda olduğu için risk de alınca kalesinde ciddi tehlikeler yaşadı. Galatasaray bir çok fırsatı değerlendiremedikten sonra Jardel’in hazırlanışı ve yapılışı mükemmel golüyle işi garantiye aldı. 
     Bu galibiyet her yönüyle hak edilmişti. Rakibe oyun kabul ettirilmiş, pozisyonlar bulunmuş. En önemlisi de kale önü tehlikesi yaşanmamıştı. Her zaman vurguladığımız bir konu var. Takım savunması önemli. Maç öncesi Galatasaray cephesinde herkesin endişesi, defansın ortasındaki Emre Aşık - Capone üzerineydi. Ama kontrol sizdeyse, orta sahanız da iyi pres yapıp defansıyla bütünleşiyorsa o zaman sorun çıkmaz. İşte, bu yüzden Emre Aşık ile Capone çok başarılıydılar. 
     Beşiktaş’ın oynadığına futbol demek mümkün değil. Ne yardımlaşma, ne oyun disiplini, ne plan - program, ne hücum organizasyonu ne de savunma güvencesi vardı. Biz şimdi Daum hayranlarına sor- 
     mak istiyoruz Siz değil miydiniz, "Bu takımda Mehmet oynar, Sellami’yi idmana bile almak ihanettir" diye.. Daum geldi Sellami’yi ilk on bire koydu. Mehmet kulübüde, orta sahayı organize edecek Karhan da sağ kulvarda. Tabi buna bir de taktik yanlış eklenince Beşiktaş sefilleri oynadı. Tabi cevap hazır "Scala takımı bu hale getirdi." Ama unutulmasın ki , Galatasaray gibi bir takımı, Scala zamanında Beşiktaş, iki defa üst üste farklı yendi. 
     Hakem Orhan Erdemir genelde çok başarılı bir yönetim gösterdi. Tek tartışılacak kararı yoruma açık Nouma’ya gösterdiği kırmızı karttı. 
     


 SPOR 



























</TEXT>
</DOC>
