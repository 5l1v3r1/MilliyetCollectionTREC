<DOC>
<DOCNO> 27579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/ekonomi/eko09b.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe açığı yüzde 37 azaldı 
</HEADLINE>
<TEXT>

Yılın ilk beş ayında bütçe açığı yüzde 37 azalırken, gelirlerde yüzde 50 artış oldu 
     Yılın ilk beş aylık döneminde bütçe açığı, geçen yıla kıyasla yüzde 37 azalırken, faiz dışı bütçe fazlasında yüzde 75.1’lik artış gerçekleşti. Maliye Bakanı Sümer Oral, 2001 yılı bütçesinin ocak - mayıs dönemini kapsayan 5 aylık uygulama sonuçlarını açıkladı. Oral’ın verdiği bilgilere göre Ocak - Mayıs 2001 itibariyle bütçe açığı 4 katrilyon 808 trilyon lira oldu. 
     
     Faiz dışı bütçe iyi 
     Mayıs ayı içinde, beş ayın en yüksek ödemesi olan 5.6 katrilyon lira tutarında faiz ödemesi gerçekleştirildiğini belirten Bakan Oral, kamu maliyesinin sağlıklı bir yapıya dönüşmesinde önemli bir kriter olan "faiz dışı bütçe fazlasındaki" olumlu gelişmenin, Mayıs ayında da sürdüğünü bildirdi. Oral’ın verdiği bilgiye göre konsolide bütçe 5 aylık uygulama sonuçlarına göre, gelirler 19 katrilyon 325 trilyon lira, vergiler 13 katrilyon 483 trilyon lira, giderler de 24 katrilyon 133 trilyon lira olarak gerçekleşti. Faiz hariç giderler 12.2, faizler ise 11.9 katrilyon lira olarak hesaplanırken, sonuçta faiz dışı bütçe fazlası 7.1 katrilyon oldu. 
     Beş aylık bütçe sonuçları, geçen yılın aynı dönemiyle karşılaştırıldığında bütçe açığı yüzde 37 azalırken, giderler yüzde 17.7, faiz giderleri yüzde 2 ve faiz hariç giderler de yüzde 38.4 oranında arttı. 
     
     



 EKONOMİ 
































</TEXT>
</DOC>
