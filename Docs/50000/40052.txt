<DOC>
<DOCNO> 40052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/guncel/gun02.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilmem ne miydi diyen doktora görünsün’ 
</HEADLINE>
<TEXT>

İshak Alaton cinayete kurban giden ortağı Üzeyir Garih'le ilgiliBakan Yücelen'in 'cinsel tercih imalarına' sert tepki gösterdi... 
     EYLEM TÜRK 

     İşadamı Üzeyir Garih'in öldürülmesinin ardından ilginç açıklamalarda bulunan İçişleri Bakanı Rüştü Kazım Yücelen'e, Garih'in ortağı Alarko Topluluğu Yönetim Kurulu Başkanı İshak Alaton'dan sert tepki geldi. 
     Alaton, "Bazıları, 'O kişi bilmem ne miydi ' diye soruyor. Otopsi raporunda hepsi çıkar. Cinsel tercihinden dolayı cinayete kurban gitmişse, o zaman açıklarız" diyen Yücelen'e yönelik eleştirilerini, "Benim tanıdığım Yücelen'in böyle garip bir düşünceyi ifade veya ima etmiş olması bence imkansız" şeklinde dile getirdi. Bu iddiaların mantık ve ahlakdışı olduğunu belirten Alaton, bunların bir başkası tarafından ifade edilmesi halinde, bu sapıklığı, ifade eden kişinin kendi ruhsal dengesizliğinde araması gerektiğini söyledi. Alaton, bu kişinin "bir psikiyatriste" görünmesini de önerdi. 
     
     Yücelen ne demişti 
     Yücelen, üç gün önce bir gazetede yayınlanan röportajda, Garih'in cinsel tercihi nedeniyle öldürülmüş olabileceğini iddia ederek şunları söylemişti 
     "Biri çıkıyor, 'Bu cinayet dış güçlerin işidir' diyor. Hurra, herkes o konuda demeç veriyor. Ben birinci gün açıklamamda, 'Garih kendisine çocukluğunda iyilik yapan zatın mezarına ziyarete gitmiştir' dedim. 'Efendim kimdir, bunu açıklar mısınız' denildiğinde, 'Aile sırrıdır, aile açıklar, ben açıklayamam' dedim. O özel hayatı, beni ilgilendirmiyor. Şimdi bazıları, 'O kişi bilmem ne miydi ' diye soruyor. Otopsi raporunda hepsi çıkar. Cinsel tercihinden ötürü cinayete kurban gitmişse o zaman açıklarız. Yoksa, cinsel yaşantısı beni ilgilendirmez." 
     
Eymür'den İBDA - C işi iması      İHSAN YILMAZ İstanbul 

     Eski MİT Kontrterör Dairesi Başkanı Mehmet Eymür, Üzeyir Garih'in öldürülmesi olayındaki gelişmelerin "planlı bir cinayete" doğru gittiğini savunarak, resmi görevlilerin de işin içinde olduğu anlamına gelecek bir iddiada bulundu. 
     Eymür'ün "atin. org" isimli sitesinde dile getirdiği iddia şöyle "Özel bir bilgiye göre cinayetin olduğu günün sabahı saat 07.00'de, Kütahya veya Eskişehir'de öğrenci olan bir iBDA - C militanı, resmi kişilerce uçak veya helikopter ile Bursa'dan alınarak İstanbul'a götürülmüş, ve aynı gün öğleden sonra yine aynı vasıta ile ve amir pozisyonundaki bir kişinin refakatinde Bursa'ya bırakılmış. iBDA - C mensubu genç, 'Artık bir şey yapmak istemediğini ve midesinin bulandığını' söylüyormuş." 
     
Bahçeli de İçişleri'ni eleştirdi      ÖNDER YILMAZ Ankara 

     Üzeyir Garih'in cinayetinin sorumluların en kısa sürede yakalanacağının bilinmesini isteyen Bahçeli, İçişleri Bakanlığı'nı ve medyayı eleştirerek, şunları söyledi 
     "Henüz kesin delillere ulaşılmadan 13 yaşındaki bir çocuğun, birtakım söylentilerden ve varsayımlardan hareketle katil ilan edilmesi üzücüdür. Her ne olursa olsun, yargı kararı ile kesinleşmedikçe bu insanların suçlu olarak ilan edilmeleri demokrasinin, insan haklarının ve hukukun üstünlüğünün hiçe sayılması anlamını taşımaktadır." Bahçeli, "Burada öncelikle güvenlik güçlerinin kendilerini gözden geçirmeleri, hukukun dışına çıkmamaları ve kamu gücünün suistimali anlamlarını taşıyacak olayların içinde yer almamaları esastır" dedi. 
     



 GÜNCEL 

















</TEXT>
</DOC>
