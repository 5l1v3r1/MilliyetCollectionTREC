<DOC>
<DOCNO> 31659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/yazar/yilmaz.html </URL>
<DATE> 2001/07/12/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Son banka operasyonunun adı IMF 
</HEADLINE>
<TEXT>

     Fon’a geçen son 5 bankanın hafızalarımızda anıları çok taze. Tarişbank’ı dışında tutarsak, bunlar son 10 yılın bankaları. 
     Kuruluşlarına bakalım. 
     1996’da Türkiye’de kurulu yabancı bankalardan Chemical Bank’ı satın alan Sürmeli Grubu, bankanın adını Site Bank olarak değiştirmişti. Bankaya ilk talip Karamancı Grubu’ydu ve 6 ay pazarlık sürdürüldü. Ne olduysa, oldu bu gruba verilmeyen banka, iki hafta içinde Sürmeli’nin oldu. Dönem Çillerler dönemiydi, Banka ve Kambiyo Genel Müdürü de Engin Aras’tı. Aras Çillerler’den sonra görevinden ayrılıp, yine Fon bankalarından Yurtbank’a Genel Müdür olarak gelmişti. Aras, Yurtbank’ın sahibi ile birlikte içeride... 
     
     Satılmak üzereydi 
     Bankayı aldıktan kısa süre sonra hayattan ayrılan Yalçın Sürmeli ardında, ne olacağı bilinmeyen 110 bin metrekare alana kurulu bir otel inşaatı bırakmıştı. Belediyenin ilk 4 kata kadar olan bölümünü yıktığı otel, son günlerde el değiştirmek üzereydi. Sürmeli’nin satış görüşmelerini yürüttüğü grupta, TUROB eski Başkanı Ali Güreli, Akfen Holding ile oda fiyatı 300 dolar ve üzeri olan büyük bir otel zincirlerinden Regents yer alıyordu. Artık taliplerle 60 milyon dolara el sıkışılması, BDDK’nın kararlarına kaldı. 
     Bayındırbank için ne söylesek az. Süleyman Demirel ile birlikte yükseliş dönemini tamamlayan Kamuran Çörtük, 1997’de eski adı Çaybank olan Bayındırbank’ı almıştı. O dönemde yeni banka kurma izni verilmiyor ve bu nedenle tabela satışlarıyla yeni sermaye finans sektöründe yer bulmaya çalışıyordu. Çörtük’ün Romanya’da kurduğu Türk - Romanya Bankası’nın içine düştüğü finansal kriz, Türkiye’deki Çörtük şirketlerinin ve hisselerinin soruşturma konusu olan kamu bankalarına satışı ve krediler yoluyla aşılamadı. Kamu bankaları milyonlarca dolarlık kredi alacaklarından dolayı Çörtük’e birbiri ardına haciz işlemleri başlatmaya başladı. 
     
     Ayrıcalıklı kurulmuştu 
     EGS Bank. İşte Fon’a geçen bir tartışmalı banka daha. Egeli işadamları hükümetin kapısını aşındırıp "İlle de banka isteriz" diye tutturdular ve sonunda kimseye banka kurma izni verilmezken 1995’de tabelayı astılar. Ege’ye tanınan bu ayrıcalığın hükmü meğer IMF’ye kadarmış. 
     Kentbank’ın Fon’a geçme öyküsü biraz daha değişik. Sahibi Mustafa Süzer, Özal döneminin gözde ihracatçı kuruluşu Türktrade’in başkanıydı. Emlakbank ile girdiği Bahçeşehir projesi ile ünlendi. Süzer, 1992’de Kentbank’ı kurarak bankacı oldu. Bankacılığından çok, Gökkafes adıyla anılan Rizt Carlton Oteli ile kamuoyunun gündemine gelen Süzer, son aylarını yeni bankacılık düzenlemeleri için kulis yapmakla geçirdi ama sonuç alamadı. Enerji projelerine de ilgi gösteren Süzer’in BDKK ile masaya oturup, varlıklarını ortaya döküp ödeme planı üzerinde anlaşma yolunu deneyeceği söyleniyor. 
     Fon’a geçen bankalardan Tarişbank için çok fazla bir şey yazmaya gerek yok. Birliklerin ne kadar verimli çalıştıklarını göstermekle kaldı. 
     Son 5 bankanın Fon’a geçiş biçimi Egebank, Yurtbank öykülerine benzemiyor. Çünkü bu operasyona Fırtına, Kasırga gibi İçişleri Bakanlığı’ndan takılan bir isim yok. "Hortumlama" maddesinden el konulan EGS, Bayındır ve Kentbank operasyonun adı IMF... 
     
Transferler Demirbank’tan      Tasarruf Mevduatı Sigorta Fonu’na aldığı Demirbank kadroları için ilginç bir gelişme yaşanıyor. 
     Eski Koçbank Genel Müdürü Engin Akçakoca, BDDK tarafından Demirbank’a atandığı gün, el koyma gerekçesini oluşturan Bankacılık Yasası’nın ilgili maddesine dayanarak, "Bu banka temiz" yorumunu yapmıştı. Finans sektöründe yapılan Fon atamalarına bakınca, Demirbank kadrolarının da gözde olduğu anlaşılıyor. 
     Akçakoca, Halit Cıngıllıoğlu’nun döneminde Demirbank’ta oluşturulan genel müdür yardımcıları kadrosuna dokunmadı. Akçakoca daha sonra BDDK Başkanlığı’na geçince genel müdürlük koltuğunu, eski genel müdür yardımcılarından Öktem Kalaycıoğlu’na bıraktı. Kalaycıoğlu’nun bu göreve gelme tarzı, finans sektörüne tombala’ üslubunu getirdi. Bankanın genel müdürleri aralarında çektikleri kura usulü Kalaycıoğlu’nu seçtiler. 
     Kamu bankalarında ortak yönetime geçilmesiyle birlikte, Demirbank eski Yönetim Kurulu üyesi Emel Çabukoğlu Halkbank Genel Müdürü seçildi. 
     
     Satış da yakında 
     Cıngıllı Holding bankalarından Fon’a geçen ikinci banka Ulusalbank’ın Genel Müdür Yardımcısı Didem Çerçi, aynı görevle yine Fon bakalarından İktisat’a geçti. 
     Son Demirbanklı Nebil İlsever. Bayındırbank Genel Müdürlüğü’ne atanan Nebil İlsever, Demir Yatırım Genel Müdürleri arasındaydı. 
     Demirbank’ın ise yeni sahibini bulması bekleniyor. Bankanın Fon’a geçmesini izleyen günlerde, kendilerine geri verilmesi için çaba harcayan Cıngıllıoğlu ailesinin ilgisinin ise, merkezi Hollanda’da bulunan ve Halkbankası ortaklığı ile kurulan Demir Halk Bank üzerinde yoğunlaştığı söyleniyor. 
     
     







Milliyetçi iktisat 


Çalış ve çal .. 


Bostancı pazarına dair 


Unumu elemedim eleğimi asmadım 


Kriz, Bodrum'u nasıl etkiledi 


Parmak izleri 


Hayatı söndürüş operasyonu 


Pahalı dersler 


Arjantin ve Türkiye 


Derdi Türkiye olanlar için 


Haydi kazlar vergi başına 


Baykal’ın Güneydoğu atağı 


Yorumsuz tablo 


Cumartesi günü çalışılır 


Konsolidasyon olmaz, olamaz 


Son banka operasyonunun adı IMF 


</TEXT>
</DOC>
