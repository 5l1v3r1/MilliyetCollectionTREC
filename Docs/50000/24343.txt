<DOC>
<DOCNO> 24343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur07.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş programı anlatmak için bugün İtalya'ya gitti 
</HEADLINE>
<TEXT>

     Devlet Bakanı Kemal Derviş, çeşitli temaslarda bulunmak üzere İtalya'ya gitti. 
     Türk Hava Yolları'na ait bir uçakla Roma'ya giden Derviş'in beraberinde eşi Catherine Derviş, Büyükelçi Volkan Vural ve Danışmanı Oya Ünlü de bulunuyor. 
     Kemal Derviş, İtalya'ya yapacağı ziyaret öncesi Atatürk Havalimanı'nda yaptığı açıklamada, İtalya'da yapacağı temaslarda ilişkileri gözden geçireceklerini ve programı tekrar anlatacağını söyledi. 
     İstanbul'a dün akşam gelen Derviş, geceyi geçirdiği Marmara Üniversitesi Öğretim Üyesi Prof. Dr. Hurşit Güneş'in Büyükdere Sedad Kent'teki sitesinden eşi Catherine ile birlikte saat 08.00'de ayrıldı. 
     İtalya'ya gitmek üzere Atatürk Havalimanı'na gelen Derviş, bir süre VIP salonunda bekledi. Burada, 2 günlük İtalya ziyaretiyle ilgili bilgi veren Derviş, sanayileşmiş 7 Batılı ülkenin oluşturduğu G-7 Grubu'nun dönem başkanlığını yapan İtalya'nın Haziran ayı sonunda G-7 zirvesine ev sahipliği yapacağını hatırlattı. Derviş, İtalya'nın bu açıdan dünya ekonomisinde şu anda çok önemli işlevi olduğuna dikkati çekti. 
     Bakan Derviş, ''Dış ticaret hacminde İtalya, Türkiye için 3. bir ülke, İthalatta 2., ihracatta 4. sırada. Dolayısıyla çok yakın, önemli ekonomik ilişiklerimiz var'' diye konuştu. 
     Roma'da henüz Meclis'ten güvenoyu almayan yeni hükümetin Hazine ve maliyeden sorumlu bakan adayı ile de görüşeceğini belirten Derviş, şöyle dedi 
     ''İlişkilerimizi gözden geçireceğiz. Programı da tekrar anlatacağım. Bize dış kaynak sağlama sürecinde İtalya çok büyük destek gösterdi. Özellikle İtalyan Hazinesi ile çok yakından çalıştık birlikte. Onları ziyaret edeceğim.'' 
     Daha sonra Floransa'da Avrupa Üniversitesi'nde düzenlenen bir konferansa katılarak Türkiye ve Avrupa ile ilgili bir konuşma yapacağını kaydeden Derviş, ''Aynı zamanda Avrupa'nın Akdeniz ekseninin ne kadar önemli olduğunu anlatmaya çalışacağım. Ve biraz iktisatın da dışına çıkarak, Türkiye'nin kültürler arası köprü, Avrupa, Akdeniz ve Ortadoğu'yu biraraya getiren çok önemli bir işlevi olduğunu ve Türkiye'de Kemalizmin başarısı üzerine bir konuşma yapacağım'' dedi. 
     Devlet Bakanı Derviş, güncel konulara ilişkin soruları ise yanıtlamadı. 
     







</TEXT>
</DOC>
