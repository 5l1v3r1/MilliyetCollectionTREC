<DOC>
<DOCNO> 30015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun06a.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CEP’LER İCRALIK 
</HEADLINE>
<TEXT>

Vatandaş faturalarını ödememeye başladı Sadece Bursa'da yılın ilk altı ayında icralık olan cep telefonu abonesi 40 bine ulaştı... 
     MÜMİN ÇOTAK Bursa DHA 

     Ödenmeyen cep telefonu faturaları, icra dairelerindeki dosya sayısında adeta patlamaya neden oldu. Bursa İcra Dairesi'nde geçen yılın ilk altı ayında 15 bin cep telefonu faturası icraya verilirken, bu yılın aynı döneminde rakam 40 bine ulaştı. 
     Bu yılın ilk altı ayında Bursa'daki icra dairelerine 106 bin dosya geldi. Bu dosyaların 40 biniyse, ödenmeyen cep telefonu faturaları oldu. Cep telefonu faturalarını, zamanında ödenmeyen banka kredi borçları, Bağ - Kur, SSK prim borçları ve diğer borçlar takip etti. 
     
     İstanbul’da 50 bin icralık... 
     Bursa’da icraya verilen cep telefonu faturası sayısı 40 binlere ulaşırken, İstanbul’da da durum pek iç açıcı değil... 31 Mart 2001 itibariyle 10.9 milyon abonesi olan Turkcell’in İstanbul’daki hukuk işlerini takip eden bir büronun yürüttüğü icra takibinin 50 bin civarında olduğu öğrenildi. Türkiye genelinde cep telefonu icra takiplerinde geçen yıla oranla patlama olduğunu belirten Turkcell yetkilileri, hukuk işlerini 36 büronun yürüttüğünü belirtti. 
     
900'lü hatlara önlem      ANKARA Milliyet 

     Türk Telekom’a, telefon faturalarının çok yüksek geldiği yönündeki şik yetler arttı. Yapılan araştırmalarda daha çok kırsal kesimde rastlanan yüksek faturalara 900'lü hatların neden olduğu anlaşıldı. Telekom 900’lü hat önlemlerini şöyle sıraladı Telefon başvurusu, nakil veya devir işlemleri yapanlar, telefonlarının 900'lü hatlara açık veya kapalı olması taleplerini formlarda belirtecek. Telekom yetkilileri, 900'lü hatlar hakkında müşterilere bilgi verecek, formların doldurulmasında yardımcı olacak. Türk Telekom aşırı kontör ilerlemesi olan telefonları tespit ederek, müşterileri uyaracak. 
     



 GÜNCEL 
























</TEXT>
</DOC>
