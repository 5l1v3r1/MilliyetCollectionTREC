<DOC>
<DOCNO> 5676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/dunya/dun02.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SAS, SOS veriyor 
</HEADLINE>
<TEXT>

     DIŞ HABERLER SERVİSİ 

     İngiliz ordusunun en seçkin ve en iyi eğitimli askerlerinin oluşturduğu, 60 yıllık geçmişe sahip "SAS" Special Air Service - Özel Hava Birliği komando birliklerinden hızlı ve yoğun bir kopuş süreci başladı. Şimdiye kadar çok sayıda SAS komandosu görevden kendi isteği ile ayrıldı ve katılımlar da azaldı. 
     Yetkililere göre, "SAS, S.O.S veriyor". 
     Karada, havada, denizde her koşulda, kendisine verilen her tür görevi yerine getirmek zorunda olan SAS komandolarının gücünü korumak için her çareye başvuran yetkililer, bu arada Polonya’dan da "yetiştirilmek" üzere eleman getirtmeyi denediler. Ancak sıkı eğitime ve zor çalışma koşullarına ayak uyduramayan komando adayları, sınavlarda başarı gösteremediler, ülkelerine geri gönderildiler. 
     Savaş hallerinde olduğu gibi, barış döneminde de kendilerinden çok önemli yararlar sağlanan SAS komandolarını takviye için yapılan son çağrılara 120 130 genç yanıt verdi. Ancak bunlardan sadece 40 kadarı "işe yarar" bulundu. Ama sadece sekizi SAS üniforması giymeye hak kazandı. 
     İlgililere göre adayların çoğu, kendilerinden bekleneni vermekten çok uzak ve yetersizdi. 
     SAS’a katılabilmek için geçilen sınavların en zorlusu, 70 kilometrelik çok zor bir yürüyüşü tek başına tamamlamak. Bu yürüyüş sınavı, tehlikeli hayvanların barındığı, bataklıklarla örtülü dev ağaçlı balta girmemiş ormanlarda gerçekleştiriliyor. 
     


 DÜNYA 












</TEXT>
</DOC>
