<DOC>
<DOCNO> 13442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun10.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa "Yıl sonunda Avrupa gücünün operasyonel varlığını ilan ederiz" 
</HEADLINE>
<TEXT>

     Fransa Genelkurmay Başkanı General Jean-Pierre Kelche, Avrupa Ordusu'nun, kendi komuta ve planlama gücüne sahip ve NATO'dan bağımsız bir kuvvet olacağını söyledi. 
     İngiliz gazetesi The Daily Telegraph'a demeç veren Kelche, Avrupa Ordusu'nun operasyonel varlığının NATO ile bu konuda yapılacak anlaşma henüz olgunlaşmamış olsa bile bu yılın sonu itibariyle açıklanması gereğini ifade ederken, Fransa'nın güç dengesinin ABD'den Avrupa'ya kaydırılması gereğine inandığını, bunun yolu olarak da Avrupa'nın askeri gücünün artırılmasını gördüğünü bildirdi. 
     General Kelche, ''ne olursa olsun biz kendi takvimimizi uygularız.NATO ile görüşmeler tümüyle kilitlense bile bu bizim hatamız olmaz ve biz yıl sonu itibariyle Avrupa gücünün operasyonel varlığını ilan ederiz'' dedi. 
     Kelche, Fransa'nın NATO'ya bağlılık duygusunun son derece güçlü olduğunu, ancak bunun bile Avrupa'nın kendi savunma gücünü çoğaltmasına engel teşkil etmeyeceğini ifade etti. General Kelche böylece NATO'nun gücünün de katlanacağını savundu. 
     Askeri çevreler, bu son derece iddialı açıklamaların NATO'nun bölünmemesi konusunda titiz bir tutum içinde olan Washington kadar, bu konuda Washington yönetimini rahatsız etmemek için azami dikkat sarf eden Londra'yı da kızdıracağını düşünüyor. 
     The Daily Telegraph gazetesi, ''Avrupa Birliği ile NATO arasında Avrupa askeri gücü ile ilgili olarak yürütülen görüşmelerin Türkiye'nin talepleri noktasında kilitlendiğini, Türkiye'nin operasyonlarda daha çok söz sahibi olmak istediğini'' belirtti. General Kelche bu açıklamalarıyla Kanada ve ABD ziyaretleri sırasında Bush yönetimine Avrupa Gücü'nün NATO'dan bağımsız bir yapı olmayacağı yolunda güçlü garantiler vermeye çalışan İngiltere Başbakanı Tony Blair'in bu çabalarını da bir anda yerle bir etmiş oldu. 




</TEXT>
</DOC>
