<DOC>
<DOCNO> 48168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun06.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Parasız kalan New York Valiliği kumarhane açacak 
</HEADLINE>
<TEXT>

     ABD'deki terörist saldırılardan sonra parasal açıdan sıkıntıya düşen New York Valiliği, açığını kapatabilmek amacıyla kumarhane açmayı düşünmeye başladı. 
     Amerikan basınında çıkan haberlere göre, New York eyalet meclisi üyeleri ile Vali George Pataki, eyaletin batı kesimi ile Catskills bölgesinde 5-6 kumarhane açılması konusunda yürütülen ciddi müzakereleri sonuçlandırma aşamasına geldiler. Eyalet meclisi, senato ve valilik arasında yürütülen müzakereler kapsamında New York'un, birçok eyaletin katıldığı ''Powerball'' lotosuna dahil edilmesi ve at yarışı sahalarına video-piyango terminalleri yerleştirilmesi konusu tartışıldı. 
     Bazı çevreler, konunun bugün sonuca bağlanabileceğini öne sürerken, diğer bazı yetkililer, henüz çözüme kavuşturulmamış çok sayıda ayrıntı bulunduğunu, dolayısıyla konunun bu kadar kısa sürede sonuçlandırılmasının olanaksız olduğunu ifade ettiler. 
     New York Valisi George Pataki'nin iletişim direktörü Michael Mckeon ise ''Ekonomik paket konusunda meclis ve senato üyeleriyle yoğun bir çalışma yapıyoruz. Amacımız New York'u ileri götürmektir'' dedi. 
     New York Valiliği, Dünya Ticaret Merkezi'ne yönelik saldırı yüzünden eyaletin, gelecek 18 aylık dönemde 3-9 milyar dolar arasında gelir kaybına uğrayacağının hesaplandığını açıkladı. Valilik, bu süre içinde kamu harcamalarında 3 milyar dolarlık kısıntıya gidileceğini de duyurdu. 
     Açılacak kumarhanelerden, eyalet kasasına yılda yüz milyonlarca dolar para gireceği hesaplanıyor. 
     






</TEXT>
</DOC>
