<DOC>
<DOCNO> 23540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/soneko06.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak petrol ihracını durduruyor 
</HEADLINE>
<TEXT>

     Irak'ın, Birleşmiş Milletler tarafından uygulanan ''gıda karşılığı petrol'' anlaşması çerçevesinde yaptığı petrol ihracatını durduracağı bildirildi. 
     Irak Petrol Bakanlığı'nın kıdemli Müsteşarı Taha Humud Musa basına verdiği demeçte, BM tarafından Irak'a uygulanan ''akıllı yaptırımlar'' politikası çerçevesinde ''gıda karşılığı petrol'' anlaşmasına karşılık, ülkesinin petrol ihraç etmeyi durduracağını açıkladı. Musa, Irak'ın petrol ihraç etmeyi durdurduktan sonra petrol pazarında bir boşluk olacağına da dikkati çekti. Bu boşluğun Suudi Arabistan tarafından doldurulabileceği görüşünün bulunduğuna işaret eden Musa, ancak Suudi Arabistan'ın Irak petrolünün yaratacağı boşluğu doldurmaya gücünün yetmeyeceği görüşünü savundu. Irak petrolünün piyasadan çekilmesiyle kriz çıkacağını da savunan Iraklı yetkili, ''Belki Suudi Arabistan'ın elinde fazla petrol bulunuyor, ancak bu yeterli değildir'' dedi. 







</TEXT>
</DOC>
