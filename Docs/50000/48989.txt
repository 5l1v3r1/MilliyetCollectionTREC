<DOC>
<DOCNO> 48989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur10.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, BM Genel Sekreteri Annan'a mektup yazdı 
</HEADLINE>
<TEXT>

     SP Genel Başkanı Recai Kutan, Afganistan sorunu ve uluslararası terörizmle mücadelede alınacak tedbirler ile izlenecek yeni politikalar konusundaki yaklaşımlarını içeren bir mektubu, BM Genel Sekreteri Kofi Annan'a gönderdi. 
     Kutan'ın mektubunu, Annan'a sunulmak üzere BM Türkiye Temsilciliği'ne, SP Genel Başkan yardımcıları Temel Karamollaoğlu ve Mehmet Bekaroğlu ile Ankara Milletvekili Oya Akgönenç verdiler. 
     Mektubun içeriğine ilişkin gazetecilere açıklamalarda bulunan Karamollaoğlu, terörü bütün ülkeler gibi lanetlediklerini belirtti. 
     Karamollaoğlu, Kutan'ın Annan'a gönderdiği mektubu da gazetecilere dağıttı. 
     Mektupta, ABD ve İngiltere'nin Afganistan'da başlattıkları operasyonun derhal durdurulması isteniyor. 
     BM'nin derhal harekete geçerek Afganistan'daki duruma el koyması gerektiği belirtilen mektupta, "ABD, 11 Eylül olayının mağdurudur. Mağdurun hem savcı, hem yargıç, hem de infazcı olduğu bir uygulama hukuki değildir. Buradan adaletin çıkması mümkün değildir" denildi. 
     BM nezdinde, bölge ülkelerinin de temsil edileceği bir komite oluşturulması istenen mektupta, teröre zemin hazırlayan sorunların BM tarafından araştırılması gerektiği vurgulandı. 
     Mektupta, "tarihten kalma haksızlıklardan kaynaklanan meşru taleplerin, terörle mücadele bahanesiyle ezilmesine" izin verilmemesi gerektiği kaydedildi. 
     






</TEXT>
</DOC>
