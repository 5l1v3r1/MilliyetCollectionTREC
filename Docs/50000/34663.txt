<DOC>
<DOCNO> 34663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/siyaset/siy05.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP üzerinde oyun oynanıyor 
</HEADLINE>
<TEXT>

Tunceli ve Samsun’da MHP’ye yönelik tepkileri değerlendiren Devlet Bahçeli, "Milliyetçi hareket bu tür provakasyonlara kapılmayacak" dedi 
     ÖNDER YILMAZ Ankara 

     MHPlideri Devlet Bahçeli, partisine yönelik protestoların bugünün meselesi olmadığını belirterek, "MHP üzerinde çok büyük oyunlar oynanıyor" dedi. Tunceli’de Bahçeli’ye teşekkürü içeren pankartın asılmasıyla başlayan protesto, ardından Samsun’da "yuhalanma" MHP’de tepki ile karşılandı. Bahçeli, MHP’nin var olduğu günden beri gelişmesini ülke yönetiminde söz sahibi olmasını arzulamayan çevrelerin bulunduğunu belirterek, "Bunlar birçok yollarla MHP’yi geriye götürebilmek için her türlü gayreti gösteriyorlar" dedi. Bahçeli, sözlerini şöyle sürdürdü "MHP üzerinde çok büyük oyunlar oynanıyor. Yakınen görüyoruz. Bu, bugünün meselesi de değil. MHP Türkiye’nin muhtelif bölgelerinde kültür faaliyetleri içinde bulunmaktadır. Bu faaliyetler MHP’nin içinde olduğu bağlı kuruluşlar tarafından yapılan organizasyonlardır. Topluma açık faaliyetlerdir. Değişik siyasi partilerden insanlarımız da katılabilmektedir. Son olaylarda MHP üzerinde oynanan oyunların bir türüne şahit olduk. Şu an için bizce kimlikleri malum. Ancak, milliyetçi hareket bu tür provokasyonlara kapılmadı, kapılmayacak." 
     Bahçeli, MHP’ye karşı olan çevrelere şu çağrıyı yaptı "Çatışma ve kutuplaşmaya gerek yoktur. Bu niyette olanlar, bu sevdalarından vazgeçsinler. Türkiye hepimizin." 



 SİYASET 



















</TEXT>
</DOC>
