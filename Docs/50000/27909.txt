<DOC>
<DOCNO> 27909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sonspo08.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Toshack "Galatasaray'ın bize Arif transferinden kalan borcu var" 
</HEADLINE>
<TEXT>

     Beşiktaş'ın eski çalıştırıcısı, İspanya'nın Real Sociedad takımının teknik direktörü John Benjamin Toshack, Türkiye'den herhangi bir futbolcuyu transfer etmeyi düşünmediğini söyledi. 
     Toshack, Parksa Hilton Oteli'nde düzenlediği basın toplantısında, İspanya'da Avrupa Birliği dışından 3 futbolcu oynatabildiğini anımsatarak, ''Benim elimde şimdi Avrupa Birliği dışından 4 futbolcu var. Bu nedenle de bir Türk futbolcusunu transfer etmem mümkün değil'' dedi. 
     Eski takımı Beşiktaş'tan Ali Eren'i istediği yolundaki haberlerin gerçeği yansıtmadığını kaydeden Galli teknik adam, ne bu futbolcu için, ne de siyah-beyazlıların takasta kullanmak istediği Ayhan için bir girişimi olmadığını belirterek, şunları söyledi 
     ''Bazen Türk medyası beni çok şaşırtıyor. Beşiktaş Kulübü Başkanı Serdar Bilgili ile dün akşam yemek yedim, ama bu sadece arkadaşça bir yemekti. Onlar bize İstanbul'da bulunduğumuz süre içinde antrenman sahası temin edecekler. Ayrıca Bilgili, eski takımımın başkanı, bu çokdoğal bir yemekti. Görüşmemizde kesinlikle futbolcu isteme olayı gündeme gelmedi.'' 
     
     'Galatasaray'ın borcu var' 
     Toshack, bir basın mensubunun, ''Gelecek sezon Fenerbahçe, Avrupa Şampiyonlar Ligi'nde ne yapar'' sorusuna, ''Fenerbahçe'yi çok yakından takip etmedim ama Galatasaray'ı iyi tanıyorum. Sarı-kırmızılı kulüple sorunlarımız var. Onların bize borcu var'' diye yanıt verdi. 
     Arif'in transferinden dolayı almaları gereken paraya henüz kavuşamadıklarını belirten Toshack, bu nedenle Galatasaray'ı FIFA'ya şikayet ettiklerini söyledi. 
     Galatasaray'ın bu sezon çok borcu bulunduğunu ve birçok oyuncusunu da kaybettiğini kaydeden Toshack, bu durumun da Fenerbahçe'yi avantajlı bir duruma getirdiğini ifade etti. 
     Öte yandan, Real Sociedad'da forma giyen Türk futbolcu Tayfun'un sakatlığının sürdüğünü anlatan Toshack, ''Bu futbolcumuzun ayağında bir kırık vardı. Ancak yeni sezona yetişecek'' dedi. 
     Bu arada, basın toplantısına katılacağı bildirilen Fenerbahçe Teknik Direktörü Mustafa Denizli'nin, özel işleri nedeniyle toplantıda yer alamadığı bildirildi. 
     
     'Türkiye'de olmaktan mutuyum' 
     Toshack, yeniden Türkiye'de olmaktan çok büyük mutluluk duyduğunu da ifade etti. 
     Beşiktaş'ta çok iyi 2 yıl geçirdiğini ve Türk halkı tarafından kendisine gösterilen ilgiyi hayatı boyunca unatamayacağını belirten tecrübeli çalıştırıcı, ''Burada yaşadığım güzel anılar nedeniyle Real Sociedad'ı da Türkiye'ye getirmek istedim. Çok genç oyuncularım var ve onların Türkiye'yi tanımalarını ve buradaki sıcak ilgiyi yakından görmelerini uygun buldum'' diye konuştu. 
     
     3 hazırlık maçı 
     Türkiye'de 27 Temmuz-5 Ağustos tarihleri arasında kamp yapacaklarını belirten John Benjamin Toshack, bu süre içinde 3 de hazırlık maçı oynayacaklarını açıkladı. 
     İlk hazırlık maçını 29 Temmuz'da Fenerbahçe Şükrü Saracoğlu Stadı'nda Fenerbahçe'ye karşı oynayacaklarını söyleyen Galli teknik adam, 3 Ağustos'da İzmit'de Kocaelispor ile karşılaşacaklarını, 1 Ağustos'ta da Bursaspor veya Beşiktaş takımlarından biriyle karşı karşıya geleceklerini belirtti. 
     
     'Terim'in işi zor' 
     Toshack, yeni sezonda İtalyan AC Milan'ın teknik direktörlüğünü yapacak olan Fatih Terim'in işinin bir hayli zor olduğunu söyledi. 
     Terim'in İtalya'ya gitmesinin çok önemli olduğunu, ayrıca kısa sürede İtalyancayı öğrenmesinin daha da önemli olduğunu vurgulayan Toshack, şöyle konuştu 
     ''Terim, İtalya Ligi'ni geçen yıla oranla daha iyi biliyor. Ayrıca, Fiorentina'dan ayrıldıktan sonra 4-5 ay dinlenme süresi buldu. Bu süre içinde de AC Milan'ı iyi etüt etmiştir. Yaptığı Türk futbolu açısından çok önemli bir olay, ama orada işi kolay değil. Çünkü Roma, Lazio, Juventus ve Parma gibi çok zorlu rakipler onu bekliyor.'' 
     
     'Daum yetenekli' 
     Bir soru üzerine de eski takımı Beşiktaş'ın başındaki Christoph Daum'a da değinen Galli çalıştırıcı, ''Daum yetenekli bir teknik adam. Beşiktaş'ta başarılı olacaktır'' dedi. 
     Toshack, Alman teknik adamın, daha önce yaşadığı problemleri aşacağına inandığını ve geçen sezon başarısız bir yerde ligi kapayan Beşiktaş'ı ileriye taşıyacağını savundu. 
     







</TEXT>
</DOC>
