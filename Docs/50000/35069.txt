<DOC>
<DOCNO> 35069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sondun05.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baby boom kuşağı yaşlandı, ABD sosyal güvenlik sistemini sallıyor 
</HEADLINE>
<TEXT>

     Amerikan sosyal güvenlik sisteminin 2016 yılında ''nakit sıkıntısına'' düşerek iflas edeceği öne sürüldü. 
     Time dergisi, son sayısında, sosyal güvenlik konularıyla ilgili olarak Amerikan kongresinde faaliyet gösteren alt komite tarafından hazırlanan bir rapora atıfta bulundu. 
     Rapora göre, 2016 yılından itibaren sosyal güvenlik kuruluşları, emeklilere ve sosyal yardım alan kişilere, topladıkları vergilerden daha fazla ödeme yapma durumuyla karşı karşıya kalacaklar. 
     Raporda, ''programda değişikliğe gidilmediği takdirde, kamu sektörü ya vergileri artırmak, ya verilen hizmetlerde kısıntı yapmak ya da astronomik düzeyde borçlanmak zorunda kalacaktır'' denildi. 
     Bu arada dergi, New York senatörü Daniel Patrick Moynihan ve Richard Parsons'un eşbaşkanlıklarını yaptıkları komisyonun üyelerinin,sosyal güvenlik sisteminin özelleştirilmesinden yana olduklarını belirtti. 
     Amerikan sosyal güvenlik sisteminin çökmesine, ''baby boom'' olarak bilinen, doğumlarda çok büyük artış kaydedilen yıllarda dünyaya gelen kuşakların, 2008 yılından itibaren emeklilik yaşına ulaşacak olmaları sebep gösteriliyor. 
     Alt komite raporunda, sosyal güvenlik sisteminin 2016 yılında tıkanacağı belirtilse de çok sayıda uzman, hazinenin elindeki yedek fonlarla sistemin 2025, hatta 2038 yılına kadar devam ettirilmesinin mümkün olduğuna inanıyor. 
     







</TEXT>
</DOC>
