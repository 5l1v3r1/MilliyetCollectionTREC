<DOC>
<DOCNO> 3520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/yazar/talu.html </URL>
<DATE> 2001/01/23/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Üç ilgisiz olay 
</HEADLINE>
<TEXT>

     Başsavcılıktan ayrıldıktan sonra TV ekranında, gazete sayfalarında yeni iddianameler hazırlayan Vural Savaş, üniversiteler de dahil olmak üzere "200 bin hain"den bahsediyor. 
     Savaş'ın meşhur ve çok satan "Militan Demokrasi" kitabının önsözünde şu mısralar var 
     "Kitap, rüzgar olup 
     Perdeyi kaldırmalıdır. 
     Kitap, Kanber tayı olup Şah İsmail'in 
     Seni devlerin üzerine saldırtmalıdır." 
     Yazarın, "Yargıtay Cumhuriyet Başsavcısı" olarak da imza attığı o önsözdeki bu alıntıyı yaptığı kişi, Nazım Hikmet. 
     Yani, devrin "savaş"larının "hain" bulduğu şair. 
     Paradoksun parodisi bu. 
     Bir "özgür düşünce" şiirinin, "düşünceyi kısıtlama" militanlığına "sübjektif hain" tanımlaması ve suçlamasıyla mahkum edilmiş bir şairin, "sübjektif ihanet" iddialarına "önsöz" olabilmesi. 
     
     . . . 
     
     Anadolu Ajansı, özerk statüsüyle de olsa, devlet ajansı. 
     "Beyaz Enerji" operasyonuyla ilgili fezlekenin haberini yapıp yaydığı için şimdi "açık baskı" altında. 
     Haberde suçlanan bir ANAP'lı bakan AA'yı sıkıştıran da bağlı olduğu ANAP'lı bakan. 
     "Özgür gazeteciler" haklı olarak bu "baskı"yı eleştiriyor. 
     Kendi yayın organlarında bazı haberlerin neden öyle yayımlandığını, bazılarının neden şöyle konulmadığını, bazılarının neden böyle saptırıldığını yakından bilenler bile. 
     Çiğnenmiş özgürlüklerin tehdit edilen özerklik için kaygısı. 
     Paradoksun parodisi bu. 
     "Özerk" AA'nın dün tam metin geçtiği, istifa eden DSP milletvekili Mustafa Düz'ün Hüsamettin Özkan ile ilgili iddialarının bazı "özgür" yayın organlarında dün ve bugün nasıl yayımlanmış olabileceği gibi. 
     
     . . . 
     
     Ekonomik krize düştüğü için 33 yaşında intihar eden Gebzeli keresteci Coşkun Öner ölüme gidişini video kameraya kaydediyor... 
     "Eşi kaseti televizyonlara satıp ekonomik açıdan biraz rahatlasın" diye. 
     Parasızlık yüzünden seçilen ölümün para edebileceğine inanç. 
     Ölümün "izlenirlik" oranının yüksek olabileceği kanaati. 
     Ölümün seyirliğe dönüştüğünün farkındalık. 
     Bir toplumun, adım adım intihara sürüklenişinin, taksit taksit intiharının her gün bizzat o toplum tarafından seyredilişine nazire. 
     Toplumsal barışın... 
     Perdelerin kaldırılışının... 
     Düşünce, ifade, bilgi özgürlüğü ve çeşitliliğinin... 
     Bir toplumun "hayatiyet"i için elzem olduğunu, "hayat"ın ancak "devler"e karşı durarak "hayat" kılınabileceğini ıskalayan hepimize, keresteleştirilmiş beyinlerimize, vicdanlarımıza, duygularımıza, hatta tepkilerimize, parodideki rollerimize... 
     Muhtemelen bunları hiç düşünmeden, ama şakağa dayanmış bir silahın sesini duymamız, iflas eden bir hayatın kanlar içinde yuvarlanışını görmemiz... 
     Ve bunun paraya çevrilmesi kaydıyla iletilmiş bir mesaj. 
     
     . . . 
     
     Uç kelebek, uç 
     
     





Savaş psikolojisi 


"Cehalet kuvvettir" 


Neden bu telaş 


'Savaş'ın sözleri SADECE İFTİRA' 


Aliyev ve İshak Bey’in k rhanesi 


Duyguyla içgüdüyle değil, akıl ve mantıkla... 


Çok cephede 


Özgür balık, Billy 


Marsilya'da ağaç dikmek yerine... 


Sezer ve hukuk 


Fransızcayı boykot 


İngiltere ne yapacak 


Meslek sorumluluğu 


Çiller Bakan çekilmeli 


Üç ilgisiz olay 


Çankaya davetinden gecikmiş notlar 1 


Maaş miras değildir 


Soruşturma var, hüküm yok, sanık var, suçlu yok 


Tayyip Erdoğan GELİYOR 


</TEXT>
</DOC>
