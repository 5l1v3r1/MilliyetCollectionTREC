<DOC>
<DOCNO> 25968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur15.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğrul Türkeş "Türkeş'in koltuğuna oturan kendisini dağ sanıyor" 
</HEADLINE>
<TEXT>

     Aydınlık Türkiye Partisi ATP Genel Başkanı Tuğrul Türkeş, Türkiye'de sorunların, siyasete ciddiyet kazandırılması halinde çözülebileceğini söyledi. 
     Türkeş, Erzurum'da partililere hitap ederken, Türkiye'de 1960 yılından sonra siyasi partilerin hizmet yarışına girdiğini, ancak bazı partilerin hizmetlerinde insanların manevi taraflarını göz ardı ettiğini savundu. 
     Vatandaşların, oluşturulan mevcut siyasi partileri denediklerini ve sonuçlarını analiz ettiklerini kaydeden Türkeş, şunları söyledi 
     ''Türkiye, sosyal adaleti savunan solu denedi ancak gördü ki, bahsedilen sosyal adalet sadece solcular arasında yapılıyor. Dini meseleleri savunan partiyi denedi bunların da inanan insanları hedef haline getirdiğini izledi. Merhum Türkeş'in vefatından sonra insanlar Türkeş'e vefa duygusuyla MHP'yi iktidara taşıdılar. Ancak partinin genel başkanı farklıydı. Türkeş'in koltuğuna oturan insan kendini dağın üzerinde hisseder. Hatta dağı kendisinin sanır. Bu bir görme yanılmasıdır.'' 
     Türkeş, Türkiye'de sadece iktisadi kriz olmadığını, bunun yanında sosyal bunalımın da bulunduğunu, sorunların, siyasete ciddiyet kazandırılarak çözülebileceğini kaydetti. 
     Hükümetin, ekonomik krizin sona erdirilmesine yönelik çalışmalarını eleştiren Türkeş, Devlet Bakanı Kemal Derviş'in, Türkiye'yi yeterince tanımaması nedeniyle çözüm önerilerinin sağlıklı olmadığı görüşünü savundu. 
     Terör örgütü elebaşısı Abdullah Öcalan'ın yakalanmasının ardından Meclis'te bu konuyla ilgili alınan kararı da eleştiren Türkeş, milletvekilleri ve Meclis'teki liderlerin birçok konuda kendilerine güvenemediklerini iddia etti. 
     
     






</TEXT>
</DOC>
