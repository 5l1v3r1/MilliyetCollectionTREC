<DOC>
<DOCNO> 4507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sonspo01.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını 'Profesör Zoff'dan ders' 
</HEADLINE>
<TEXT>

     Teknik direktörlüğünü Fatih Terim'in yaptığı Fiorentina, dün Lazio'ya 4-1 yenilerek, ligde 5. sıraya düşerken, İtalyan basınında, ''Profesör Zoff'dan Terim'e ders'' yorumları yapıldı. 
     'Profesör Zoff'dan ders'' başlığını kullanan La Gazzetta dello Sport gazetesinde, ''Kendini beğenmiş Fiorentina, Lazio karşısında beraberlik alabileceğini sanıyordu. Terim, İtalya Kupası yorgunu olan takımının gayretlerini küçümsedi'' denildi. 
     Gazetede yer alan köşe yazısında da ''Terim flashların güvenini bile kaybediyor'' denilirken, maç öncesi saha içindeki 20 kadar foto muhabirinin Türk teknik direktörün peşinde koşturmasına rağmen Lazio Teknik Direktörü Dino Zoff'un sahadan üstün ayrılan taraf olduğu belirtildi. 
     Corriere dello Sport gazetesi de ''Zoff, İmparatoru eliyor'' başlığını kullandı. Terim'e 5, Zoff'a ise 7.5 puan veren gazetede Terim için ''Yorgun bir takıma çok fazla güvendi. Oyuncu değişikliklerini iyi tahmin edemedi. Torricelli iyiydi, Mijatoviç'in yerine Leandro'nun oyuna alınması daha uygun gibi geliyordu. Zoff, net bir şekilde Terim'i yendi'' denildi. 
     Gazetede ayrıca, geçen hafta içinde Fiorentina'dan Atalanta'ya kiralanan ve ilk maçında Udinese'ye karşı 2 gol atan Morfeo'ya da yer verildi ve ''Süper Morfeo, 2 gol attı ve takımının galibiyetinde büyük rol oynadı. Atalanta, Fiorentina'ya teşekkür ediyor'' ifadelerine yer verildi. 
     Floransa'nın yerel gazetelerinden La Nazione ise ''Ağlama Fiorentina'' başlığını atarken, ''8 hafta sonra mor menekşelerin vitesi duruyor. Zoff'a karşı ağır yenilgi. Ama Terim'in takımı sahadan alkışlar arasında çıkıyor'' yorumunu yaptı. 
     Gazete Zoff'a 7, Terim'e 5.5 puan verirken, Türk teknik direktörün yorgun oyuncularını iyi motive edemediğini yazdı. Tutto Sport gazetesi de maçı satranç oyununa benzeterek, ''Zoff'dan Terim'e mat'' ifadesini başlığına çıkardı. Gazetede, Lazio'nun heyecanlı ve eğlendiren bir futbol oynaması karşısında Fiorentina'nın Nedved'in golünden sonra dağıldığı belirtildi. 
     İl Giornale gazetesi ise ''Salas ve Crespo eğlendiriyor ve Lazio Terim'i yıkıyor'' başlığını attı. Bu arada Fiorentina Kulübü Başkanı Vittorio Cecchi Gori'nin yenilgiden dolayı kızmadığı, futbolculara ''Pes etmeyin'' diyerek cesaret verdiği, maçta ilk yarı iyi oynadıklarını belirtip, ''Hemen toplanacağımıza eminim'' dediği kaydedildi. 
     2. Başkan Mario Sconcerti de gelecek için umutlu olduğunu ve Roma, Milan, Lazio gibi yüksek seviyelerde rekabet edecek bir takım kuracaklarını savundu. Sconcerti'nin çarşamba günü Fiorentina taraftarlar dernekleri başkanları ile görüşerek, kulübü ve başkan Gori'yi eleştirmeleri yerine destek olmalarını isteyeceği öğrenildi. Öte yandan, İtalyan 1. Futbol Ligi'nde ilk yarı bu hafta yapılacak maçlarla sona erecek. Juventus'un 3 puan önünde olan Roma takımı, ilk yarının lideri oldu. İtalya'da liglere ara verilmeden devam ediliyor. 




</TEXT>
</DOC>
