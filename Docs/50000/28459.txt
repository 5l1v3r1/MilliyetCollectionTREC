<DOC>
<DOCNO> 28459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur13.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'nin kapatılması dış basında 
</HEADLINE>
<TEXT>

     İngiltere'de yayımlanan The Guardian gazetesi, Fazilet Partisi'nin kapatılması kararının, ''zaten karmaşık olan Türkiye-Avrupa Birliği ilişkilerini daha da zora sokacağını'' öne sürdü. 
     Gazetenin yorumunda, bu kararın Türkiye'de siyasi istikrarı da olumsuz etkileyeceğini iddia edilerek, ''Aylardır ekonomik krizin etkilerinden kurtulmaya çalışan Türkiye'de bu karar, siyasi istikrarsızlığı da artıracak'' denildi. 
     The Independent gazetesinin ''Mahkeme İslamcı vampirleri yasakladı'' başlıklı haberinde, Türkiye'de halkın büyük bölümünün siyasi İslami hareketi kuşku ve kaygıyla izlediği ve emekli Yargıtay Cumhuriyet Başsavcısı Vural Savaş'ın da bu kesimi ''kan emici vampirler'' diye adlandırdığı ifade edildi. 
     Kararın AB içinde Türkiye'ye yönelik yeni bir eleştiri dalgasına yol açacağı belirtilen haberde, FP'nin kapatılmasının otomatik olarak ara seçime yol açmayacağı, bunun ancak 20 milletvekilinin milletvekilliğinden de istifa etmesiyle mümkün olabileceği kaydedildi. 
     Kapatma kararının siyasi İslamcılarda bölünme yaratacağı da ifade edilen haberde, parti yetkililerinin büyük olasılıkla Avrupa İnsan Hakları Mahkemesi'ne başvuracakları ve partilerinin kapatılmasıyla demokratik özgürlüklerinin kısıtlandığını öne sürecekleri de belirtildi. 
     Yunan basını 
     Fazilet Partisi'nin Anayasa Mahkemesi tarafından kapatılma kararı bugünkü Yunan basınında da yer alırken, bazı gazeteler, kararın Türkiye'nin AB sürecine etkisi olabileceğini öne sürdüler. 
     Kathimerini gazetesinin haberinde, Türkiye'de en büyük muhalefet partisinin, ülkenin en yüksek yargı organı tarafından laiklik karşıtı faaliyetlerde bulunma suçuyla yasadışı ilan edildiği belirtildi ve bu kararın AB'nin tepkilerine yol açabileceği ileri sürüldü. 
     FP'nin kapatılmasının bir olasılıkla ülkedeki İslamcı hareketin bölünmesine ve bu konuda ''30 yıllık bir tarihin sona ermesine'' neden olabileceği belirtilen haberde, kapatılan partinin sadece milletvekilinin TBMM üyeliğine son verilmesinin, koalisyon hükümetine herhangi bir etkisi olmayacağı kaydedildi. 
     To Vima gazetesi, ''Türkiye, İslamcı partisini yasaklayarak AB'yi tahrik ediyor'' başlıklı haberinde, FP'nin kapatılmasının Türkiye'nin AB sürecinin tehlikeye düşürdüğünü öne sürerek, Anayasa Mahkemesi'nin bu konudaki kararıyla, askeri çevrelerin ülkenin siyasi hayatındaki rolünü yeniden sahneye getirdiğini iddia etti. 
     Gazetenin Ankara mahreçli haberinde ayrıca, FP'nin kapatılmasından sonra, hangi stratejiyi izleyecekleri konusunda kararsız kalan parti taraftarları arasında fikir ayrılıkları bulunduğu kaydedildi. Elefterotipia gazetesi de, Türkiye'de siyasi İslamın ''bölünme eşiğinde'' bulunduğunu yazdı. 
     Alman basını 
     Alman Frankfurter Rundschau gazetesi, kapatılan FP'nin milletvekillerinin çoğunlukla MHP'ye geçebileceğini, bu durumun da parlamento ve koalisyon hükümeti içindeki güç dengelerini değiştirebileceğini savundu. 
     Bu gelişmelerin de MHP'nin, hükümetin reform programını ''yarı gönüllü'' sürdürmesi nedeniyle, ülkedeki siyasi ve ekonomik reformların uygulanmasını zora sokabileceğini öne süren gazete, birkaç aya kadar yeni bir dinci partinin kurulabileceğini de yazdı. 
     ''Türkiye'deki siyasi partilerin ve ordunun, er ya da geç siyasi İslam'la demokratik tartışmaya girmek zorunda kalacağı'' iddiasına da yer veren gazete, FP'ye oy veren insanların, kendilerini başka bir partinin temsil edemeyeceğini düşündükleri sürece, dini politika dışında tutma çabalarının başarılı olamayacağını öne sürdü. 
     Die Welt gazetesinin yorumunda da FP'nin kapatılması kararının Türkiye'de siyasi istikrarsızlığa yol açabileceği, partisiz kalan milletvekillerinin büyük çoğunlukla MHP'ye geçmesi durumunda, bu partinin ''Başbakanlık koltuğu üzerinde hak iddia edebileceği'' belirtildi. 
     Frankfurter Allgemeine Zeitung, karardan önce Türkiye'yi ziyaret eden Avusturya Başbakanı Wolfgang Schüssel'in, parti yasağının AB içinde yoğun tartışma başlatabileceği uyarısında bulunduğunu yazdı. İran'da yayımlanan muhafazakar Tehran Times gazetesi ise FP'nin kapatılmasının ardında ''Türk Silahlı Kuvvetleri'nin bulunduğunu'' iddia etti. 
     Daha önce kapatılan RP'nin Genel Başkanı Necmettin Erbakan'ı ''FP'nin lideri'' olarak gösteren gazete, AB'nin, Türkiye'yi üyeliğe almamayı meşrulaştırmak için FP'nin kapatılmasını eleştirdiğini de ileri sürdü. 
     
     







</TEXT>
</DOC>
