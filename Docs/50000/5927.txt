<DOC>
<DOCNO> 5927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko01.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom GSM de stratejisini değiştirdi 
</HEADLINE>
<TEXT>

     Türk Telekom, bağlı şirketi Ay-Cell'in işletme stratejisinde, telekomünikasyon piyasasını belirleyen parametlerin değişmesi üzerine değişiklik yaptı. Şirket, GSM 1800'ün pazarlama faaliyetlerini Ay-Cell aracılığıyla yapma kararı aldı. Türk Telekom'dan yapılan yazılı açıklamada, GSM 1800 altyapı ihalesinin iptal edilmesine ilişkin iddialara açıklık getirildi. İhalenin iptal edilmesinde, nüfusu 10 bin üzerinde olan yerlerde Danıştay tarafından ulusal roamingin serbest bırakılması nedeniyle şebekenin küçültülmesinin etkili olduğu kaydedildi. 
     Türk Telekom'un, GSM 1800 şebekesinin işletmeciliğini, kurduğu Ay-Cell adlı şirket aracılığıyla yürütme kararı alması nedeniyle, pazarlama hizmetinin ihale kapsamı dışında tutulmasının da iptal sürecinde etkili olduğu vurgulandı. Böylece Telekom, değişin koşullara paralel olarak GSM 1800'ün işletme stratejisinde de değişikliğe giderek, pazarlama faaliyetlerini Ay-Cell aracılığıyla yapma kararı aldı. Bu karar, şirketin, büyük bir maliyet avantajı yakalamasına yardımcı oldu. Açıklamada, yeniden çıkılan ve yalnızca altyapı yatırımı yapılacağı belirtilen ihaleye Netaş, Nokia, Ericsson ve Siemens'in davet edildiği yinelendi. Sözde Ermeni soykırım savlarını yasalaştıran Fransa'ya karşı uygulanan yaptırımlar kapsamına alındığı yadsınan Alcatel'in, iptal edilen ihaleye katılmasına karşılık yeni ihaleye neden davet edilmediği konusuna açıklık getirilmedi. 




</TEXT>
</DOC>
