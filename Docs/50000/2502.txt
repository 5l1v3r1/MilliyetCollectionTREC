<DOC>
<DOCNO> 2502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/guncel/gun04.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki bakana suç duyurusu 
</HEADLINE>
<TEXT>

Başbakanlık müfettişleri, Enerji eski bakanı Aktaş ve halefi Ersümer hakkında "Devlet çıkarlarını gözardı" ettikleri için suç duyurusu istedi 
     BARKIN ŞIK - Ankara 

     Başbakanlık Teftiş Kurulu müfettişleri, Kayseri ve Aktaş Elektrik Dağıtım şirketleri ile ilgili 1997 yılı mahsuplaşma hesaplarına onaylamadığı gerekçesiyle eski Enerji Bakanı Ziya Aktaş ile "raporun gereklerinin yerine getirilmesini sağlamadığı" için halefi Cumhur Ersümer hakkında suç duyurusunda bulunulmasını istediler. 
     Söz konusu raporlarla ilgili çalışmaları yürüten kurulun çalışmalarını tamamlamak üzere olduğu ve raporun 10 gün içinde Başbakan Bülent Ecevit'e ulaşacağı öğrenildi. 
     Başbakanlık müfettişleri Kayseri ve Aktaş elektrik ile ilgili "devlet çıkarlarını gözardı" ederek mahsuplaşma hesaplarını onaylayanlar hakkında suç duyurusunda bulunulması istediler. Raporda, 1990 - 1997 yılları Aktaş ve Kayseri elektrik şirketleri ile muhsaplaşma işlemlerini gerçekleştiren TEAŞ Yönetim Kurulu üyeleri Muzaffer Selvi, Zeki Köseoğlu, Ünal Peker, Timuçin Tümer, Birsel Sönmez ve Oktay Şatıroğlu ile Müşteri Hizmet Daire Başkanı Ahmet Şenol, aynı dairedeki müdürler Celal Birinci, Selçuk Gökyer, uzman Zeki Göksu hakkında "usulsüzlük" yaptıkları ve kamuyu zarara uğrattıkları için işlem yapılması istendi. 
     Haklarında dava açılması istenen bu görevlilerin yargılama sonuna kadar görevlerinden uzaklaştırılması gerektiği de raporda belirtildi. 
     
     7 aydır bekleyen rapor 
     Raporun sonuç bölümünde "mahsuplaşmayı onaylayan" Ziya Aktaş ile "raporların gereklerinin yerine getirilmesini sağlamayan" Cumhur Ersümer hakkında da suç duyurusunda bulunulması istendi. 
     Raporun hazırlanması için görevlendirilen beş müfettişten üçünün 22 Mayıs 2000 tarihinde çalışmalarını tamamladıkları, ancak diğer iki üyenin görüşlerini oluşturmaması nedeniyle raporun yaklaşık yedi aydır beklediği belirlendi. 
     "Beyaz Enerji" operasyonu sonrasında eski Devlet bakanı ve TEAŞ Yönetim Kurulu üyesi Birsel Sönmez, Genel Müdür Muzaffer Selvi ve yardımcısı Ünal Peker'in tutuklanmalarının ardından raporun "ivme" kazandığı ve tamamlanmak üzere olduğu kaydedildi. Görüşlerini "oluşturamayan" üyelerden birinin "görüşlerini" Teftiş Kurulu'na sunduğu, diğerinin de son hazırlıklarını yaptığı bildirildi. İki müfettişin de rapora paralel görüşte oldukları kaydedildi. 
     
     


 GÜNCEL 




















</TEXT>
</DOC>
