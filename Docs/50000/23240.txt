<DOC>
<DOCNO> 23240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur34.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da işleri bozulan kişi savcılığa ötenazi başvurusunda bulundu 
</HEADLINE>
<TEXT>

     Adana'da, yaklaşık bir yıl önce ekonomik sorunlar nedeniyle işleri bozulan bir kişi, Cumhuriyet Başsavcılığı'na posta ile dilekçe göndererek, kendisine ötanazi uygulanmasını izin verilmesini istedi. 
     Adana Cumhuriyet Başsavcısı Cemal Sahir Gürçay, Yüreğir ilçesine bağlı Ünlüce Köyü'nde yaşayan Rüstem Saygı'nın 41 dilekçe göndererek ''kendi isteğiyle ölüm'' uygulanmasını istediğini bildirdi. 
     Başsavcı Gürçay, ''Bugüne kadar intihar etmedim, etmek de istemiyorum. Ancak, yaşamak da istemiyorum. Yasalarımızda ötanazi yok. Bu yasanın çıkarılmasını arz ediyorum. Bu yasadan ben ve oğlum Ramazan'ın faydalanmasını istiyorum. Uygulama başlayıncaya kadar, bu süre içinde F tipi cezaevinde kalmam sağlansın'' şeklinde dilekçe veren Rüstem Saygı'yı makamına getirttiğini kaydetti. 
     ''Çağırdım, görüştüm. Hiçbir tepki alamadım. Dilekçeyi savcılığa havale ettim'' diyen Başsavcı Gürçay, sorunlarını sorduğunu, ancak anlatımının kendisini tatmin etmediğini, bunalımlı bir süreçten geçtiği kanaatine vardığını söyledi. 
     Rüstem Saygı'nın annesi Hanife ve Babası Abdulhalim Saygı da, çocuklarının, İçel'in Tarsus ilçesinde bir kamyonetinin karıştığı ve 3 kişinin ölümüyle sonuçlanan kaza nedeniyle mağdurlara yardımcı olmak amacıyla 4 kamyonetinin hepsini sattığını ve sonrasında da ekonomik sıkıntı yaşadığını söylediler. 
     ''İşleri bozulan oğlumuz son zamanlarda iyice içine kapandı. Uzun bir süredir de işsiz'' diyen anne ve baba Saygı, şöyle devam ettiler 
     ''Bu nedenle ailesiyle birlikte köye, yanımıza taşındılar. Artık kimseyle görüşmüyor, konuşmuyor. Ne yapacağımızı bilemiyoruz. Neden böyle birşey yaptığını da anlamış değiliz. Elimizden geldiğince yardımcı oluyoruz. Sorunlarıyla yakından ilgileniyoruz.'' 
     Eşi Fatma Saygı da 6 yıllık evli olduklarını, Fatih 4 ve Sena 5 adlı çocukları olduğunu belirterek, ''Bu aralar bizden de koptu. Sorunlar nedeniyle iki ay ayrı yaşadık. Boşanma noktasına geldik. Ama vazgeçtik. Kocamı çözemedim. Doktora gitmeyi dahi kabul etmiyor'' şeklinde konuştu. 






</TEXT>
</DOC>
