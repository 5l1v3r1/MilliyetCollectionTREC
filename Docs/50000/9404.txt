<DOC>
<DOCNO> 9404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur08.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkanı Yılmaz " Değişim ekonomi yönetimiyle sınırlı" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Sayın liderlerle üzerinde mutabık kaldığımız değişim, ekonomi yönetimi ile sınırlı'' dedi. 
     ANAP Başkanlık Divanı, Genel Başkan Mesut Yılmaz'ın başkanlığında parti genel merkezinde toplandı. Yılmaz, toplantıya girişi sırasında gazetecilerin sorularını yanıtladı. 
     Bir gazetecinin, dünkü grup konuşmasında kadro değişikliğinden bahsettiğini hatırlatıp, ''Acaba hükümette revizyonu mu kastediyorsunuz '' sorusuna Yılmaz, ''Hayır. Sayın liderlerle üzerinde mutabık kaldığımız değişim, ekonomi yönetimi ile sınırlı. Şimdi o değişimi tamamlıyoruz'' karşılığını verdi. Kemal Derviş'in adının kulislerde ekonomiden sorumlu devlet bakanı olarak geçtiğinin belirtilip, ''Böyle birey söz konusu olabilir mi '' sorusu üzerine de Yılmaz, böyle bir şeyin söz konusu olmadığını bildirdi. 
     Akaryakıt zamlarının bayramdan sonraya bırakıldığına ilişkin haberlerin sorulması üzerine ise Yılmaz, ''O da doğru değil'' dedi. Mesut Yılmaz, bir gazetecinin, bugünün, 28 Şubat'ın yıldönümü olduğunu hatırlatıp bu sürecin devam edip etmediğine ilişkin sorusunu ise ''Daha önce bu soruya verdiğim cevabı tekrarlayacağım. Bu, sadece Anayasa'daki ilkelerin korunması anlamında kastediliyorsa bu sonsuza kadar devam edecek'' diye yanıtladı. 




</TEXT>
</DOC>
