<DOC>
<DOCNO> 28585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/soneko05.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye verilecek Ek Niyet Mektubu tamamlandı.. 
</HEADLINE>
<TEXT>

     IMF'nin Türkiye'ye vereceği ikinci kredi dilimi açısından önem taşıyan Ek Niyet Mektubu'nun yazımının tamamlandığı öğrenildi. 
     17 maddeden oluşan Ek Niyet Mektubu, gelecek hafta, IMF Başkanı Horst Köhler'e gönderilecek. Mayıs ayında IMF ile varılan anlaşmanın esasını oluşturan asıl Niyet Mektubu prensipleri çerçevesinde hazırlanan Ek Niyet Mektubu'nda, Mayıs ayından buyana meydana gelen ekonomik gelişmeler anlatılırken, ''ekonominin güçlü bir toparlanma içinde olduğu'' belirtiliyor. 
     Ek Niyet Mektubu'nda, 8.gözden geçirme kriterlerinin de yerine getirilmeye başlandığı ifade ediliyor, kamu mali yönetiminden, bankacılık, şeffaflık, borç yönetimi ve diğer yapısal önlemlere kadar zapılan çalışmalar anlatılıyor. Ek Niyet Mektubu, IMF yönetiminin incelemesinin ardından, İcra Direktörleri toplantısında da ele alınacak. Öte yandan, alınan bilgiye göre, yerine getirilmesi gereken tüm taahhütlerin, Ek Niyet Mektubu'nda yazılı olarak yer alması zorunluluğu bulunmuyor. Ekonomi yetkililerinin, İcra Direktörleri toplantısı öncesinde, bazı taahhütleri, sözlü olarak da IMF yönetimine bildirebileceği mektupta yer alması gereken şartlardan birinin, İcra Direktörleri toplantısına kadar yetiştirilememesi durumunda, bu şartın yerine getirileceği, sözlü olarak da taahhüt edilebilecek kaydediliyor. 
     IMF İcra Direktörlerinin, 3 Temmuz'da yapması beklenen toplantıda, Türkiye'nin 8. gözden geçirmenin şartlarını tamamladığını onaylaması halinde, Türkiye, IMF ve Dünya Bankası'ndan, yaklaşık 15 gün içinde, 3 milyar dolar düzeyinde kredi alacak. Türkiye, 8. gözden geçirme koşulları kapsamında yerine getirilmesi gerekenlerin Türk Telekom'a profesyonel bir üst yönetimin atanması haricinde önemli bir bölümünü gerçekleştirmiş bulunuyor. Maliye ve bankacılık alanlarındaki tedbirlerin yanı sıra yapısal alanda tamamlanan mevzuata ilişkin konular arasında bulunan 2001 Mali Yılı Bütçe Kanunu ile bağlı cetvellerinde değişiklik yapılmasına dair tasarı, 14 Haziran'da TBMM Genel Kurulu'nda kabul edildi. 
     Kamu bankalarının yeniden yapılandırılması, görev zararları, bazı fonların tasfiyesi ile vergi yasalarında değişiklikler öngören tasarı da 19 Haziran'da TBMM Genel Kurulu'ndan geçti. Tekel'in yeniden yapılandırılmasını, tütün ve alkollü içecekler piyasasına yeni düzenlemeler getirilmesini öngören tasarı ise 20 Haziran'da TBMM'de kabul edildi. Bankacılık işlemlerinde müşterilerin vergi kimlik numarası tespiti ve kullanımı ile ilgili uygulamanın 1 Eylül 2001 tarihinden itibaren başlamasına yönelik Vergi Kimlik Genel Tebliği 19 Haziran'da Resmi Gazete'de yayımlandı. Ayrıca, Doğrudan Gelir Desteği yapılması ve bu amaçla oluşturulacak çiftçi kayıt sistemine ilişkin uygulamaya yönelik tebliğ de 21 Haziran'da çıkartıldı. 
     Bu arada, Dünya Bankası da, gerekli koşulların yerine getirilmesi durumunda, Türkiye'ye yaklaşık 1.5 milyar dolarlık kredi kullandıracak. Dünya Bankası'nın İcra Direktörleri toplantısını, 5 Temmuz'da yapması bekleniyor. Bankanın kredi dilimini serbest bırakmak için, öncelikle IMF'nin, 8. gözden geçirmeyi onaylamasını bekleyeceği ifade ediliyor. 







</TEXT>
</DOC>
