<DOC>
<DOCNO> 42360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/ekonomi/eko01.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş bonosu gündemde 
</HEADLINE>
<TEXT>

Kongre’ye sunulan tasarının kabul edilmesi halinde Amerika Birleşik Devletleri, İkinci Dünya Savaşı’ndan sonra ilk kez savaş bonosu çıkaracak 
     EKONOMİ SERVİSİ 

     ABD’de savaş bonosu çıkarılması gündeme geldi. Cumhuriyetçi senatörler Mc Connell ve Conrad Burns Kongre’ye 2. Dünya Savaşı’ndan bu yana ilk defa savaş bonoları çıkarılması amacıyla ABD Hazinesi’nin görevlendirilmesi için tasarı sundu. 
     Savaş bonoları, halkın ABD Hükümeti’ne savaşın bitiminde geri ödenmek üzere borç vermesini teminen çıkartılacak. Tasarı, Kongre ve Temsilciler Meclisi’nden geçerse, bonoların koşullarını ABD Hazine Bakanı Paul O’Neill tespit edecek. 
     New York Belediyesi’nin de Dünya Ticaret Merkezi’ne terörist saldırısının zararını karşılayabilmek için 2.5 milyar dolarlık tahvil satacak. 
     Bu arada çeşitli kuruluşlar kurtarma çalışmaları için 180 milyon dolar bağışta bulundu. Bunlar arasında 20 milyon dolarla Exxon - Mobil, 10’ar milyon dolarla Morgan Stanley, Daimler - Chrysler, General Electric, Goldman Sachs, J.P Morgan, Pfizer bulunuyor. Citigroup 15 milyon dolarlık yardım fonu kurdu. Microsoft’un kurucusu olan ve dünyanın en zengin kişisi olarak anılan Bill Gates de 10 milyon dolar yardımda bulunacak. 
     
     Havayollarına yardım 
     Bu arada, Continental Havayolları, uçuşlarını yüzde 20 azaltacağını, 12 bin çalışanını izne ayırırken, bunların sadece beşte birine ücret ödemeye devam edeceğini açıkladı. Saldırıdan önce günde 2 bin 500 uçuş yapan şirketin 56 binden fazla çalışanı bulunuyor. 
     ABD Kongresi ise havayolu şirketlerine yardımın yollarını arıyor. Temsilciler Meclisi Havacılık Alt Komitesi Başkanı John Mica, havayolu şirketlerine verilmesi planlanan yardımın, 2.5 milyar dolar ile 12 milyar dolar arasında olduğunu belirtti. 
     



 EKONOMİ 


















</TEXT>
</DOC>
