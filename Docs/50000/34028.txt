<DOC>
<DOCNO> 34028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/dunya/dun01.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öp kadının elini 
</HEADLINE>
<TEXT>

Endonezya’da iki yıl önce Kadından devlet başkanı olmaz’ diyen İslamcı siyasetçi Hamza Haz, Vahid’in yerine devlet başkanı seçilen Sukarnoputri’nin yardımcısı oldu 
     DIŞ HABERLER SERVİSİ 

     Endonezya parlamentosunun azlettiği Abdurrahman Vahid’in yerini alan Megavati Sukarnoputri’nin boşalttığı devlet başkanı yardımcılığı görevine "Kadından devlet başkanı olmaz" diyen İslamcı politikacı Hamza Haz getirildi. 
     61 yaşındaki Haz, iki yıl önce dünyanın en kalabalık müslüman ülkesini bir kadının yönetemeyeceğini söyleyerek "kadın düşmanlığı" yapıyordu. 
     1999’daki ilk serbest seçimlerde Sukarnoputri’nin oyların büyük çoğunluğunu almasının ardından, İslamcı grupları çatısı altında toplayan bir ittifak kuran Haz, rakibi Megavati’nin devlet başkanı olmaması için elinden geleni yapmıştı. Ancak Haz bu misyonunda başarılı olamadığı gibi, iki yıl sonra aynı Sukarnopotri’nin yardımcılığına talip olarak "dün dündür, bugün de bugün" felsefesi sergileyiverdi. 
     
İniş ve çıkış      İslamcı gruplar, geçen yıl aralarında Suharto yanlısı Golkar’ın da bulunduğu diğer bağımsız gruplarla koalisyon kurarak Haz’a sırtını dönmüş, Devlet Başkanı Yardımcısı Megavati’yi desteklemeye başlamış ve Devlet Başkanı Vahid’in azledilmesine çalışmıştı. 
     Endonezya Meclisi, muhafazakar Hamza Haz’ı, Megavati Sukarnoputri’den boşalan devlet başkan yardımcılığı görevine seçti. 695 sandalyeli mecliste dün yapılan oylamada, Birleşik Kalkınma Partisi’nin lideri Haz, eski diktatör Suharto’nun partisi Golkar’ın lideri Akbar Tandjung’u yenilgiye uğrattı. Diğer 3 aday ise oylamanın ilk iki turunda elendi. Abdurrahman Vahid’in 1999’daki ilk kabinesinde bakanlık görevi yapan Haz, yolsuzluk iddiaları üzerine bu hükümetten istifa etmişti. 
     
Vahid sarayı boşaltıp ABD’ye gitti      Endonezya’da azledilen devlet başkanı Abdurahman Vahid, Başkanlık Sarayı’nı yandaşlarının gözyaşları eşliğinde terk ederek tedavi için ABD’ye gitti. Vahid, halkın başkanı anlamına gelen "Gus Dur" sloganı yazılı tişörtler giymiş 2 bin yandaşına, "Geri döneceğim ve demokrasi için beraberce mücadele edeceğiz, ancak sabırlı olmalı ve şiddetten kaçınmalısınız" dedi. Mücadelesini "ahlaki" alanda sürdüreceğini belirten Vahid, devlet başkanı seçildiği 1999’dan beri 2 kez kalp krizi geçirmişti. 
     



 DÜNYA 











</TEXT>
</DOC>
