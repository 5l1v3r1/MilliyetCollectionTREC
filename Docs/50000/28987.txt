<DOC>
<DOCNO> 28987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/ekonomi/eko02.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devalüasyonu artık aklınızdan çıkarın' 
</HEADLINE>
<TEXT>

"8. Cumhurbaşkanı Turgut Özal’a hayrandım" diyen Devlet Bakanı Derviş, ANAP Grubu’nda yaptığı konuşmada, "Artık devalüasyonu unutun" dedi 
     HAKAN ŞANLITÜRK Ankara 

     Türk ekonomisinin yaşadığı krizi otoyolda hızla giden bir otonun kaza yapmasına benzeten Devlet Bakanı Derviş, "Devalüasyonu aklınızdan çıkarın. IMF en yüksek yardımı bize verdi. Bunu iyi değerlendirmemiz lazım" dedi. 
     Derviş, dün ANAP Grubu’na katılarak ekonomideki gelişmeleri değerlendirdi. Türkiye ekonomisini, otoyolda kaza yapan otomobile benzeten Derviş, "Otomobili onarıyoruz. Yola devam ederken şoför iyi olmalı. Kaza dinamik ekonomilerde olur. 40 km hızla, tali yolda giderseniz kaza riskiniz çok azdır. Yapsanız da fazla etkilenmezsiniz. Otoyolda kaza yaptığınızda sarsılırsınız. Başka ülkeler kağnı ile biz sürat arabası ile gidiyoruz" dedi. 
     
     Dolar dengeye oturacak’ 
     Eylül - ekimden sonra canlanma döneminin başlayacağını belirten Derviş, "Krizde dövizin artması normal. Programın sonuçları alındıkça rayına oturacaktır. Döviz üzerinde yapay bulduğumuz bir baskı var. Ödemeler dengesindeki gelişmelerle daha iyi düzeye gelecek. Haziran ayı enflasyon ve dış ticaret rakamlarında ön belirtiler iyi. Burada bankaların bilanço makyajının rolü var sanırım. Bunun ay sonunda tamamlanması halinde, dolar belli bir dengeye oturur. Doların olması gereken fiyatı 1 milyon 150 bin liradır" dedi. 
     
     Siyasi amaç aramayın’ 
     Uygulanan ekonomik programda özellikle alt gelir grubunun ve halkın desteğinin şart olduğunu vurgulayan Derviş, "Benim halktan destek istememin altında siyasi anlam aramayın. Yaptığım siyaset değil dağ tepe dolaşıp programa destek almaktır. Programın başarılı olması için destek istiyorum" diyerek, siyasete girecek’ şeklindeki yorumlara da cevap verdi. 
     Derviş’in ANAP Grubu’ndaki konuşması sırasında söz alan İstanbul Milletvekili Aydın Ayaydın’ın da "Hangi takım oyunundan bahsediyorsunuz Başbakanın kaptanı, sizin oyuncusu olduğunuz takımdan mı, yoksa sizin kaptanı, 3 - 5 bürokratın oyuncusu olduğu takımdan mı bahsediyorsunuz Siyasiler gönderdiğiniz kanunları hemen çıkarıyor, siz onları popülizmle suçluyorsunuz. Bir bakan moratoryum kelimesini ağzına almamalı" dediği öğrenildi. 
     
Turgut Özal’a hayrandım      Devlet Bakanı Kemal Derviş, ANAP’ın 1980’li yıllarda uyguladığı politikalardan övgü ile söz ederek, "Turgut Özal’ın başkanlığındaki ANAP hükümetlerinin politikalarını yurtdışından hayranlıkla izledim. Gittiğim yerlerde bunu anlattım. İftihar ettim. Türkiye, Turgut Özal’ın uyguladığı yapısal reformları terkettiği için sıkıntıya girdi" dedi. 
     
     Program ANAP misyonu 
     Uyguladıkları ekonomik programda ANAP’ın büyük katkıları olduğunu anlatan Derviş, programın "ANAP misyonunun devamı" niteliğinde olduğunu kaydetti. Programa verdikleri destekten ötürü ANAP milletvekillerine teşekkür eden Derviş’e, ANAP Lideri Yılmaz’ın, "Programa krizden çıkış için, hem de özünde ANAP’ın savunduğu yapısal reformları içerdiği için destek verdik. Bu programın arkasındayız ve arkasında olmaya devam edeceğiz’’ dediği öğrenildi. 
     



 EKONOMİ 































</TEXT>
</DOC>
