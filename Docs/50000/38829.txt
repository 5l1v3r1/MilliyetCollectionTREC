<DOC>
<DOCNO> 38829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur14.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, koalisyon liderlerini televiyonda tartışmaya çağırdı 
</HEADLINE>
<TEXT>

     DYP Genel Başkanı Tansu Çiller, Türkiye'nin kurtuluş reçetelerini tartışmak için koalisyonu oluşturan partilerin genel başkanlarını televizyonlara davet ettiğini belirterek, ''Bu işi bilmiyorlar. Bugün geminin direksiyonunda kimse yok. Sonra da geçmiş 10 yıla yüklüyorlar meseleleri'' dedi. 
     Yenibosna'da bulunan ''İstanbul Doğu Küçük Sanayi Sitesi''ni ziyaret eden Çiller, Site Başkanı Bilal Hancı ile bir süre görüştü. Çiller, Türkiye'nin şu andaki en önemli sorunlarından birinin işsizlik olduğunu bildirerek, bunun, KOBİ'lerin yeterince desteklenmemesi ve ihracata yönlendirilmemesinden kaynaklandığını söyledi. 
     Daha sonra sanayi sitesi içindeki esnafı da ziyaret eden Çiller, bir işyeri sahibinin sorunlarını anlatması üzerine, Türkiye'de sorunların ancak mali af çıkarılması, vergi oranlarının düşürülmesi ve KOBİ'lerin ihracat yapabilecek düzeye getirilmesiyle aşılabileceğini kaydetti. 
     57. hükümet döneminde dış borç ve dövizin üretime yönlendirilmediğini savunan Çiller, ''Onların hepsi alınmış ve tükenmiştir. Al gülüm ver gülüm ekonomisi içinde tüketilmiştir. KOBİ'leri ihracatçı yapmak en önemli iktidar meselemiz olacaktır'' diye konuştu. 
     Gazetecilerin sorularını da yanıtlayan Çiller, ''Emniyet teşkilatlarında 'sosyal patlama'dan korkulduğu için yeni düzenlemelere gidiliyor. Bunu nasıl değerlendiriyorsunuz'' şeklindeki soru üzerine şunları söyledi 
     ''Milletin derdine merhem olacağınıza tutup da Başbakanlığa giden yolları tıkarsanız, bu, milleti dışlamanın en güzel örneği olur. Bu şekilde Türkiye'nin varacağı yer, iktidarla milletin kopması ve sosyal patlama diye korktukları şeyi görmekten kaçmaktır. Bugün sosyal patlama var zaten... Neyi bekliyorsunuz İnsanlar kendilerini öldürüyorlar, yakıyorlar, Başbakanlığın önünde zincire bağlıyorlar... 
     Türkiye'nin kurtuluş reçetelerini tartışmak için Sayın Ecevit'i, Sayın Yılmaz'ı ve Sayın Bahçeli'yi televizyonlara davet ediyorum. Bu işi bilmiyorlar. Bugün geminin direksiyonunda kimse yok. Sonra da geçmiş 10 yıla yüklüyorlar meseleleri. Eğer siz geminin kaptanıysanız, o gemi sürükleniyorsa, siz 'suç gemiyi yapanlardadır' diyemezsiniz. Bu işin sorumlusu, son 10 yıl değil, gemiyi kaptansız bırakanlardır.'' 
     Tayyip Erdoğan mı değişmiş 
     Adalet ve Kalkınma Partisi Genel Başkanı Recep Tayyip Erdoğan'ın ''değiştim'' sözüyle ilgili soru üzerine, Çiller, ''Hadi canım...'' yanıtını verdi. 
     Erdoğan'ın, ''sağı toparlayacağım'' sözünün hatırlatılması üzerine de Çiller, ''Onlar ilk önce kendilerini toparlasınlar da...'' dedi. 
     Çiller, yeni partinin sadece Fazilet Partisi'nin bölünme sürecinin bir sonucu olduğunu belirterek, ''Ben, önceden bunun daha radikal olduğunu ifade etmiştim. Bu, bölünme meselesinden daha öteye gidememiştir'' diye konuştu. 
     
     
     







</TEXT>
</DOC>
