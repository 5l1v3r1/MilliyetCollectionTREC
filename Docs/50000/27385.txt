<DOC>
<DOCNO> 27385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/ekonomi/eko12.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Takas, faiz ve dövizi düşürecek 
</HEADLINE>
<TEXT>

PARANIN PUSULASI YAŞAR ERDİNÇ 
     Takas sonuçları açıklandı. Hazine'ye 10.8 katrilyon takas teklifi geldi ve 8.5 katrilyonluk kısım yüzde 78'i kabul edildi. Borçlanma vadesi 5.7 aydan 37.2 aya çıktı. Faiz ise dolar bazında vadeye göre 1. grupta 2001'de vadesi dolacak kağıtlar için yüzde 14.89 ve 2. gruptaki vadesi 2002'de dolacak kağıtlar için yüzde 14.45 olarak gerçekleşti. En çok ekim ve kasım itfaları rahatladı. Ayrıca haziran itfası da 1 katrilyon civarında rahatladı. 
     Burada belki piyasa yüzde 14.8 ve 14.45 oranlarını biraz yüksek bulanlar olabilir, fakat en azından piyasa kurallarına göre bu oranlar belirlendiği için yüksek bulunmamalıdır. Burada uzatılan vade ile maliyet dengesine dikkat edilmeli. Derviş'in vurguladığı en önemli noktalardan biri ise bankaların anlayışlı davranması idi ve bankalara gösterdiği anlayıştan dolayı teşekkür etti. 
     Sonuç olarak bakıldığında, dünyadaki diğer örneklerini de göz önünde bulundurursak, gerçekten başarılı bir takas operasyonu olarak algılayabiliriz. Kur ve faiz açısından bakıldığında daha istikrarlı bir döneme gireceğimizi bekleyebiliriz. 
     
Bonosu olan beklesin      Dolayısıyla bugünden sonra faizlerde bir gerileme bekleyebiliriz. Biliyorsunuz faiz oranları yüzde 80 civarındaydı ve bu sonuçlardan sonra yüzde 70'lere doğru bir gerileme bekleyebiliriz. Bu yüzden, elinde bono tutan yatırımcılar beklemede kalabilirler. 
     Kurda ise artık 1 milyon 250 bin fiyatlarını en azından iki - üç hafta gibi kısa vadede beklemek yanlış olur. Geçen haftaki yazımda geçen hafta için dövizde suni bir fiyat yükselişi olacağını belirtmiştim. Nitekim, bu oldu da. Fakat yine ekonomideki dengeler çalışacak ve döviz üzerindeki baskının azaldığını göreceğiz. 
     Derviş, "Uzun vadeli mevduatı artıracak değişiklikler düşünüyor musunuz " şeklinde soruya, "Evet bu konuda hazırlıklar yapılıyor dedi". Gerçekten de takas sonrasında önemli olan diğer bir konu da mevduatın vadelerini uzatıcı ek önlemler alabilmektir. 
     
Borsa zaten satın almıştı      Borsaya bakıldığında ise borsa bu tür bir sonucu satın almıştı. Fakat sonuçların beklenenden daha iyi olduğunu söylemek mümkün. Ama öte yandan borsa üzerinde Fazilet Partisi'nin kapatılma davasının stresini de gördük. Dolayısıyla borsa açıldığı anda ilk tepkilere ve hareketlere göre pozisyon almak yanlış olabilir. Bu yüzden en azından borsanın açılışından sonraki ilk yarım saat veya bir saat içinde fazla hareket yapmamak gerekir. Yani pozisyonlar korunmalı fakat yeni alım yapmak için en azından 12.250 seviyesinin üzerinde bir kapanış olacağının garantilenmesi gerekir. 
     Sonuç olarak bu haftaya umutlu giriyoruz, ama bu umutla rehavete kapılmamak ve programın gereklerini uygulamaya devam etmek gerekir. 
     



 EKONOMİ 



















</TEXT>
</DOC>
