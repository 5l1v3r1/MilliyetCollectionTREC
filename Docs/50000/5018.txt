<DOC>
<DOCNO> 5018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur07.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de sağanak yağış yüzünden ev ve işyerlerini su bastı 
</HEADLINE>
<TEXT>

     Çanakkale’de, dün gece başlayan sağanak yağış sürüyor. Metrekareye 40 kilogram yağışın düştüğü kentte pek çok ev ve işyerini su bastı. 
     Meteoroloji Müdürlüğü yetkililerinden aldığı bilgiye göre, Ocak ayı boyunca metrekareye toplam 60 kilogram yağışın düştüğü Çanakkale’de, dün gece başlayan ve halen devam eden sağanak yağış sonucunda, metrekareye 40 kilogram yağış düştü. 
     Çanakkale merkezinde etkili olan yağış nedeniyle birçok ev ve işyerini su bastı. Belediye ekipleri gece boyunca ev ve işyerlerinde su tahliye çalışmalarını sürdürdüler. 
     Polis ekipleri de şehir merkezindeki cadde ve sokakları kontrol ederek, muhtemel su baskını olabilecek bölgeleri tespit ettiler ve belediye ekiplerine yardımcı oldular. Yağış nedeniyle dün gece şehrin büyük bölümüne elektrik verilemedi. 
     Uzun süredir yağış almaması nedeniyle önümüzdeki aylarda kuraklık tehlikesi ile karşı karşıya kalacağı açıklanan Çanakkale’de, son yağışlarla şehrin su ihtiyacını karşılayan Atikhisar Barajı’nda da su seviyesinin 220 bin metreküp yükselerek, 3 milyon 648 bin metreküpe çıktığı bildirildi. 
     DSİ yetkilileri, yağışların sürmesiyle barajdaki su seviyesinin daha da yükseleceğini, susuzluk tehlikesinin söz konusu olmadığını belirttiler. 
     




</TEXT>
</DOC>
