<DOC>
<DOCNO> 47505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun11.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da silah ve uyuşturucu "peynir-ekmek" gibi satılıyor 
</HEADLINE>
<TEXT>

     Pakistan'ın sınır kenti Peşaver'e 42 kilometre uzaklıktaki silah ve uyuşturucu merkezi Darra'da her türlü silah ve uyuşturucu maddesi rahatlıkla alınıp satılıyor. 
     Darra, Peşaver'in güneyinde yer alıyor ve yerli silah üretiminin en büyük merkezi olarak biliniyor. Tüm aşiret bölgesine 100 yıldır buradan silah sağlanıyor. Darra'da neredeyse her ev bir silah fabrikası... İthal edilen tabanca ve makineli tüfeklerin tamamının birebir kopyaları, burada şaşırtıcı kalitede yapılıyor. 
     Darra, Pakistan ile Afganistan sınırları arasındaki aşiret bölgesinde bulunuyor. Buranın güvenliği tamamen bölgede yaşayan silahlı gruplar tarafından sağlanıyor. Bu bölgeye girebilmek için Pakistan güvenlik birimlerinden özel izin alınması gerekiyor. Ancak Afganistan'daki durumun belirsizlği nedeniyle bölge tamamen yabancılara kapalı. 
     Darra'da en küçük tabancadan, ağır makineli silahlara kadar her şeyi dükkanların vitrinlerinde görmek mümkün. Hatta bu dükkanlarda tahrip gücü yüksek bombalara da rastlanıyor. 
     Türkiye'de özellikle terör örgütü Hizbullah'ın eylemlerinde ''imza'' olarak kullanılan Makarov marka silahların binlercesi, buradaki dükkanların vitrinlerinde alıcı bekliyor. 
     Stan tipi makineli tüfeklerden kalaşnikoflara, genellikle suikastlarda ''nokta'' atışıyla hedefi ortadan kaldırmak için kullanılan ''kanas'' tipi silahlarla ağır makineli tüfek çeşitlerine de rastlanıyor. En gözde silahların başında ise ''kız kaleşi'' tabir edilen seyyar dipçikli kalaşnikof geliyor. 
     
     Kalaşnikoflar 150 milyon lira... 
     Alkollü içkinin yasak olduğu Pakistan'da yerli üretim kalaşnikoflar, 150 milyon liradan satılıyor. Çin ve Rus malı kalaşnikofların fiyatı ise 500 milyon liraya kadar yükseliyor. 
     Silah, bomba ve uyuşturucu satılan dükkanlar, yaklaşık 2.5 kilometre uzunluğundaki yolun sağında ve solunda yer alıyor. Bu dükkanlar arasına serpiştirilmiş bazı bakkal, berber, kasap gibi dükkanlara da rastlanıyor. 
     Özellikle yabancıların girmesinin kesinlikle yasak olduğu bu bölgede fotoğraf ve görüntü kaydetmek ise çok riskli. Aşiret bölgesinde yanlışlıkla bile olsa, bir kadının fotoğrafının çekilmesinin bedeli ölüm olabiliyor. Eğer şanslıysanız ve rehberiniz bölgeyi çok iyi biliyorsa, aracınızdan inmeden ve şüphe uyandırmadan tüm bu görüntüleri kaydetmeniz mümkün olabiliyor. 
     
     Uyuşturucu pazarı... 
     Yasak bölgenin hemen başlangıç noktasında ise ''peynir ekmek gibi'' uyuşturucu satıldığına tanık olunuyor. Uyuşturucu ticaretinin yapıldığı yaklaşık 3 metrekarelik dükkanlara rahatça girip çıkılabiliyor, pazarlık yaparak rahatlıkla uyuşturucu satın alınabiliyor. Plakalar haline getirilen uyuşturucular, kalitesine ve plakaların büyüklüğüne göre sınıflandırılıyor. 
     Bölgede faaliyet gösteren terör örgütleri de buradaki silah ve uyuşturucu ticaretinden pay alarak gelir elde ediyor. 
     






</TEXT>
</DOC>
