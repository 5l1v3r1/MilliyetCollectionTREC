<DOC>
<DOCNO> 39618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/siyaset/siy01.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aydın’dan savunma 
</HEADLINE>
<TEXT>
Her Türk vatandaşı gibi şirket kurdum 
     ANKARA Milliyet 

     Bayındırlık ve İskan Bakanı Koray Aydın, deprem konutları ihalelerinden önce şirket kurduğunu doğruladı. Şirketin prefabrik deprem konutu ihalesine yönelik olmadığını belirten Aydın, diğer iki şirketinin 15 yıllık kuruluşlar olduğunu ve birinin "yap - sat" işiyle uğraştığını bildirdi. Aydın, her Türk vatandaşı gibi şirket kurma hakkının olduğunu ifade etti. 
     Aydın, Yolalan İnşaat Ticaret ve Sanayi Limited Şirketi’nin ana faaliyet konusunun yapım işleri olduğunu belirterek, "Bu şirket kurulduğu günden bugüne kadar 'yap - sat’ olarak tabir edilen usul ve bilhassa özel kooperatif binalarının yapımını gerçekleştirmiştir" dedi. 
     Ortağı olduğu diğer şirketin ana faaliyet konusunun inşaat malzemesi ticareti olduğunu ve satışını yaptığı malzemelerin yüzde 90’ını seramik ve fayansın oluşturduğunu kaydeden Aydın, bu şirketin 1995 yılında Ankara Sincan’da bir şubesinin kurulduğunu, 1998 yılında da İskitler’de depo olarak faaliyet göstermek üzere bir başka şubesinin açıldığını kaydetti. Aydın, şirketin faaliyetinin genişlemesi üzerine İskitler’deki şubenin "Halil İbrahim Aydın İnşaat Malzemeleri Elektrik Sanayi ve Ticaret Limited Şirketi" adı altında bir müstakil şirkete dönüştürüldüğünü dile getirdi. 
     Şirketin kuruluş tarihinin 25 Ocak 2000 olduğunu belirten Aydın, bu şirketin ise seramik ve fayans toptan ticareti yaptığını, müşterilerinin daha çok Doğu Anadolu ve Karadeniz bölgelerinde yoğunlaştığını kaydetti. Aydın, şirketin deprem merkezli ve prefabrik konutlarla bir ilgisinin olmadığını ifade etti. 
     
     Kamudan iş almadık’ 
     Ortağı olduğu hiçbir şirketin kamu kuruluşlarından hiçbir iş almadığını, hiçbir ticari ilişkide bulunmadığını da belirten Aydın, "Buna rağmen, her Türk vatandaşı gibi ilgili kanunların sınırları çerçevesinde ortağı bulunduğum şirketin varlığından, Bayındırlık ve İsk n Bakanı olmamdan hareket edilerek gazetelerde yer verilen ve tamamen şahsımı yıpratmak ve karalamak maksadını taşıdığı tartışmasız olan haber, yorum ve iddiaların doğru haber ve tarafsız basın’ ilkeleri ile bağdaştırılabilir bir tarafı yoktur" dedi. 
     



 SİYASET 








</TEXT>
</DOC>
