<DOC>
<DOCNO> 34609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur17.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun hakkındaki haciz kararı kaldırıldı 
</HEADLINE>
<TEXT>

     İstanbul 4. Asliye Ticaret Mahkemesi, Cem Uzan'ın sahibi olduğu Mavi Reklamcılık Filmcilik Sanayi ve Ticaret A.Ş'nin, Galatasaray Kulübü Başkanı Mehmet Cansun hakkında aldırdığı ihtiyati haciz kararını kaldırdı. 
     Haciz kararına yapılan itiraz üzerine İstanbul 4. Asliye Ceza Mahkemesi'nde gerçekleştirilen duruşmaya, Galatasaray Spor Kulübü avukatı Turan Yücel ile Mavi Reklamcılık Filmcilik Sanayi ve Ticaret A.Ş'nin avukatı Şaylan Cığgın katıldı. 
     Mahkeme heyeti başkanı Gürhan Ayan'ın, alacaklı taraf avukatı Cığgın'ın dosyaya 31 Temmuz 2000 tarihli protokolü sunduğunu belirtmesi üzerine söz alan avukat Yücel, bu protokole esas teşkil eden 3 Nisan 2000 tarihli sponsorluk sözleşmesini mahkemeye verdi. 
     İhtiyati haciz kararının sadece bir dilekçeye ve bonoya dayanılarak verildiğini belirten avukat Yücel, dilekçesinde belirttiği nedenlerden dolayı ihtiyati haciz kararının kaldırılmasını istedi. 
     Avukat Cığgın da, ihtiyati hacize konu olan bononun üzerinde Galatasaray Kulübü'nün kaşesinin bulunduğu yerde Mehmet Cansun'un imzasının olduğu gibi, açıkta da bir imzasının bulunduğunu ve mahkemeye sunulan protokolden de anlaşılacağı üzere Cansun'un bonoyu kefil olarak imzalayabileceğini söyledi. 
     Bononun üzerinde Faruk Süren'in de imzasının bulunduğunu ve bononun geçerli olduğunu belirten Çığgın, yapılan itirazın reddine karar verilmesini talep etti. 
     Oy çokluğu ile alınan kararı açıklayan Gürhan Ayan, 31 Temmuz 2000 tarihli protokol başlıklı belgeden ihtiyati hacze konu olan alacağın alınıp verilen bir para karşılığı değil, sponsorluk sözleşmesinin ve bunun eklerinin ifa edilmesi için cezai şart niteliğinde düzenlenen bonodan kaynaklandığının anlaşıldığını ve bu nedenle Mehmet Cansun hakkındaki ihtiyati haciz kararının kaldırılmasının kararlaştırıldığını bildirdi. 
     
     







</TEXT>
</DOC>
