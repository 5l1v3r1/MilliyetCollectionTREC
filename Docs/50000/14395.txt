<DOC>
<DOCNO> 14395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sondun10.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'nın safir koleksiyonu Belçika ve İsviçre arasında gerginlik yarattı 
</HEADLINE>
<TEXT>

     Terör örgütü PKK'nın, propoganda amacıyla kullandığı televizyon kanalı Med-TV'nin yayın lisansının alınması için çok değerli safir taşlarını İsviçre'de kefalete bıraktığı ve bu taşları garanti gösterdiği ifade ediliyor. 
     Belçika'da, 1996 yılında yapılan Spoutnik Operasyonu'nda, terör örgütü PKK ve yan kuruluşları hedef alınmış, Med-TV ile çok sayıda örgüt merkezi basılmış, birçok terör örgütü yandaşı gözaltına alınmıştı. Savcılık, bu soruşturma çerçevesinde, terör örgütünün kara para aklama, insan kaçırma, haraç toplama ve uyuşturucu kaçakçılığı gibi suçları üzerinde de durmuştu. 
     Türkiye'de tutuklu bulunan terör örgütünün başının da, bu kapsamda, Belçikalılar tarafından, geçen sene İmralı'da sorgulandığı belirtilmişti. 
     Önümüzdeki aylarda soruşturma aşamasını tamamlayarak yargılamaya geçmesi beklenen Belçika adaleti, terör örgütü yandaşı televizyonun maddi kaynaklarını araştırdı ve bu çerçevede, Lüksemburg'da, örgüt kuryelerini ele geçirerek, bankalarda büyük miktarda kaynağı belirsiz para buldu. 
     Belçika Savcılığı, 1996 yılındaki operasyondan sonra, Med-TV'nin yayın lisansı almak için kullandığı paranın kaynağını da araştırdı. Adli yetkililer, bu konudaki soruşturmaları, terör örgütünün başının verdiği bilgilerden sonra tekrar yönlendirdiler ve derinleştirdiler. Bu çerçevede, terör örgütünün İsviçre'de, 60 milyon dolardan fazla değeri olan safir taşları, bir işadamı aracılığıyla kefalete bıraktığı ve bu safirlerin adli makamlar tarafından bloke edildiği duyuruldu. İlk olarak İsviçre basınına yansıyan bu olay, Belçika'da da doğrulandı. 
     Brüksel Savcılığı'nın, terör örgütü ve yan kuruluşlarına ilişkin soruşturma kapsamında, söz konusu safirleri İsviçre'den istediği,ancak ret yanıtı aldığı belirtiliyor. İsviçre Federal Mahkemesi, Belçika adaletinin soruşturmayla ilgili ayrıntılı bilgi vermesini, söz konusu değerli safir taşları ile terör örgütü PKK'nın ilişkisinin ve bu taşların ne amaçla kullanıldığının tam anlamıyla gün ışığına çıkarmasını istiyor. İsviçreliler, adı geçen işadamının ve terör örgütünün safirlere sahip çıktıklarına ve el koyulan taşları geri istediklerine dikkat çekiyorlar. Belçika Adalet Bakanlığı sözcüleri, bu konuda soruları yanıtlayacak durumda olmadıklarını, dosyanın Brüksel Savcılığı'nın elinde bulunduğunu ifade ettiler. Savcılık ise, soruşturmanın gizli yürütüldüğünü belirtiyor. 
     Adli kaynaklar, Belçika adaletinin, terör örgütünün maddi gelirlerinin kaynaklarını araştırdığını, bu kaynaklar arasında uyuşturucu ve insan kaçakçılığı ile haraç toplama olduğunun belirlendiğini ifade ediyorlar. Aynı kaynaklara göre, elindeki kara paraları aklamakta zorluk çeken terör örgütü, İsviçre'de ikamet eden bir işadamıyla sözleşme yaptı ve bu kişiye 10 milyon dolara yakın para vererek yardım aldı. Safir taşların da, Med-TV'ye yayın lisansı için gerekli olan paranın temininde, İsviçre'deki işadamı aracılığıyla kefalet gösterildiği belirtiliyor. 
     İsviçre'de, işadamı ile terör örgütü, safir kolleksiyonunun kendilerine ait olduğu iddiasıyla yargıya başvururlarken, her iki tarafın da, Belçika adaletinin devreye girmesine ve safirlerin bu ülkeye gönderilmesine karşı çıktığı belirtiliyor. Belçikalıların, adli girişimlerle, safirlerin örgüte veya İsviçre'deki işadamına iadesini engellemeyi sürdürecekleri belirtiliyor. Belçika ve İsviçre arasında, konuya ilişkin adli temaslar sürüyor. 




</TEXT>
</DOC>
