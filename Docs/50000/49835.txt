<DOC>
<DOCNO> 49835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo18.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Yönetimi "Takım eski gücünü tekrar yakayacaktır" 
</HEADLINE>
<TEXT>

     Trabzonspor Yönetim Kurulu Üyesi Mahmut Ören, sıkıntılı bir dönemden geçtiklerini belirterek, ''Trabzonspor'u eski gücüne kavuşturacak tüm gayreti gösteriyoruz. 
     Herkes biraz sabır göstersin. Trabzonspor başarılı günlerini tekrar yakalayacaktır'' dedi. 
     Mahmut Ören, Trabzonspor'un yeniden yapılanma içinde olduğunu da kaydederek, ''Kulübün ekonomik şartları ve nasıl devranıldığı ortadadır. Ancak Trabzonspor her geçen gün üzerine katarak, daha iyiye gidecektir'' diye konuştu. 
     Denizlispor ile hafta sonunda yapacakları karşılaşmaya, her maç olduğu gibi galibiyet için çıkacaklarını belirten Ören, şunları söyledi 
     ''Rakibimiz karşısında 3 puan almak istiyoruz. Taraftarlarımızın da bizi bu karşılaşmada mantıklı bir biçimde destekleyeceğine inancımız tam. Trabzonspor taraftarı her zaman centilmenliğini göstermiştir, bu karşılaşmada da böyle davranacaktır. 90 dakika boyunca sahada takımlarına destek olsunlar. Bu kötü günleri hep birlikte geride bırakacağız.'' Ören, Trabzonspor Eşya Piyangosu satışlarına Trabzon dışındaki şehilerde başladığını ve 100 bin adet bilet daha satışa çıkarma düşüncelerinin olduğunu sözlerine ekledi. 
     
     Denizlispor maçı hazırlıkları... 
     Trabzonspor, bugün yaptığı çalışma ile Denizlispor maçının hazırlıklarını sürdürdü. 
     Teknik direktör Sadi Tekelioğlu yönetiminde, Mehmet Ali Yılmaz Tesisleri'nde yapılan çalışmaya sakatlığı bulunan Osman katılmazken, hafif sakat olan Somers salonda çalıştı. 
     Tekelioğlu'nun savunma oyuncuları ile özel olarak ilgilendiği gözlenirken, antrenmanda yapılan çift kale maçta, sarı takım, turuncu takımı 5-2 yendi. Sarı takımın gollerini Eduardo 2 , Gökhan, Gökdeniz ve Güngör atarken, turuncu takının gollerini Patrick ve Nuri kaydetti. 
     Trabzonspor yarın yapacağı çalışmayla Denizlispor maçının hazırlıklarını sürdürecek. 
     






</TEXT>
</DOC>
