<DOC>
<DOCNO> 11529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sonspo02.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Büyükelçiliği "Olaylar,spor fanatizminden ibaret" 
</HEADLINE>
<TEXT>

     Fransa'nın Ankara Büyükelçiliği, ''Paris Saint Germain-Galatasaray maçındaki olayların salt Türk düşmanlığı ürünü değil, bir spor fanatizminden ibaret olduğunu'' ifade ederek, PSG kulübünün gerekli müeyyidelerle karşı karşıya kaldığını bildirdi. 
     Fransa'nın Ankara Büyükelçiliği'nden yapılan açıklamada, Paris'ten gelen bilgilerin, basında dün yer alan iddiaların aksine olaylarda herhangi bir siyasi unsura ve bir Ermeni provokasyonuna ilişkin kanıtlar içermediği belirtildi. 
     'Olayların, salt Türk düşmanlığı ürünü olmadığı ve kontrol edilemeyen sportif fanatizminden ibaret olduğu'' ifade edilen açıklamada, Türkiye'den gelen Galatasaray taraftarlarına ayrılan tribünde herhangi bir olay olmadığı kaydedildi. 
     Fransız yetkililerin de bu olayı kınadıklarına işaret edilen açıklamada, Fransa'nın Gençlik ve Spor'dan Sorumlu Bakanı Marie-George Buffet'in dün yazılı bir açıklama yaparak, ''uygulanacak yaptırımların, birkaç kişi tarafından kışkırtılmış olsa bile, olayların vehameti ölçüsünde olmasını'' istediğine dikkat çekildi. 
     Büyükelçilik açıklamasında, ''Uluslararası spor yetkililerinin soruşturması sonucunda bu olayların sorumluları belirlenecektir. Bu çerçevede, PSG kulübü gerekli sportif cezai müeyyidelerle karşı karşıyadır'' denildi. 




</TEXT>
</DOC>
