<DOC>
<DOCNO> 33956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun08.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar depremi 7 olarak ölçen Kandilli Rasathanesi'ne kızdı 
</HEADLINE>
<TEXT>

     Yunanlılar bu sabaha karşı meydana gelen, can ve mal kaybına yol açmayan depremi Richter ölçeğine göre 5.7 olarak açıkladılar. 
     Depremin Yunanistan'ın güney ucu Mora yarımadasından kuzeydeki Serez kentine kadar ülkenin büyük bölümünde hissedildiği ve çok sayıda kişinin geceyi sokakta geçirdiği bildirildi. 
     Yayın organlarının depremden sonra yaklaşık bir saat depremin şiddeti ve merkez üssü hakkında bilgi verememesi, halktaki korkuyu artırdı. 
     Bu arada Kandilli Rasathanesi'nin depremin büyüklüğünü 7 olarak duyurduğuna ilişkin haberler tepki yarattı. 
     Bazı özel radyo istasyonları, Türkiye'nin turizm sezonunda depremin büyüklüğünü kasten abarttığı iddiasını öne sürerken Atina Yer Bilimleri Enstitüsü yetkilileri, Kandilli'nin bu bölgedeki bir depremi hatasız ölçebilecek teknik olanaklara sahip olmadığını öne sürerek, bunun yanılgıya yol açtığı yorumunu yaptı. 
     Öte yandan deprem en şiddetle hisseden Skiros adası halkı geceyi sokakta geçirdi. Ada Belediyesi, bir manastarın kubbesinde ve 60 konutta çatlaklar oluştuğunu, ayrıca bir tepeden yuvarlanan kayaların park halindeki 20 araca hasar verdiğini açıkladı. 
     Atina Yer Bilimleri Enstitüsü Başkanı Yorgo Stavrakakis, depremin merkez üssünün deniz olmasının büyük şans olduğunu, ancak çok sayıda artçı şok beklendiğini açıkladı. 
     

</TEXT>
</DOC>
