<DOC>
<DOCNO> 48650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur22.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Afgan Meclisi'nin ilk toplantısı Türkiye'de... 
</HEADLINE>
<TEXT>

     Afganistan'ın eski Kralı Muhammed Zahir Şah'ın ''Büyük Meclis'' projesinin ilk toplantısı, önümüzdeki günlerde Türkiye'de yapılacak. 
     Diplomatik kaynaklardan alınan bilgiye göre, 86 yaşındaki Afgan Kralı ve yardımcıları Türkiye'nin Roma Büyükelçisi Necati Utkan ile birkaç kez görüştü ve yapılacak toplantı için zemin hazırlandı. 
     İstanbul'da iki hafta içinde yapılması öngörülen toplantıya Afganistan'daki farklı etnik grupların temsilcileri ve Afgan Kralı'nın yardımcılarının katılacağı kaydedildi. 1973 yılından beri Roma'da yaşayan devrik Kral Zahir Şah'ın ''Loya Jirga'' Büyük Meclis adlı projesi geçmişte de gündeme getirilmiş, ancak Afganistan'da bunu uygulayacak uygun ortam bulunamamıştı. 
     Afgan Kralı, 1999 Kasım ve 2001 Ocak aylarında da ''Büyük Meclis''i oluşturmak için 7'si kadın 70 kadar Afgan temsilciyle Roma'da toplantı yapmıştı. 
     






</TEXT>
</DOC>
