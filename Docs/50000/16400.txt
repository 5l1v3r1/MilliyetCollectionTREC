<DOC>
<DOCNO> 16400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/yazar/elekdag.html </URL>
<DATE> 2001/04/15/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Plato "Akıl kutsaldır" 
</HEADLINE>
<TEXT>

     Türkiye'nin sosyal patlama sinyalleri veren bir bunalım ortamında kıvrandığı şu günlerde, ülkemizi yönetenlerin mutlaka okumaları gereken bir kitap var. 
     Kitabın ismi "The March to Folly". Ünlü bir Amerikan yazarı ve tarihçisi olan Barbara Tuchman'ın bu eserinin adı lisanımıza değişik şekillerde çevrilebilirse de "folly" ahmaklık anlamına da geldiği için , en isabetli tercüme şeklinin "Çılgınlığa Yürüyüş" olduğu kanısındayım. 
     Tuchman, kitabında, devlet yöneticilerinin ve liderlerin, karşılaştıkları krizlerde, sorunların üstesinden gelmek için başvurabilecekleri sağlıklı ve makul seçenekler bulunmasına rağmen, gerçeklere ısrarla gözlerini kapayarak, kendilerini ve ülkelerini felakete sürükleyen çılgınca ve ahmakça kararlar almalarına örnek oluşturan tarihsel olayları inceliyor ve bunlardan dersler çıkarıyor. 
     Çılgınlık, liderlerin akıl yolunu reddederek hataya düşmeleriyle başlıyor. Sonra da "başka bir imkanımız, seçeneğimiz yok .." diyerek gerçekleri sorgulamaktan kaçınmaları ve görmezden gelmeleriyle felakete dönüşüyor. 
     Liderlerin yanlışta ısrar etmeleri, ihtirasların en güçlüsü olan iktidar tutkusundan olduğu kadar, kendilerini alternatifsiz ve dokunulmaz zannetmelerinden, ahlaki zaafiyetlerinden, hayalperestliklerinden, önyargılarından ve hatalı yoldan dönecek cesarete sahip olmamalarından kaynaklanıyor. 
     Yazımızın başındaki karamsar tabloya dönersek, şu anda Türkiye'nin karşılaştığı en büyük sorunu, halkın gözünde güvenini yitirmiş, beceriksizliğini kanıtlamış, ekonomiyi mahvetmiş ve üretici sektör de dahil geniş kitlelerin istifasını istedikleri bir hükümetin iktidarda bulunması oluşturuyor... 
     Ayrıca, geçen haftaki yazımızda belirttiğimiz üzere, Washington da, Türkiye'de esasen "kristalize" olmuş bir görüşü benimseyerek, krizin sadece ekonomik bir kriz olmadığını, krizden gerçek kurtuluş için siyasal sistemin kendisini yenilemesinin şart olduğunu, yolsuzluk, rüşvet ve kötü yönetim çukurundan siyasal yapıda reform yapılmadan çıkılamayacağını en yetkili ağızlardan açıklıyor. 
     Böyle bir ortamda, hükümetin, eskisinden daha katı ve can yakıcı bir ekonomik istikrar programını uygulama şansının çok zayıf olduğu apaçık ortada. Ancak, hükümet istifa etse ve bugünkü sistemle seçim yapılsa bile hiçbir şey değişmeyecek. Bu durumda aklın yolu şu iki adımın atılmasını zorunlu kılıyor. 
     Birincisi, hükümetin kabine revizyonu yaparken siyaset - ekonomi ilişkisini tamamen koparacak önlemleri alması... Yani, ekonomi, ticaret, maliye ve özelleştirmeden sorumlu tüm bakanların Meclis dışından üstün yetenekli kişiler arasından seçilmesi ve başlarına Derviş'in başbakan yardımcısı sıfatıyla getirilmesi suretiyle, hükümetin yarı teknokrat bir yapıya dönüştürülmesi. 
     İkincisi ise, milletvekillerinin, sorumluluklarının bilinciyle ve gerekiyorsa lider sultasını kırarak, Meclis'in siyasal yapıda reformları ciddiyetle ele alacak bir kurucu meclis gibi çalışmasını sağlayacak bir düzenlemeyi gerçekleştirmeleri. 
     Plato'nun "kutsal" diye nitelediği akıldan Ankara'da bizi sözde temsil edenlerde bir nebze varsa, "siyaset - dışı güçler" düğmeye basmadan bu önlemleri alırlar. 
     
     





SBF'den inciler 


Ecevit "Dış desteğin önü açıldı" 


İçel Havalimanı Öksüz kaldı 


Haydi bakalım, yeniden umuda yolculuk... 


Milat Pazartesi 


İki yabancı 


Plato "Akıl kutsaldır" 


Diyalog eksikliği 


Devletin tasarruf tedbirleri 


"Gülmeye, gülmeye geldik " 


Lale Devri'nin sonu 


Sen öyle zannet 


Gelecek tamam, dalgalıya devam 


Derviş "umut" dağıttı 


</TEXT>
</DOC>
