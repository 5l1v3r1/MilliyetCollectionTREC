<DOC>
<DOCNO> 7407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/soneko09.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktaş Elektrik'ten açıklama 
</HEADLINE>
<TEXT>

     Aktaş Elektrik Genel Müdürü Kadir Başeğmez, hiçbir kuruluşa tahakkuk etmiş borçları bulunmadığını bildirdi. 
     Kadir Başeğmez yaptığı yazılı açıklamada, ''şirketi hedef alan, kamuoyunu yanıltmaya yönelik'' haberlerin bugün basında yer aldığını kaydetti. 
     Söz konusu haberlerde, özellikle yıllardan beri TEAŞ'a hiçbir ödeme yapılmadığı gibi mesnetsiz ve mantığa aykırı ifadeler bulunduğunu belirten Başeğmez, görüşlerini şöyle dile getirdi 
     'Şirketimiz, abonelerinden topladığı fatura bedellerinden elektrik enerji bedelini TEAŞ'a, TRT payı, belediye vergileri, enerji fonu ve tüm vergileri ilgili kuruluşlara gününde ve son kuruşuna kadar ödemiştir. Hiçbir kuruluşa tahakkuk etmiş hiçbir borcumuzu bulunmamaktadır.'' Kadir Başeğmez, göreve başladıkları 1990 yılından bugüne kadar TEAŞ'e enerji bedeli olarak 2.3 milyar dolar karşılığı, bugünkü değerlerle 1.5 katrilyon liralık ödeme yapıldığını bildirdi. Başeğmez, açıklamasında, TEAŞ'a yapılan ödemeleri gösteren tabloya da yer verdi. 



</TEXT>
</DOC>
