<DOC>
<DOCNO> 22489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/guncel/gun15.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kuşadası'nda rekor ihale 
     Kuşadası'nda bir süre önce düzenlenen ancak daha sonra iptal edilen turistik tesis ihalesi yeniden yapıldı. İptal edilen ihalede düşük fiyat bulan tesisler, bu kez rekor fiyatlarla kiralandı. Polisin geniş güvenlik önlemleri aldığı ihalede, 15'er metrekarelik dükk nlar 55 -150 milyar liraya, Kadınlar Denizi'ndeki şezlong ve şemsiye kiralama işi 200 milyar 500 milyon liraya, Papaz Hamamı Plajı tesisleri 41 milyar liraya ihale edildi. 
     
     Maltepe'de spreyli kuyumcu soygunu 
     Maltepe'de bir kuyumcu dükk nına giren silahlı iki kişi, işyerindeki altın ziynet eşyalarını gasp ederek kaçtı. Zümrütevler Tülin Caddesi'ndeki "Pırlanta" adlı kuyumcu dükkanına gelen silahlı iki kişi, işyerinde bulunan Müslim Çiloğu'nu gözlerine sprey sıkarak etkisiz hale getirdi. Soyguncular, bir miktar altın ziynet eşyası alarak olay yerinden uzaklaştı. 
     
     Tanju Okan Parkı’nın açılışında ünlüler vardı 
     Türk pop müziğinin efsanevi ismi Tanju Okan'ın ismi, beşinci ölüm yıldönümünde Şişli Belediyesi’nce Büyükdere Caddesi'ndeki açılan parka verildi. Tanju Okan anısına yapılan parkın açılışına Halit Kıvanç, Osman Yağmurdereli, Pınar Aylin, Tamer Yiğit, Yaşar, Selmi Andak, Baha Boduroğlu, Tuba Önal, Gönül Yazar ve Selçuk Alagöz gibi ünlü sanatçılar katıldı. Törende ünlü duygulu anlar yaşayan sanatçının oğlu Tansu Okan, herkese teşekkür ettiğini belirtti. 
     
     Cep telefonuyla tacize tutuklama 
     Samsun'da, "evli bir kadını cep telefonuyla taciz ettiği" öne sürülen genç tutuklandı. Mimar Sinan Mahallesi'nde oturan A.A, tanımadığı bir kişinin sürekli cep telefonuna mesaj göndererek taciz ettiğini belirtti. A.A, polisle işbirliği yaparak, mesajı çeken kişinin buluşma teklifini kabul etti. Buluşma yerine gelen Murat Ataman, polisçe gözaltına alınıp tutuklanarak Ataman, Samsun Cezaevi'ne konuldu. 
     
     Öğretmenden satılık Kalaşnikov 
     Ordu'da, bir ilköğretim okulu öğretmeni, polise Kalaşnikov satmak isterken yakalandı. Işıktepe Beldesi İlköğretim Okulu öğretmeni Yaşar Okur'un 43 , elindeki Kalaşnikov tüfeği satmak istediğini öğrenen güvenlik güçleri, alıcı gibi temasa geçti. Polislere, tüfek ile 100 mermiyi 400 milyon liraya satmak isteyen Okur, buluşma yerinde silahla ele geçirildi. Silah ve mermileri üç yıl önce görev yaptığı Batman'dan getirdiğini söyleyen Okur, tutuklandı. 
     
     İki kardeş miras için öldürüldü 
     Malatya'nın Akçadağ ilçesine bağlı Kozluca beldesinde Şahin Koç ve kardeşi Yusuf Koç, miras yüzünden kavga ettikleri enişteleri Habib Koç tarafından öldürüldü. Şahin ve Yusuf Koç kardeşler, dedelerinden kalan tarla için aralarında anlaşmazlık olan Habib Koç'la köy kahvesinde tartıştı. Kahveden ayrılan enişte Habib Koç, yolda kıstırdığı iki kayınbiraderine kurşun yağdırdı. Koç kardeşler olay yerinde can verdi. 
     
     Belde başkanı ölü bulundu 
     Ordu'nun Güngentepe ilçesine bağlı Işıktepe Belde Belediye Başkanı Hüseyin Lafçı, Fatsa'da bir ırmak kenarında ölü bulundu. Güvenlik güçleri ihbar üzerine, Fatsa Elekçi Irmağı kenarında bir erkek cesedi buldu. Araştırmada, cesedi bulunan kişinin Işıktepe beldesinin DYP'li Belediye Başkanı Hüseyin Lafçı 50 olduğu anlaşıldı. Vücudunda darp izleri bulunan Lafçı'nın kesin ölüm nedeni otopsi sonucu belirlenecek. 
     



 GÜNCEL 























</TEXT>
</DOC>
