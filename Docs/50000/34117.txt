<DOC>
<DOCNO> 34117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sondun01.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenova'da polisin yaptığı şiddet Almanya ve Fransa'da protesto edildi 
</HEADLINE>
<TEXT>

     İtalya'nın Cenova kentinde geçen hafta düzenlenen G-8 zirvesinde meydana gelen şiddet olayları, Fransa ve Almanya'da protesto edildi. 
     Fransa'nın başkenti Paris'te gösteri yapan 1.500 kişi İtalya Büyükelçiliği binasına yürüdü. 
     Sakin geçen ve göstericilerin ''Polis her yerde, adalet hiçbir yerde'' sloganları attığı gösteriye, dünyadaki küreselleşme karşıtlarının simgesi haline gelen Fransız sendikacı çiftçi Jose Bove de katıldı. 
     Marsilya'daki İtalyan Başkonsolosluğu yakınlarındaki gösteride çıkan olaylarda ise 3 polis yaralandı. Göstericiler, başkonsolosluk binasına ve polislere kırmızı boya ve inek kanı doldurulmuş prezervatifler fırlattılar. 
     Toulouse'daki İtalyan konsolosluğu önündü de yaklaşık 200 kişi gösteri yaptı. 
     Almanya'nın başkenti Berlin'de de yaklaşık 200 kişi Cenova'daki şiddet olaylarını protesto etti. Göstericilerin üzerlerinde ''Kapitalizm, dünyanın her yerinde öldürüyor'', ''İtalyan polisi işkence yapıyor'' yazılı pankartları taşıdıkları gösteri olaysız sona erdi. 







</TEXT>
</DOC>
