<DOC>
<DOCNO> 45281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sonspo04.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcular 12 maçtır deplasmanda yenilmiyor 
</HEADLINE>
<TEXT>

     Dünya Kupası Avrupa elemelerinde 4. 
     Grup'taki son maçında deplasmanda yarın Moldova ile karşılaşacak olan A Milli Futbol Takımı, son dönemlerde deplasmandaki eleme grubu maçlarında genelde başarılı sonuçlar alıyor. 
     Grup birinciliği şansını İsveç yenilgisiyle yitiren ve finallere katılmak için Kasım ayı içinde Avusturya veya İsrail ile baraj maçları yapacak olan milliler, prestij açısından önem taşıyan maçta, rakip sahadaki başarılı grafiğini sürdürmeyi amaçlıyor. 
     Türkiye, Dünya Kupası ve Avrupa Şampiyonası eleme gruplarında, 5 yılı aşkın bir süredir rakip sahalarda yaptığı son 12 maçta da yenilgi yüzü görmedi. 
     
     Son yenilgi Belçika'da 
     Elemelerde rakip sahadaki en son yenilgiyi, 31 Ağustos 1996'da, Brüksel'deki Dünya Kupası Eleme Grubu maçında Belçika'ya 2-1 yenilerek tadan milliler, o tarihten sonra Türkiye dışında yaptığı 12 eleme grubu maçından da sahadan boynu bükük ayrılmadı. 
     Milliler, bu süre içinde deplasmanda yaptıkları maçlardan 6'sını kazanırken, 6'sında berabere kaldı, toplam 19 gol atarken, kalesinde ise yalnızca 6 gol gördü. 
     Yıllardır deplasmandaki maçlarda başarısız sonuçlar alan Türkiye, son yıllardaki performansıyla bu görüntüye son verdi. 
     
     Son 17 maçta 1 yenilgi 
     Milli takım ayrıca, rakip sahadaki son 17 eleme grubu maçından yalnızca 1'ini yitirdi. 
     Bu süre içindeki maçlarda 7 galibiyet ve 9 beraberlik alan milliler, toplam 26 gol atarken, kalesinde ise 13 gol gördü. 
     Rakip sahadaki son 17 eleme grubu maçının 13'ünde rakiplerine gol atmayı başaran milliler, 8'inde ise kalelerini rakip forvetlere kapadı. 
     Türkiye ayrıca, bu süre içinde kalesinde 1 maçta 2'den fazla gol görmezken, San Marino'ya 5, Finlandiya'ya 4, Kuzey İrlanda'ya ise 3 gol atma başarısını gösterdi. 
     






</TEXT>
</DOC>
