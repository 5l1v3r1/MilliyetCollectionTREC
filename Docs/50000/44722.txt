<DOC>
<DOCNO> 44722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sonspo03.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Öncelikli hedefimiz Avrupa kupalarının dışında kalmamak" 
</HEADLINE>
<TEXT>

     Fenerbahçe Teknik Direktörü Mustafa Denizli, öncelikli hedeflerinin Avrupa kupalarının dışında kalmamak olduğunu söyledi. 
     Mustafa Denizli, Samandıra Tesisleri'nde gerçekleştirilen idman öncesi yaptığı açıklamada, Avrupa Şampiyonlar Ligi'nde yaptıkları 2 maçta puan alamadıklarını hatırlatarak, ''Ancak önümüzde daha 4 maç var. Hedeflediğimiz baraj puanına ulaşma imkanımız bulunuyor'' dedi. 
     Fenerbahçe için dışarıda veya içeride oynamanın çok önemli olmaması gerektiğini vurgulayan deneyimli teknik adam, ''Önümüzde Bayer Leverkusen maçı var. Bizim öncelikli hedefimiz Avrupa'ya erken veda etmemek. Bu nedenle deplasmandaki maçlara da galibiyet için çıkmalıyız. Avrupa'nın dışında kalmamak için çok çaba sarfetmeliyiz'' diye konuştu. 
     Denizli, milli maçlar nedeniyle kadrolarındaki birçok futbolcunun milli takım kamplarına gitmesinden de yakındı. 
     Şu anda 10 futbolcuyla antrenman yapmanın kendilerini rahatsız ettiğini ifade eden Denizli, ''Şartlar gereği milli futbolcularımızın çoğuyla Almanya'da biraraya geleceğiz ve bir idman yaparak, Bayer Leverkusen karşısına çıkacağız'' dedi. 
     Bir basın mensubunun forvet oyuncuların gol atamamasıyla ilgili sorusuna Denizli, ''Gol konusunda benim hiç endişem yok. Bu takım geçen sezon resmi maçlarda 90'ın üzerinde gol attı. Yine de atacaktır'' diye yanıt verdi. 
     Denizlispor maçı sonrası verdiği demeçlerle ilgili bir soruya karşılık Denizli, şunları söyledi 
     ''Konuştuklarımı kim, nasıl algılar bilemem. Ancak şimdi önemli olan buradaki çalışmalarımızdır. Takımımın ve benim bu konuda verdiği çabalar ortada. Biz takımımızın en iyi noktaya gelmesi için elimizden geleni yapıyoruz. Bunun dışındaki konular da çok önemli değil.'' Denizli, son olarak Revivo'nun sözleşme uzatması konusunun kendisiyle ilgili olmadığını, bu konunun yönetimi ilgilendirdiğini kaydetti. 
     






</TEXT>
</DOC>
