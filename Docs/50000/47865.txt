<DOC>
<DOCNO> 47865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun01.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin Pakistanlıların cep telefonlarında... 
</HEADLINE>
<TEXT>

     ABD, terörist Usame Bin Ladin'in nerede saklandığını bulmaya çalışırken, Pakistanlılar, Bin Ladin'in görüntüsü ya da sözlerini birbirlerine cep telefonlarıyla aktarıyor. 
     Pakistan hükümetinin aldığı sıkı güvenlik önlemleri veya şiddete karşı oldukları için protesto gösterilerine katılmayan Pakistanlılar, diğen yandan ''ABD'ye karşı, Bin Ladin'e bağlı'' görüşlerini cep telefonlarıyla yaşatmaya çalışıyor. 
     Cep telefonu kullanımının çok yaygın olmadığı Pakistan'da önemli şirketlerden birinde çalışan iyi eğitimli ve yüksek maaşlı bir Pakistanlı gencin cep telefonunun açılış mesajına istemeden tanık oluyoruz ''Kahramanım Usame'' Genç, telefonunu alelacele kapatmaya ve mesajı gizlemeye çalışırken, bunun sadece bir şaka olduğuna bizi inandırmaya çalışıyor. 
     Telefonlarla kişiden kişiye aktarılan bu mesajların çoğunda Bin Ladin, ''İslam'in yeni kahramanı'' olarak gösteriliyor. Bu mesajlardan birinde ''Usameler her yerde, hangi birini öldüreceksiniz'' ifadesi yer alıyor. 
     Dünyadaki gelişmelerden ve tüm bu olanlardan bunalan bir başka kesim de konuyu esprili bir açıdan ele alarak, Pakistan'daki genç erkeklere şu mesajı gönderiyor 
     ''Afganistan seni çağırıyor. Hepiniz oraya gitmeli ve Taliban'a katılmalısınız. Geride kalan kız arkadaşlarınız için üzülmeyin, onlarla ilgilenmek için ben burada olacağım.'' Cep telefonu mesajlarının bir diğerinde de internette yaygın olarak dolaşan bir fotoğraf yer alıyor. ABD Başkanı George Bush'un ''sakalllı ve sarıklı'' görüntüsü, cepten cebe aktarılarak, ''Bir gün herkesin Taliban olacağı'' savunuluyor. 
     






</TEXT>
</DOC>
