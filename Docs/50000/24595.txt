<DOC>
<DOCNO> 24595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/siyaset/asiy.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"MHP'liye başka ANAP'lıya başka" 
</HEADLINE>
<TEXT>

Yılmaz, MHP'li Bakanlar Öksüz ve Gökalp'in konuşmalarını örnek verdi ve "Onlar konuşunca borsa etkilenmiyor" dedi 
     HAKAN ŞANLITÜRK Lefkoşa 

     ANAP Genel Başkanı Mesut Yılmaz, MHP'li Ulaştırma Bakanı Enis Öksüz ve Tarım Bakanı Hüsnü Yusuf Gökalp'in tutumlarından etkilenmeyen borsanın ANAP'lı bir bakanın konuşmasından sonra tepki vermesini, "ANAP'lılar konuşunca etkileniyor" diye yorumladı. 
     Günübirlik bir ziyaret çerçevesinde KKTC'ye giden Yılmaz, ATA uçağıyla gerçekleşen yolculuk sırasında bazı değerlendirmelerde bulundu. ANAP lideri, Devlet eski Bakanı Yüksel Yalova'nın yerine hemen atama yapacağını söyledi. MHP'li bakanların hükümeti sıkıntıya sokan sözlerinden finans kesiminin etkilenmediğine dikkat çeken Yılmaz, bu kesimin ANAP'lı bakanın sözlerinden etkilendiğini ifade etti. Yılmaz, Ecevit'in açıklamasının sert olmasını ise "diğer bakanlara örnek olsun diye öyle açıklama yapıldı" diye değerlendirdi. Yılmaz, KKTC'deki Ercan Havaalanı'nda ise Türk parasındaki değer kaybı yüzünden Kıbrıs'a ek katkı sağlanmasının söz konusu olduğunu belirtti. 
     
Boş bakanlık için iki isim      Yalova'nın yerine kimin atanacağı da merak konusu oldu. Yılmaz, yakın kurmaylarına bile isim konusunda sır vermezken, kulislerde Manisa Milletvekili Ekrem Pakdemirli ile İstanbul Milletvekili Nesrin Nas'ın ismi yoğun olarak konuşulmaya başlandı. Özelleştirme'nin Devlet Bakanı Kemal Derviş'e bağlanacağı bilgileri ise ANAP kaynaklarınca doğrulanmadı. 
     
     Keçeciler imzaya sahip çıktı 
Yasa hemen çıkacak’      Özelleştirmeden Sorumlu Devlet Bakanlığı'na vekalet eden Devlet Bakanı Mehmet Keçeciler, Yüksel Yalova'yı istifa ettiren Tütün Yasası'nın en kısa sürede çıkacağını belirtti. Keçeciler, IMF niyet mektubunun altına imzaların tesadüfen atılmadığını vurguladı. Vekil bakanlığının ilk gününde gazetecilerin sorularını yanıtlayan Keçeciler, piyasaların tedirginlik yaşamasına gerek olmadığını kaydederek, "Türkiye ciddi bir ülkedir. Ekonomik programda ortaya konulan taahhütleri yerine getirir. Bunda hepimizin sorumluluğu vardır" dedi. Keçeciler Tütün Yasası'na ilişkin olarak da şunları söyledi "Hiç kimse Tütün Yasası'ndan haksız kazanç beklemesin. Tasarıyı en kısa sürede tamamlayıp Meclis'e göndeririz." 
     
"Kimse istifamı istemedi"      Özelleştirmeden Sorumlu Devlet Bakanlığı görevinden önceki gün ayrılan ANAP'lı Yüksel Yalova, kimsenin kendisinden istifa etmesini istemediğini söyledi. Yalova, istifasının ardından gittiği Kavaklıdere Tenis Kulübü'nde gece geç saatlere kadar kaldı. Yalova'nın sıkıntılı saatlerinde en büyük destekçisi kızı Nurcan oldu. BEHZAT MİSER Ankara 
     



 SİYASET 
















</TEXT>
</DOC>
