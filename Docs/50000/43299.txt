<DOC>
<DOCNO> 43299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/ekonomi/eko04.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaşa zam, iadeye son 
</HEADLINE>
<TEXT>

2002 bütçesinde harcamalarda kesintiye gidiliyor. Vergi iadesi uygulaması kaldırılıyor. Ancak memur maaşları kesintiden kurtuldu. Enflasyon artı iki puan refah payı uygulaması sürecek 
     HARUN GÜREK Ankara 

     Hazırlık çalışmaları sürdürülen 2002 bütçesinde, hükümetin tutumu netleşmeye başladı. Yeni vergiler gibi gelir artırıcı önlemlerin getirilemeyeceğini düşünen hükümet, IMF’nin de isteği ile harcamalarda kesintiye gidiyor. Bu kapsamda vergi iadesi kaldırılıyor. Çalışanlar, yılbaşında son defa vergi iadesi alacaklar. Ancak memur maaşları tırpandan kurtuldu. Önümüzdeki yıl da enflasyon, artı 2 puan refah payı uygulaması devam edecek. 
     
     IMF kesinti istiyor 
     IMF heyeti ile yapılan görüşmelerde, 2002 bütçesi konusunda uzlaşma sağlanamadı. Heyet, programın orijinal hedeflerine bağlı kalınmasını, harcamalarda 2001 yılı oranlarının aşılmamasını istedi. Gelirler yönünden yeni vergi konulmasının olanaksızlığı nedeniyle ağırlıklı olarak harcamaları üzerinde duruldu. Bütün harcamaları tek tek gözden geçirildi. 
     Görüşmelerde, memurlara enflasyonun üzerinde 2 puan zam verilmesinden vazgeçilmesi de gündeme geldi. Kesinti yapılabilecek bir başka kalem olarak vergi iadeleri de ele alındı. Maliye Bakanı Sümer Oral, maaşlarda enflasyonun altında kalınmasına karşı çıktı. Hükümetin de bu uygulamadan vazgeçmesinin zor görünmesi üzerine, bu seçenek gündemden büyük ölçüde düştü. 
     
     Memur sayısını azaltın’ 
     Ancak vergi iadesinin kaldırılması ağırlık kazandı. İadeler kaldırılırsa, ücretliler önümüzdeki yıl başında son kez iade alacaklar. Emekliler ise aylık aldıkları için önümüzdeki yıldan itibaren iade alamayacak. Uygulamanın bütçede 500 - 600 trilyon liralık bir tasarruf sağlayacağı kaydedildi. IMF, görüşmelerde memur sayısının azaltılmasını da istedi. Ancak ekonomi yönetimi bu isteğe karşı çıkarak, bu konunun önünde yasal engeller bulunduğunu belirtti. 
     IMF heyetinin Türkiye’den ayrılmasının ardından bütçe büyüklükleri Yüksek Planlama Kurulu’nda YPK ele alınacak. Rakamların belirlenmesinin ardından Washington’da IMF ile görüşülecek. 11 - 12 Ekim’de toplanacak olan YPK, bütçe büyüklüklerine son şeklini verecek. 
     



 EKONOMİ 
























</TEXT>
</DOC>
