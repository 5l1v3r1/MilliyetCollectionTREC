<DOC>
<DOCNO> 23971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/ekonomi/eko11.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahvilin yüzüne bakan olmadı 
</HEADLINE>
<TEXT>

Hazine, minimum satış tutarı belirtmediği 13 ay vadeli ihalede faizi yükseltmemekte ısrar edince, sadece 5.6 trilyonluk net satış yapabildi 
     EKONOMİ SERVİSİ 

     Hazine, geçen hafta açtığı bono ihalelerinden sonra dün yaptığı 13 ay vadeli tahvil ihalesinde de faizi düşük tutmak isteyince, satış yapmakta zorlandı. Kemal Derviş’in Devlet Bakanlığı’na gelmesinden bu yana yapılan ilk tahvil vadesi bir yıldan uzun ihalesinde Hazine sadece 10.6 trilyonluk nominal satış yapabildi. 
     
     Katılım çok azdı 
     İhaleye katılım, bankaların beklediği gibi çok az oldu. Tahvile 154.1 trilyon liralık teklif gelirken Hazine’nin net satışı 5.6 trilyon lira oldu. İhalede bileşik faiz yüzde 79.98 olarak gerçekleşti. 
     Hububat fiyatları konusunda çıkan sorun ileride başka sorunların da çıkabileceği endişesiyle güne başlayan bono piyasasında faizler, ihaledeki satış rakamını gördükten sonra yüzde 85’e kadar tırmandı. Dolar da gelen taleple günü 1 milyon 127 binden tamamladı. 
     Merkez Bankası Başkan Yardımcısı Şükrü Binay, "İhaleye yeterli teklif gelmemesi, kur ile faiz arasında denge oluşmadığını gösteriyor" diyerek piyasaların mevcut faizleri beğenmemesinin nedenini birtakım belirsizliklere bağladı. 
     
Bıçak üstünde gidiyoruz’      Garanti Bankası Murahhas Azası Akın Öngör, 21 Şubat krizinin kötü yönetimden kaynaklandığını öne sürerek, "Türkiye bıçak üstünde gidiyor" dedi. 
     Deri Teknologları, Teknisyenleri ve Kimyacıları Derneği’nin düzenlediği "Yaşadıklarımız Bizi Nereye Götürüyor" konulu toplantıda konuşan Akın Öngör, "Devlet iç borçlanma senetleri kamu bankalarına verilir, onların piyasalardan çekilmesi sağlanırsa, faizler düşer. Ama bu programda en ufak bir aksama olursa faizler ve enflasyon tekrar yükselir" dedi. 
     Şu ana kadarki uygulamaların biraz kör topal yürüdüğünü ifade eden Akın Öngör, bankalardan alınan hizmetlere artık daha yüksek ücretler ödeneceğini söyledi. Öngör, sektördeki yeniden yapılanmanın dış dünyanın baskısıyla yürüdüğünü belirtti. 
     
     



 EKONOMİ 


















</TEXT>
</DOC>
