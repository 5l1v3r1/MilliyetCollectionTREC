<DOC>
<DOCNO> 32060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sontur07.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "Banka batıranın kendisi de batmalı" 
</HEADLINE>
<TEXT>

     Milli Savunma Bakanı Sabahattin Çakmakoğlu, batan bankalarla ilgili olarak ''Batırılan bankaların sahiplerini cezaevine sokuyorsunuz, paralarını alamıyorsunuz. Bankası batacak kendisi batmayacak, yok öyle bir şey. Bankası battıysa batıran da batmalıdır'' şeklinde konuştu. Çakmakoğlu şöyle devam etti 
     ''Türkiye'de kayıtdışı ekonomiyi kayıt altına alma çabamız eksiktir. Bunu tamamlama gayreti içindeyiz. Biz devlet olarak payımızı alamıyoruz. Vergi alanlarımızı genişletemiyoruz. Bunlar MHP'nin tam iktidarında, zig-zag çizilmeden dümdüz istikamette gidişi gerçekleştirdiğimiz zaman olacaktır.'' 
     Bakan, CASA uçaklarının ard arda düşmesinin kötü bir tesadüf olduğunu belirterek, ''CASA uçaklarında, kaza yapan ve düşen uçak sayısında, uçuş saatlerimize göre dünya ortalamasının altındayız'' dedi. 
     Milli Savunma Bakanlığı Harita Genel Müdürlüğü Eğitim ve Dinlenme Tesisleri'nde tatil yapan Bakan Çakmakoğlu, Erdek Kaymakamı Necmettin Yalınalp ile görüşerek ilçenin sorunları hakkında bilgi aldı. 
     Daha sonra MHP ilçe teşkilatını ziyaret eden Çakmakoğlu, burada gazetecilerin sorularını yanıtladı. 
     Bakan Çakmakoğlu, 2 yıllık süre içinde MHP'nin bakanlarıyla ilgili yolsuzluk iddiasının gündeme gelmediğini bildirerek ''Dürüstlük bizim şiarımızdır'' dedi. 







</TEXT>
</DOC>
