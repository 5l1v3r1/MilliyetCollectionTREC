<DOC>
<DOCNO> 35766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/ekonomi/eko01.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba elendi, oğlu manken oldu 
</HEADLINE>
<TEXT>

Damat - Tween’in sahibi Süleyman Orakçıoğlu, yeni koleksiyonunun tanıtımını Türkiye İhracatçılar Meclisi seçimlerinde elediği Okan Oğuz’un oğlu Serkan’la yaptı 
     EYLEM TÜRK 

     Erkek giyiminde uzmanlaşan Damat - Tween katalog çekimlerinde farklı bir uygulamaya imza attı. 
     Koleksiyon tanıtımında manken ve fotomodel kullanmak yerine hayatın içinden sıradan isimlerle çalışan firma yetkilileri, bunun için günlerce sokak sokak dolaştı. Yetkililer, gittikleri kafeterya, lokanta, alışveriş merkezi gibi yerlerde uygun yüzler aradı. 
     Bu sayede sonuca gidemeyen yetkililer, çekimler için kendi alanlarında başarıya ulaşan yine hayatın içinden isimlerle çalışmaya karar verdiler. 
     İstanbul Üniversitesi Kardiyoloji Enstitüsü Ana Bilim Dalı Başkanı Rüstem Olga’ya mankenlik yaptıran Damat’ın seçtiği kişilerden en ilginci ise firmanın gençlere yönelik hazırlanan T01 koleksiyonunun tanıtımını yapacak olan Serkan Oğuz oldu. Serkan Oğuz, Türkiye İhracatçılar Meclisi’nin TİM eski başkanı Okan Oğuz’un oğlu. 
     
     TİM Başkanı’nı eledi 
     TİM seçimlerinde, aldığı 15 oyla uzun süredir örgütün başkanlığını yürüten Oğuz’u icra komitesinde eleyen Damat - Tween Giyim’in sahibi Süleyman Orakçıoğlu, yeni koleksiyonun tanıtımı için elediği Oğuz’un oğlu Serkan Oğuz’u seçmiş oldu. 
     Damat’ın koleksiyon tanıtımı için seçtiği isimlerden bir diğeri de Alessandro Ferrari. Milano’da yaşayan Ferrari dünyanın en ünlü moda dergilerini barındıran Zanfi Editori’nin tüm yayınlarından sorumlu Genel Yayın Yönetmeni. 
     
Milli sutopçu      Süleyman Orakçıoğlu’nun bir toplantıda görüp beğendiği Serkan Oğuz, Damat’ın gençlere yönelik olarak hazırlanan T01 koleksiyonu için fotomodellik yaptı. Serkan Oğuz lise son sınıf öğrencisi. Bu sene üniversite sınavlarına da giren Serkan, hem derslerinde hem de spor hayatında başarılı grafiğiyle dikkat çekiyor. Galatasaray’ın sutopu takımında oynayan Serkan Oğuz, ayrıca Sutopu Milli Takımı’nda da yer alıyor. 
     



 EKONOMİ 





















</TEXT>
</DOC>
