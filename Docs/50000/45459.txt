<DOC>
<DOCNO> 45459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sontur07.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP milletvekili maaş artışıyla ilgili maddeyi TBMM'ye geri götürecek 
</HEADLINE>
<TEXT>

     DYP Genel Başkanı Tansu Çiller, kimi parti liderlerinin, bütün siyasi partilerin yüzde 10 barajının altında olduğunu ifade ettiklerini belirterek, ''Bu eğer bir yanlış bilgilendirme değilse, açıkça bir siyasi çıkar komplosunun altyapısının hazırlanmasının ön adımlarıdır'' dedi. 
     Çiller, partisinin İstanbul İl Başkanlığı'nda düzenlediği basın toplantısında Meclis'in, Anayasa değişikliğini büyük çoğunlukla çıkardığını, milletvekillerinin maaş artışının kendi inisiyatif ve bilgileri dışında Anayasaya girmesinin yanlış olduğunu söyledi. Bu yanlıştan DYP'nin sorumlu olmadığını ifade eden Çiller, yanlışın düzeltilmesi için anayasa değişikliği çalışmasını tamamladıklarını, gelecek hafta Meclis Başkanlığı'na götürülmek üzere Meclis Başkanı'ndan randevu istendiklerini söyledi. 
     Kısa bir süre önce milletvekili sayısının 450'ye indirilmesi konusunda Meclis Başkanı'na teklif verdiklerini hatırlatan Çiller, Meclis'in bu iki konuyu birarada ele alabileceğini dile getirdi. 
     Bugün yapılması gerekenin, Meclis'in el birliğiyle, büyük çoğunluğun inisiyatifi dışında oluşan bu değişikliği düzeltmesi olduğunu ifade eden Çiller, yaşanan zor günlerde vekilleri milletten koparmayan bir anlayışın Meclis'e mal edilmesi gerektiğini kaydetti. 
     Çiller, millet ile Meclis'in bütünleşmesi ve güven unsurunun yeniden temini için el ele çalışılması gerektiğine işaret ederek, ''Bu çerçevede Başbakan ve yardımcılarının da ifade ettikleri gibi Anayasa değişikliğinin hemen sonrasında seçim ve siyasi partiler yasalarının da eş zamanlı olarak ele alınması milletimizce beklenmektedir. Bu bize verilen sözler çerçevesinde Meclis'te öncelikli olarak ele alınmalı ve en azından tercih sistemi getirilerek, milletin kendi adaylarını tespit etmesi sağlanmalıdır'' diye konuştu. 
     Kimi parti liderlerinin kendi siyasi sonları karşısında endişe ve korkuya kapıldıklarını, kendi partileri için doğru olanı, bütün partiler için doğruymuş gibi ifade ettiklerini ve böylece siyasette kalıcı bir istikrarsızlığın altyapısını hazırlama gibi bir duruma düştüklerini savunan Çiller, şöyle devam etti 
     ''Kimi parti liderleri bütün siyasi partilerin yüzde 10 barajının altında olduğunu ifade etmişlerdir. Bu eğer bir yanlış bilgilendirme değilse, açıkça bir siyasi çıkar komplosunun altyapısının hazırlanmasının ön adımlarıdır. Bunun arkasından barajın yüzde 5'e çekilmesi isteği gelecektir ki, bu son derece yanlış bir yaklaşımdır. 
     Yüzde 10 barajına yürekleri yetmiyor. Ama Türkiye'nin barajın aşağı çekilmesi sonucu Meclis'e taşınacak parti sayısının artmasıyla oluşacak 4-5'li koalisyonlarla idare edilmeye hiçbir biçimde imkanı kalmamıştır.'' Hükümetin ülkeyi fakir hale getirdiğini, artık bebeklerin iki misli borçla doğduklarını söyleyen Çiller, üretim ve ihracatın bittiğini, Türkiye'nin ''dünyanın hasta adamı'' haline getirildiğini savundu. Ülkeyi bu hale getirenlerin milletin gönlünde olmadıklarını bildikleri için kendilerini kurtarmak adına yüzde 10'luk barajı indirme hazırlığı yaptıklarını ifade eden Çiller, DYP olarak buna izin vermeyeceklerini kaydetti. 
     Çiller, konuşmasının ardından bir gazetecinin, ANAP'taki istifalarla ilgili sorusu üzerine de, başka bir partinin durumunun kendi meseleleri olmadığını söyledi. 
     Çiller, ''Bizim meselemiz, merkez sağda bir büyük bütünleşme ve kucaklaşma ile Türkiye'nin yeniden birtakım maceralara kalkışmasını önleyen ve ülkeye çözüm getiren köklü geçmişiyle Kırat'ın merkez sağın yegane merkezi olduğunu gösteren gelişmelere ışık tutmaktır, onları beslemektir. Diğer bir partinin ne olacağına zaten millet karar vermiştir'' diye konuştu. 
     Toplantıya, Genel Başkan Yardımcısı Hayri Kozakçıoğlu, İstanbul Milletvekili Celal Adan ve çok sayıda partili katıldı. 
     






</TEXT>
</DOC>
