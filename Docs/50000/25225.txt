<DOC>
<DOCNO> 25225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur09.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargılanan eski bakan mesleğini şöyle açıkladı "Serbest ticaret" 
</HEADLINE>
<TEXT>

     DGM Cumhuriyet Savcısı Hakan Kızılarslan, ''Beyaz enerji'' davasında, ''Bazı suçlardan görevsizlik kararı verilerek dosyanın gittiği Ankara 4. Ağır Ceza Mahkemesi'nin de görevsizlik kararı vermesi üzerine dosyaya bakan Yargıtay 5. Ceza Dairesi'nin kararının gelmesine kadar duruşmanın ertelenmesini'' talep etti. Savcı Kızılarslan, Ankara 1 No'lu DGM'nin, istemini reddetmesinin ardından iddianameyi özetleyerek okumaya başladı. 
     Duruşmada, 9'u tutuklu 10 sanığın kimlik tespitleri yapıldı. 6 eski bürokrat sanık, ''Ne iş yapıyorsunuz '' sorusu üzerine eski görevlerini söylerken, sadece eski TEAŞ Yönetim Kurulu üyesi ve eski Devlet Bakanı Birsel Sönmez, bu soruya ''serbest ticaret'' yanıtını verdi. 
     DGM Cumhuriyet Savcısı Hakan Kızılarslan, Ankara 1 No'lu DGM'nin, bazı suçlardan görevsizlik kararı verdiğini ve dosyanın gittiği Ankara 4. Ağır Ceza Mahkemesi'nin de görevsizlik kararı vermesi nedeniyle dosyanın halen uyuşmazlığın giderilmesi için Yargıtay 5. Ceza Dairesi'nde bulunduğunu söyledi. Kızılarslan, Yargıtay'ın bu konudaki kararının gelmesine kadar duruşmanın ertelenmesini istedi. 
     Savcının talebi konusunda söz isteyen sanık avukatlarından M. Ali Keleş, görevsizlik kararı verilen suçlarda ağır ceza mahkemesinin yetkili olduğuna inandıklarını ifade ederek, yargılamanın devam ettirilmesine karar verilmesini istedi. 
     Söz alan 2 avukat da yargılamaya devam edilmesini istediler. 
     Mahkeme Başkanı Mehmet Orhan Karadeniz, mahkemelerinin verdiği görevsizlik kararına yapılan itirazın, Ankara 2 No'lu DGM tarafından reddedildiğinden kesinleştiğini kaydederek, savcının talebinin reddine karar verildiğini açıkladı. 
     Daha sonra Savcı Kızılarslan, özetleyerek iddianameyi okumaya başladı. 







</TEXT>
</DOC>
