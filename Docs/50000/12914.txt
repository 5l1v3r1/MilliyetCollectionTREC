<DOC>
<DOCNO> 12914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/dunya/dun01.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’ya W telkini 
</HEADLINE>
<TEXT>

ABD Başkanı George W. Bush, Türkiye’ye destek sözü veririken siyasi reform gereğinin de altını çizdi 
     WASHINGTON Milliyet 

     ABD Başkanı George W. Bush, Türkiye’ye "demokratikleşme" mesajı verdi. Yönetiminin Türkiye’ye destek vaadini de yineleyen Bush, iktisadi ve siyasi reform gereğinin altını çizdi. 
     Türkiye’nin iktisadi krizden çıkış için dış destek arayışı önümüzdeki hafta Washington’da ekonomiden sorumlu Devlet Bakanı Kemal Derviş ve Dışişleri Bakanı İsmail Cem’in yapacağı kapsamlı temaslarla sürecek. Amerikan - Türk Konseyi ATC yıllık toplantıları da, Cem ve Derviş’in katılımıyla Washington’da yapılacak. 
     
Yanınızdayız      Başkan Bush, Türk - Amerikan ikili gündemindeki bu yoğun günler öncesinde, ATC toplantılarına yönelik yazılı mesajında, "ABD, iktisadi ve siyasi reform yolunda ilerlemeye devam eden Türkiye’nin yanında yeralacaktır. Bu yol, cesaret, akıl ve azim gerektiriyor ve Türk halkının bu yoldaki zorlukları kavradığına inanıyorum" dedi. 
     Türkiye’nin Avrupa Birliği’ne AB katılma hedefini desteklediklerini belirten, Bakü - Ceyhan enerji hattına da ilk kez açık sözlerle sahip çıkan Bush, "Türk halkının, temel bireysel hakların güvencesinde yaşama arzusunu işitmiş durumdayız. Türkiye’nin, demokrasisini ilerleterek yurttaşlarının bu arzularını yerine getirmesini destekliyoruz" sözleriyle de yine ilk kez, Ankara’ya "siyasi" bir telkinde bulunmuş oldu. 
     
Atatürk hatırlatması      Bush mesajında ayrıca, kendisinin eğitim reformuna verdiği önceliği anlatırken, Atatürk’ün de bu alandaki önderliğinden sözetti. 
     Türkiye ile ABD’nin Kore ve Körfez savaşlarındaki, NATO’daki dayanışmasını hatırlatan Bush, Balkanlar, Kafkasya, Orta Asya ve Ortadoğu’daki bölgesel konularda işbirliğinin ikili ilişkilerin merkezinde yer aldığını vurguladı. 
     


 DÜNYA 













</TEXT>
</DOC>
