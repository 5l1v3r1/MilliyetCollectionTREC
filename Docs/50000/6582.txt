<DOC>
<DOCNO> 6582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/soneko02.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans'tan açıklama 
</HEADLINE>
<TEXT>

     İhlas Finans Kurumu A.Ş, mudilerinin alacaklarının son kuruşuna kadar ödeneceğini bildirdi. 
     İhlas Finans Kurumu A.Ş'den, Bankacılık Düzenleme ve Denetleme Kurumu'nun 10 Şubat 2001 tarihinde faaliyetlerini durdurma kararı vermesi üzerine ''mudilerini bilgilendirmek'' amacıyla yapılan yazılı açıklamada, şöyle denildi 
     '2000 yılının Kasım ayından itibaren ülkemizde ekonomik bakımdan çok sıkıntılı bir dönem yaşanmaktadır. Özellikle ülkemizde ilk defa repo faizleri gecelik yüzde 2000'lere ulaştığı zaman kurumumuzdan, vadeli olduğu halde vadeler bozularak para çekmeleri başlamıştır. Kurumumuz hakkında çıkarılan gerçek dışı dedikodular, mudilerde panik havası meydana getirmiş ve finans sektörüne güvensizlik oluşmuştur. 
     Kurumumuz son 3 ay içinde mudilerine 265 milyon dolar ödemede bulunmuştur. Bu miktarın 235 milyon doları ana para, 30 milyon doları da kar payıdır. 15 Kasım 2000 tarihinde Türkiye genelinde başlayan ekonomik kriz, yukarıda da belirtildiği gibi mudilerimizin de aşırı taleplerine yol açmış ve zaman darlığından dolayı nakit sıkıntısı baş göstermiştir. Meydana gelen panik havası ve bazı mudilerin icra takiplerine başvurması nedeniyle BDDK, kurumun faaliyetlerini durdurmuştur. 
     Mudilerimizin alacakları son kuruşuna kadar ödenecektir. 
     Bankacılık Düzenleme ve Denetleme Kurumu'nun 10.02.2001 171 sayılı kararı ile kurumumuzun faaliyet izni kaldırıldığından, İhlas Finans Kurumu'nun huhuken tasfiye süreci başlamıştır. İhlas Finans Kurumu, tasfiye süreci mevzuatına uygun olarak alacaklarını tahsil edip, mudilerinin alacağını ödeyecektir. İhlas Finans Kurumu'nun mevcutları,borçlarını fazlasıyla karşılayacak seviyededir. Dolayısıyla mudilerimizin ve diğer müşterilerimizin bu konuda endişe etmelerine mahal yoktur.'' 
     Herkesin alacağının son kuruşuna kadar ödeneceği belirtilen açıklamada, şunlar kaydedildi 
     'Takdir edileceği gibi dünyanın hiçbir yerinde, hiçbir finans kuruluşunun topladığı mevduatı kısa sürede ödemesi mümkün değildir. İhlas Finans Kurumu'nun fonları, Türk ekonomisine katkı sağlayan ve binlerce insana iş temin eden firmalara kullandırılmıştır. 
     28.04.1995 tarihinde faaliyete başlayan İhlas Finans Kurumu, bugüne kadar devlete direkt ve dolaylı olarak 320 milyon dolar vergi ödemiştir. Bu süre zarfında mudilerimize de 522 milyon dolar kar payı dağıtılmıştır. 
     Bugüne kadar bütün taahhütlerini yerine getiren İhlas Finans Kurumu, mudilerin alacakları konusunda tasfiye sürecinde de aynı dikkat ve hassasiyeti gösterecektir. Ödeme planı, Tasfiye Kurulu'nun alacak-borç envanterini hazırlamasından sonra mudilerimize duyurulacaktır.'' 
     Açıklamada, yaklaşık 200 bin müşteriye hizmet veren kurumun faaliyetlerine son verilmiş olması nedeniyle Türkiye genelinde 35 şubesinin de bankacılık hizmetlerine son verildiği vurgulanarak, şöyle denildi 
     'Zaman zaman mudilerimize açıklamalar yapılacaktır. Telaşa ve endişeye gerek yoktur. Bu gerçekler dışında, çeşitli şekillerde ileri sürülebilecek iddia ve spekülasyonlara değer vermemelerini kıymetli mudilerimizden rica ediyoruz.'' 




</TEXT>
</DOC>
