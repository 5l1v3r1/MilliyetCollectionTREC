<DOC>
<DOCNO> 1237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur12.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un ikinci havaalanı trafiğe açıldı 
</HEADLINE>
<TEXT>

     Yapımı tamamlanan İstanbul'un ikinci havaalanı, trafiğe açıldı. Pendik Kurtköy'deki Sabiha Gökçen Uluslararası Havaalanı'na biri askeri, diğeri de Türk Hava Yolları'na ait olmak üzere 2 uçak iniş yaptı. 
     Sabiha Gökçen Uluslararası Havalimanı'na ilk olarak, Ankara Etimesgut Askeri Havaalanı'ndan havalanan ''Casa-CN235'' tipi uçak indi. 
     Askeri uçakla gelen Milli Savunma Bakanlığı Müsteşarı Korgeneral Işık Koşaner, Müsteşar Yardımcısı Tümgeneral Kenzi Süner ve Savunma Sanayii Müsteşarı Dursun Ali Ercan, Havaalanı İşletme ve Havacılık Endüstrileri A.Ş HEAŞ Genel Müdürü Selçuk Kileci tarafından karşılandı. 
     Savunma Sanayii Müsteşarı Dursun Ali Ercan, Dış Hatlar Terminali'nde davetlilere yaptığı konuşmada, Sabiha Gökçen Uluslararası Havaalanı Projesi'nin, büyük bir projenin küçük bir parçası olduğunu belirtti. 
     Ercan, ''Havaalanı Projesi, İleri Teknoloji Endüstri Parkı Projesi'nin İTEP başarıyla tamamlanan ilk kısmıdır. Buranın getirisi Silahlı Kuvvetler'in projelerine yansıyacaktır. Havaalanının konfor düzeyi yükseldikçe, daha iyiye gittikçe, Avrupa'nın gerisinde kalmak istemiyoruz, o zaman resmi bir devlet töreniyle de açılışımızı duyuracağız'' dedi. Ercan, İTEP'in Silahlı Kuvvetler'in en önemli projelerinden olduğunu vurguladı. Konuşmanın ardından, davetlilere 3 otobüsle havaalanı gezdirildi. 
     Daha sonra, Atatürk Havalimanı'ndan havalanan Kaptan Pilot İskender Çarkçı ve İkinci Kaptan Ziya Yılmaz idaresindeki Türk Hava Yolları'na ait 100 kişilik RJ Tipi ''Kütahya'' adlı yolcu uçağı, alana iniş yaptı. 
     Aralarında THY Genel Müdür Yardımcıları Birol Yüksel, Oktay Öztekin'in de bulunduğu THY yöneticilerinden 10 kişilik bir ekibi getiren uçak, ilk olarak pistten pas geçtikten sonra ikinci seferde inişini gerçekleştirdi. 
     Havaalanından THY'nin iç hat seferleri 22-23 Ocak tarihinde başlayacak. Şubat 1998 tarihinde temeli atılan Sabiha Gökçen Uluslararası Havaalanı'nın 550 milyon dolara mal olduğu bildirildi. 




</TEXT>
</DOC>
