<DOC>
<DOCNO> 47233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur24.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayyam Garipoğlu da affa uğradı... 
</HEADLINE>
<TEXT>

     Tasarruf Mevduatı Sigorta Fonu'na devredilen Sümerbank'ın eski sahibi Hayyam Garipoğlu ile işadamı Orhan Aslıtürk ve Muhammet Ciğer'in de aralarında bulunduğu 5 sanığın ''dolandırıcılık'' suçundan yargılandıkları dava, suçun mahiyetinin değişmesi üzerine 4616 sayılı kanun uyarınca ertelendi. 
     İstanbul 4. Ağır Ceza Mahkemesi'ndeki duruşmaya, başka suçtan tutuklu olan Muhammet Ciğer katıldı. Davanın bu suçtan dolayı tutuksuz diğer sanıkları Hayyam Garipoğlu, Orhan Aslıtürk, Murat Yüksel ve Şükrü Karahasanoğlu ise duruşmaya gelmedi. 
     Kimlik tespitinin ardından sorgusu yapılan Muhammet Ciğer, Sümerbank'tan kredilerin usulüne uygun alındığını, ipoteklerin de usulüne uygun olarak kaldırıldığını savundu. 
     Davaya ilişkin esas hakkındaki görüşü sorulan Cumhuriyet Savcısı İlker Yaşar, sanıklar hakkındaki davanın Şişli 4. Asliye Ceza Mahkemesi'nde ''emniyeti suiistimal'' suçundan açıldığını, ancak mahkemenin 4 Nisan 2001 tarihli duruşmada sanıkların ''dolandırıcılık'' suçundan yargılanması gerektiği kararına vararak, dava dosyasını ''görevsizlik kararı'' ile mahkemelerine gönderdiğini hatırlattı. 
     Davanın, İstanbul 3 No'lu DGM'de görülen dava ile birleştirilmesi için muvafakat istendiğini, ancak olumsuz yanıt alındığını anlatan Savcı İlker, sanıkların eyleminin ''emniyeti suiistimal'' suçunu oluşturduğunu kaydetti. 
     ''Emniyeti suiistimal'' suçunun da 4616 sayılı Şartla Salıverilme, Dava ve Cezaların Ertelenmesine Dair Kanun kapsamında kaldığını belirten Savcı İlker, bu nedenle davanın ertelenmesini istedi. 
     Davaya konu olan kredilerin açılması sırasında yeterli ipotek alınması nedeniyle Muhammet Ciğer ve Orhan Aslıtürk'ün ''dolandırıcılık'' suçunu oluşturacak eylemleri bulunmadığının anlaşıldığını belirten mahkeme heyeti, Sümerbank'ın eski yöneticileri Hayyam Garipoğlu, Murat Yüksel ve Şükrü Karahasanoğlu'nun da kendi kendilerini dolandırmalarının söz konusu olamayacağı görüşünü bildirdi. 
     İpoteklerin, kredinin vadesinden önce kaldırılmasının ''emniyeti suiistimal'' suçunu oluşturduğunu belirten mahkeme heyeti, davanın 4616 sayılı kanun uyarınca 5 yıl süreyle ertelenmesini kararlaştırdı. 
     Mahkeme heyeti, sanıkların aynı türden ya da daha ağır ceza gerektiren başka bir suç işlemeleri durumunda, davanın kaldığı yerden sürdürülmesini de karara bağladı. 
     Şişli Cumhuriyet Başsavcılığı'nca hazırlanan iddianamede, Sümerbank'ın eski sahibi Hayyam Garipoğlu ile bankanın eski yöneticileri Murat Yüksel ve Şükrü Karahasanoğlu'nun, 2 trilyon 650 milyar lira değerindeki 4 taşınmazın ipotek edilmesi karşılığında, Muhammet Ciğer ile Orhan Aslıtürk'ün 4 şirketine bankadan 28 milyon 25 bin marklık kredi verdiği belirtiliyordu. 
     İpoteklerin zamanından önce çözülerek ''emniyeti suiistimal'' suçunun işlendiği belirtilen iddianamede, sanıkların 2 ile 10'ar yıl arasında hapis cezasına çarptırılması talep ediliyordu. 
     






</TEXT>
</DOC>
