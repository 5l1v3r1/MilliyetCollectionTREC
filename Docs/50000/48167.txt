<DOC>
<DOCNO> 48167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun05.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban ''ABD biyolojik silah kullanıyor'' 
</HEADLINE>
<TEXT>

     Afganistan'daki Taliban yönetimi, ABD öncülüğündeki güçleri kimyasal ve biyolojik silahlar kullanmakla suçladı. 
     Taliban Enformasyon Bakanlığı sözcüsü Abdülhenan Himat, Reuters'e yaptığı açıklamada, ''Bugün temas kurduğum Herat ve Kandahar'daki doktorlar, saldırılarda Amerikalıların biyolojik ve kimyasal silah kullandıkları yönünde belirtiler tespit ettiklerini söylediler'' dedi. 
     Himat, kimyasal silahların etkilerinin yaralılar üzerinde açıkça görüldüğünü, bunlardan birinin de zehirlenme olduğunu belirtirken, suçlama henüz bağımsız kaynaklarca doğrulanmadı. 
     Sözcü ayrıca, Kandahar'ın kuzeyinde bulunan, Uruzgan eyaletinin başkenti Tarin Kot'ta gece boyunca düzenlenen saldırılarda 18 sivilin öldüğünü, 25 ila 35'inin yaralandığını kaydetti. 
     Bu arada Taliban, Amerikan komandolarıyla mücadele etmek için ülke geneline yerleştirmeye başladığı yeni güçlerin yüzde 60'ının konuşlandığını açıkladı. 
     Güçlerin hızla hareket ettiğini belirten Taliban'ın ''Eğitim Bakanı'' Molla Emir Han Muttaki, ''Yeni güçlerin yüzde 60'ı konuşlandırıldı'' dedi. 
     
</TEXT>
</DOC>
