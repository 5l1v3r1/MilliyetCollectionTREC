<DOC>
<DOCNO> 5663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur21.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Başkonsolosluğu'na ateş eden Fevzi Özçelik, tutuklandı 
</HEADLINE>
<TEXT>

     Fransa'nın İstanbul Başkonsolosluğu binasına ruhsatsız tabancasıyla 6 el ateş ettikten sonra yakalanan Fevzi Özçelik, tutuklanarak cezaevine gönderildi. 
     Beyoğlu İstiklal Caddesi üzerinde bulunan Fransa'nın İstanbul Başkonsolosluğu'na, 7.65 milimetre çaplı ruhsatsız tabancayla 6 el ateş ederek kurşunlardan 5'inin başkonsolosluk binasına isabet etmesine yol açtıktan sonra gözaltına alınan Fevzi Özçelik 22 , hakkında yapılan incelemelerin ardından herhangi bir terör örgütüyle bağlantısı çıkmayınca Beyoğlu İlçe Emniyet Müdürlüğü Asayiş Büro Amirliği'nden Beyoğlu Cumhuriyet Başsavcılığı'na sevk edildi. 
     Burada Nöbetçi Cumhuriyet Savcılığı'nda sorgulanan Özçelik, tutuklanması istemiyle Nöbetçi 2. Sulh Ceza Mahkemesi'ne gönderildi. Nöbetçi mahkemede yeniden sorgulanan Fevzi Özçelik, olay akşamı televizyonda Fransa Meclisi'nin sözde Ermeni soykırımı yasasını kabul etmesiyle ilgili bir program olduğunu belirterek, ''Alkol almıştım. Bunun etkisiyle sinirlenip Fransız Başkonsolosluğu'na gittim ve 6 el ateş ettim. Olay yerinde bulunan polisler tarafından da yakalandım'' dedi. 
     Olayda kullandığı ruhsatsız tabancayı 1996 yılında bir arkadaşından aldığını ifade eden Özçelik, silahlı saldırı konusunda kimsenin kendisini azmettirmediğini kaydetti. Polisteki ifadesinin bir kısmının doğru olmadığını söyleyen Özçelik, ''Yakalandığımda, üzerimde hemşerim Seyit Tiryaki'nin fotoğrafı vardı. Polisler sorunca korktuğum için Seyit'in bu eylemi yapmamı istediğini söyledim. Seyit Sivas'ta olduğu için, nasıl olsa yakalanmaz diye düşünmüştüm. Oysa Seyit Tiryaki'nin bu olayla hiçbir ilgisi yoktur'' diye konuştu. Özçelik, burada yapılan sorgusunun ardından ''6136 sayılı Ateşli Silahlar Kanunu'na muhalefet'' ve ''Bina kurşunlamak'' suçlarından tutuklandı. Soruşturma kapsamında gıyaben tutuklanması kararlaştırılan Seyit Tiryaki'nin gıyabi tutukluluk hali de, Özçelik'in verdiği son ifade uyarınca kaldırıldı. Özçelik, daha sonra Beyoğlu Adalet Sarayı'ndan Bayrampaşa Cezaevi'ne götürüldü. 




</TEXT>
</DOC>
