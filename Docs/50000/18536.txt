<DOC>
<DOCNO> 18536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/soneko06.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı için geçen hafta böyle geçti... 
</HEADLINE>
<TEXT>

     Devlet Bakanı Kemal Derviş'in Uluslararası Para Fonu'ndan IMF ek 10 milyar dolarlık kaynak geleceğine ilişkin açıklamaları piyasaları rahatlattı. 
     Altın ve dövizde düşüşler yaşanırken, İMKB'de işlem gören hisse senetlerinin fiyatlarında sert çıkışlar oldu. Altın ve dövizde yüzde 2.2-7.9 aralığında gerçekleşen düşüşlere karşın hisse senetlerinde ortalama yüzde 28.00'lik artış gerçekleşti. İstanbul Menkul Kıymetler Borsası'nda İMKB hafta boyunca 2,704.66 puan artan Endeks, haftayı 12,363.01 puandan kapadı. 
     Özetle yatırım araçları 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 5.03 oranında, Alman Markı'nın fiyatı da yüzde 4.39 oranında düştü. 24 ayar külçe altının gram satış fiyatı yüzde 2.23, Cumhuriyet altınının satış fiyatı da yüzde 2.17 oranında geriledi. Yatırım fonlarının seyrini izleyen A.A Fon Endeksi ortalama yüzde 2.70 oranında artış kaydetti. Mevduat faizlerinde önceki hafta sonuna göre küçük çapta düşüşler oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 1.06, haftalık reponun net getirisi de yüzde 1.26 olarak gerçekleşti. 
     Borsada geçen hafta 
     Pazartesi günü 23 Nisan'ın resmi tatil olması nedeniyle İMKB'de işlem yapılmadı. 
     Borsa uzmanları, Borsanın son günlerde olumlu beklentilere çok sert tepki verdiğine işaret ederek, ancak bunların tamamının gerçekleştiğini vurguluyorlar. Uzmanlar, 12,500 puan seviyesinden kar satışlarının artabileceğini ancak ardından daha kontrollü bir çıkışın gelme ihtimalinin yüksek olduğunu savunuyorlar. 
     Borsada geçen hafta işlem gören 302 hisse senedinden 290'ı değer kazandı. 12 hisse senedi değer yitirirken, değeri değişmeyen hisse olmadı. 
     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 5.03 oranında, Alman Markı ise yüzde 4.39 oranında değer yitirdi. ABD Doları'nın Türk Lirası satış fiyatı 62 bin lira düşerek 1 milyon 170 bin liraya, Alman Markı'nın satış fiyatı da 25 bin lira düşerek 545 bin liraya indi. 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 2.23, Cumhuriyet altınının satış fiyatı da yüzde 2.17 oranında düştü. Kapalıçarşı'da külçe altının gram satış fiyatı 225 bin liralık düşüşle 9 milyon 875 bin liraya, Cumhuriyet altınının satış fiyatı da 1 milyon 500 bin liralık düşüşle 67 milyon 500 bin liraya indi. 
     Geçen hafta, değerlendirmeye alınan bankaların faiz oranlarında küçük miktarlarda düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle mevduat faizinin haftalık net getirisi, bir yıllık mevduatta yüzde 0.83, 6 aylık mevduatta yüzde 0.85, 3 aylık mevduatta yüzde 1.02 ve bir aylık mevduatta da yüzde 1.06 oldu. 
     
     







</TEXT>
</DOC>
