<DOC>
<DOCNO> 5931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko05.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ikinci elde durdu 
</HEADLINE>
<TEXT>

     Otomotiv sektöründe yaşanan durgunluk, ikinci el piyasasını da vurdu. Kullanılmış araç piyasası, 2000'in kasım ayından bu yana en kötü dönemini yaşıyor. 
     İkinci el otomobil sektöründe faaliyet gösteren şirket yetkililerinden alınan bilgiye göre, geçen yıl Kasım ayına kadar bu piyasada canlı bir dönem geçirilirken, mali piyasalardaki krizle birlikte satışlar durma noktasına geldi. Çok uygun koşullarla araçlarını yenileyenlerin hızla artması da kullanılmış araç piyasasında yığılmaya yol açarken, fiyatların gerilemesi yönünde baskı oluşturdu. 
     İkinci el otomobil sektöründe faaliyet gösteren Doğuş Oto Değerlendirme'nin Satış Şefi Çetin Uskal, piyasayı değerlendirirken, krizle birlikte durgunluğun ikinci el araçların fiyatlarında düşüş eğilimi yarattığını kaydetti. 
     Yeni araçta markaların uyguladıkları cazip kampanyaların ve özellikle bayi bazındaki büyük indirimlerin bu piyasayı olumsuz etkilediğini vurgulayan Uskal, ''Yapılan indirimlerle bazı modellerde sıfır araç fiyatları, ikinci el yeni araç fiyatlarıyla aynı seviyeye geldi'' diye konuştu. 
     Ayrıca, ikinci ele yönelik kredi olanaklarının kalmaması ya da şartlarının ağırlaştırılmasının bu durgunlukta bir başka önemli unsuru oluşturduğunu kaydeden Uskal, ''Biz ise müşterilerimize Doğuş Finans'tan kullandırdığımız ikinci el kredisiyle yolumuza devam ediyoruz'' dedi. 
     İstanbul'da faaliyet gösteren büyük oto galerilerinden Üçler Otomotiv'in sahibi Erhan Üvez de ''15 yıldır bu işi yapıyorum. Körfez krizini gördük, 94 krizini gördük, tekledik ama zor durumdan çıkmayı başardık. Fakat hiç bu kadar kötüsünü görmedik'' dedi. Geçen yıl sonuna doğru başlayan krizin etkisiyle duran piyasadaki sıkıntının had safhaya ulaştığını vurgulayan Üvez, ''İşler çok kötü, bu işi yapan çok yer kapanacak, görüntü öyle'' diye konuştu. 
     Fiyatlardaki düşme eğiliminin elinde yüksek sayıda araç bulunduran galericileri zor durumda bıraktığını kaydeden Üvez, Anadolu'dan ikinci el araç talebinin de kesildiğini bildirdi. 
     Renault Mais yetkilileri de, ikinci el otomobillere 2001 yılı başında uygulanmaya başlanan yüksek alım-satım vergilerinin pazarın daha da durgunlaşmasına yol açtığını vurguladılar. 
     1996 yılında ikinci el oto konusunda pilot çalışmalara başlayan ve son dönemde bu uygulamayı genişleten Renault Mais'in yetkilileri, bu pazarın yeni otomobil pazarıyla oldukça bağlantılı bir yapıya sahip bulunduğunu kaydettiler. 
     2001 yılı öncesi vergi artışı beklentisinden dolayı kullanılmış araç müşterilerinin alım kararlarını öne çektiklerini anlatan yetkililer, ''Dolayısıyla ocak ve şubat aylarında gerçekleşmesi planlanan ikinci el otomobil alımlarının çoğu geçtiğimiz Aralık ayında gerçekleşmiştir'' dediler. Renault Mais yetkilileri, yeni otomobil pazarında olduğu gibi, Mart ayından itibaren ve özellikle Kurban Bayramı sonrası, ikinci el oto pazarında hareketlenme beklendiğini belirterek, bu süreç içinde markaların gerek ürüne yönelik hizmetlerle, gerekse kredi olanaklarıyla ikinci el satışlarını artırmaya çalıştığını kaydettiler. 




</TEXT>
</DOC>
