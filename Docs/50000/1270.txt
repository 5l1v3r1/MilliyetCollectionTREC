<DOC>
<DOCNO> 1270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/ekonomi/eko11.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye 2000'i sevdi 
</HEADLINE>
<TEXT>

     Geçtiğimiz yıl, üçüncü GSM operatörü olarak hizmet gösterecek İş - Tim ile İskenderun Enerji Üretim, Kordsa gibi kuruluşların büyük tutarlı yatırımları dolayısıyla dışarıdan getirdikleri sermayenin de katkısıyla, yabancı sermaye izinlerinde rekor yılı oldu. Hazine'den yapılan açıklamaya göre geçen yıl izne bağlanan yabancı sermaye tutarı önceki yıla göre yüzde 79.9 artarak 3 milyar 59.9 milyon dolara ulaştı. 
     Geçen yılki izinlerin 603 milyon dolarlık bölümü, Türkiye'nin üçüncü GSM operatörü olarak faaliyet gösterecek İş Bankası ile Telecom Italia'nın ortak şirketi İş - Tim'e verildi. İş - Tim, yabancı ortağının sermaye payı olarak ağustos ayında 268 milyon, ekim ayında da 335 milyon dolarlık izin aldı.2000, yabancı sermaye fiili girişlerinde de rekor yılı oldu. Ekim sonu itibarıyla yabancı sermaye fiili girişleri 1 milyar 307 milyon dolara ulaştı. Böylece fiili giriş tutarında daha on ayda tüm yılların rekoru kırıldı. Önceki yıllarda yıllık bazda en yüksek fiili giriş tutarına 953 milyon dolarla 1998 yılında ulaşılmış, 1999 yılındaki fiili girişler ise 813 milyon dolar düzeyinde gerçekleşmişti. 
     


 EKONOMİ 


















</TEXT>
</DOC>
