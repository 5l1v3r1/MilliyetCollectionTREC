<DOC>
<DOCNO> 45224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun07.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'dan kaçanlar, erkek çocuklarını yanına alıyor, kızları bırakıyor 
</HEADLINE>
<TEXT>

     ABD'nin olası saldırısı durumunda Afganistan'da bulunmak istemeyen Afganlar, komşu Pakistan'a yasadışı yollardan girmeye devam ediyor. 
     Pakistan yönetiminin, yardım kuruluşlarının çağrılarının aksine sınırlarını Afgan mültecilere açmama kararı, Afgan insanlarına Pakistan'a yasadışı yollardan girmeye zorluyor. 
     11 Eylül saldırılarının 
     ardından resmi rakamlara göre 20 bin, diğer kaynaklara göre 50 bin Afgan Pakistan'a girerken, yaklaşık 2 milyon insan da sınırların açılmasını bekliyor. 
     Pakistan'a yeni gelen Afganların, yeterli enformasyon kaynaklarından yoksun olmaları nedeniyle son dönemde olup bitenlerden habersiz oldukları gözleniyor. Bu kişiler, Usame Bin Ladin hakkında da bilgileri olmadığını söylüyorlar. 
     Afgan mültecilerin Pakistan'a geldiklerinde talep ettikleri ilk şey ise yiyecek oluyor. Afganistan'a ilk insani yardımlar gönderilmeye başlarken, ABD'nin saldırısı durumunda sınırlarını açabileceğini bildiren Pakistan'ı mülteci akını nedeniyle zor günler bekliyor. 
     Bu arada Pakistan'a kaçan Afgan mültecilerin, seçim yapmak zorunda kalınca beraberlerinde erkek çocuklarını aldıkları, kız çocuklarını ise geride bıraktıkları haberleri geliyor. 
     Taliban yönetiminin çocuk da olsa erkekleri asker olarak ailelerinden zorla aldığına dikkat çekiliyor ve ailelerin bu nedenle daha değerli gördükleri erkek çocuklarını yanlarına almayı tercih ettikleri belirtiliyor. 
     Bu tercihte, kız çocukların uzun ve zahmetli yolculuklara dayanamaması da önemli rol oynarken, Afgan toplumunda ''gurur kaynağı'' olarak görülen erkek çocuklar olası bir savaşta kaybedilmek istenmiyor. 
     






</TEXT>
</DOC>
