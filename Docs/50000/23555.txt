<DOC>
<DOCNO> 23555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sonspo13.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Atilla Kıyat "Denizli'nin hep yanında olduk" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, ''Türkiye'nin en büyük camiasının kim olduğu dün akşam görüldü'' dedi. 
     Asbaşkan Kıyat, son yılların en çekişmeli sezonunu yaşadıklarını belirterek, ''Ligde bu sezon şampiyonluk yarışı son maçın son dakikasına kadar sürdü. Herhalde bu sezon yaşanan lig yarışı yıllarca hatırlanacak. Dün akşam Fenerbahçe'nin şampiyonluğunu ilan ettiği dakikadan itibaren yapılanlar ve yaşananlar, Türkiye'nin en büyük camiasının kim olduğunu herkese gösterdi'' diye konuştu. Atilla Kıyat, çok büyük bir avantajla girdikleri ligin son haftası öncesi bile, ''Fenerbahçe'nin şampiyonluğu sürpriz olur'' dendiğini hatırlatarak, ''Ligin son haftasına en yakın rakibimiz Galatasaray'ın 3 puan önünde ve 3 gol averajla önde girmemize rağmen, şampiyon olmamızın sürpriz olacağını söylüyorlardı. Sürprizler hoş şeylerdir. Küçük sürprizler insanlara mutluluk verir'' diye konuştu. 
     
     Denizli'nin hep yanında olduk 
     Asbaşkan Atilla Kıyat, teknik direktör Mustafa Denizli'nin ayrılacağı söylentilerinin aslı olmadığını da söyledi. Kıyat, Mustafa Denizli ile 2 yıllık sözleşmeleri bulunduğunu hatırlatarak, ''Hocamız seneye de takımın başındadır. Dileğimiz Mustafa Denizli'nin Fenerbahçe'ye uzun yıllar hizmet etmesi. Biz bu sezon teknik direktörümüzün kötü gününde de, iyi gününde de hep yanında olduk ve olmaya da devam edeceğiz'' diye konuştu. 
     
     Şampiyonluk primini yönetim belirleyecek 
     Fenerbahçe Kulübü Asbaşkanı ve Kulüp Sözcüsü Atilla Kıyat, şampiyonluk primini yönetim kurulunun belirleyeceğini belirterek, ''Şu an şampiyonluk kutlamalarının keyfini yaşıyoruz. Şampiyonluk primi yapılacak ilk yönetim kurulu toplantısında belirlenir'' dedi. Öte yandan Kıyat, transfer çalışmalarının da teknik direktör Mustafa Denizli'nin yönetim kuruluna vereceği rapora göre şekilleneceğini söyledi. Kıyat, ''Geçen sezon hocamız kimi istediyse aldık. Bu sezon da aynı şekilde olacak'' dedi. 







</TEXT>
</DOC>
