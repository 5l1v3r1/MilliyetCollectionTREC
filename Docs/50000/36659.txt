<DOC>
<DOCNO> 36659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/guncel/agun.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç iddia 
</HEADLINE>
<TEXT>
Jandarma rastgele ateş açtı 
1 ölü, 5 yaralıyla biten asker uğurlama gecesini İçişleri ve Jandarma ayrı ayrı soruşturuyor. Akkise halkı ateş’ emri veren bölük komutanını suçluyor 
     Konya'nın Akkise beldesinde asker uğurlama eğlencesi düzenlenen kahvedeki gençlerle, jandarma arasındaki tartışmanın ardından bir kişinin ölümüyle sonuçlanan olayı soruşturmak için İçişleri Bakanlığı ve Jandarma Genel Komutanlığı ikişer müfettiş gönderdi. 
     Jandarmaya tepkinin devam ettiği Akkise'de Konya Emniyet Müdürlüğü’nden gönderilen 300 Özel Tim ve Çevik Kuvvet polisi önlem aldı. 
     
     Olayların gelişimi 
     Huzur operasyonu kapsamında Astsubay Üstçavuş Recep Karabacak, 20 askerle Akkise'ye gitti. Karabacak, gençlerin eğlence düzenlediği kahvede kimlik kontrolü yapmak isteyince gençlerden bir bölümü, "Bu da nereden çıktı " diyerek kimlik göstermek istemedi. Kimlik göstermeyip sevk belgesi göstermek isteyen asker adayı gençlere, jandarma erlerinden biri "Başlarım sizin gibi askere" deyince, gerginlik tırmandı. Kimliği olmayan iki genç götürülmek istenince gençler ve meydandaki kalabalık olaya müdahale etti. Arbedenin ardından askerler araçlarına binerken kalabalık erlerin üzerine sandalye fırlattı. 
     
     100 asker geldi 
     Üstçavuş Karabacak, ilçe merkezine giderek, Ahırlı Jandarma Bölük Komutanı Kıdemli Üstçavuş Ali Çalışkan’a durumu bildirdi. Çalışkan, 100 jandarmayla saat 23.00’te Akkise'ye geldi. İddiaya göre, sivil kıyafetli Üstçavuş Çalışkan, bir masanın üzerine çıkarak, "Nedir sizden bu çektiğim " dedi. Meydanda toplananlarla jandarmalar arasında itiş kakış başlayınca Üstçavuş Çalışkan, elindeki Kalaşnikof'la havaya üç el ateş etti, ardından jandarmaların havaya ateşi başladı. İddiaya göre Üstçavuş Çalışkan, jandarmalara rastgele ateş etmeleri emrini verdi. Kalabalık panikle kaçarken, kurşunlara hedef olan ve bir hafta sonra askere gideceği belirtilen Hasan Gültekin öldü. Beş kişi de yaralandı. Jandarmanın 25 dakika süren ateşi sırasında çevredeki binalara, yüzlerce mermi isabet etti. 
     
Cenaze töreninde büyük öfke vardı      Yapılan otopsinin ardından Hasan Gültekin'in cenazesi yakınlarınca Seydişehir Devlet Hastanesi morgundan alınırken, Akkise'de tüm camilerde sala verildi ve halk cenaze törenine katılmaya davet edildi. Gültekin'in çiftçilik yapan babasının evinin önünde toplanan yaklaşık 3 bin kişinin katıldığı törenden sonra cenaze belde mezarlığında toprağa verildi. Binlerce kişinin olayın faili jandarmalara öfkesini dile getirdiği cenaze töreninde olay çıkmaması için Konya'dan gönderilen yaklaşık 300 polis sıkı güvenlik önlemi aldı. 
     
İki kişinin durumu ağır      Selçuk Üniversitesi Tıp Fakültesi'nde tedavi gören yaralılardan Sami Tokmak ile Kemal Candan'ın sağlık durumlarının ağır olduğu belirtildi. Başhekim Vekili Doç. Dr. Onur Ural, "Tokmak'ın akciğerine kurşun saplanmış. Hastayı akciğerine tüp takarak yaşatmaya çalışıyoruz. Boynundan giren mermi sağ kulağından çıkan Kemal Candan, beynine kemik parçaları saplanarak komaya girmiş. İki hastamızın da şuuru kapalı" dedi. 
     



 GÜNCEL 













</TEXT>
</DOC>
