<DOC>
<DOCNO> 7732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sontur07.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "İncirlik'in kullanılması söz konusu olmaz" 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, ABD'nin Irak'a yönelik bombardımanına ilişkin, ''Aslında hadise, bize sorarak yaptı, sormadan yaptı hadisesi değil. Hadise, güç, silah kullanmanın hangi meseleyi çözeceğidir Bana göre, silah kullanma, Ortadoğu'da hiçbir meseleyi çözmedi'' dedi. 
     Demirel, Güniz Sokak'taki evinden Gölbaşı Göcek'te yapımı devam eden spor tesisine gitmek üzere ayrılırken gazetecilerin sorularını yanıtladı. Demirel, ABD'nin, ''Türkiye'den habersiz Irak'a operasyon düzenlemesine'' ilişkin değerlendirmesinin sorulması üzerine, operasyonun yalnız Türkiye'den değil, pek çok ülkeden habersiz düzenlendiğini söyledi. 
     ''Bu çeşit işler askeri işlerdir. Bu işleri yapan ülkelerin kendi düşünceleri istikametinde genellikle yürüyor. Sonra bizim ABD'yle Irak üzerinde bir ittifakımız yok. Biz bir müşterek cephe halinde falan değiliz'' diyen Demirel, şunları kaydetti 
     'Irak, Kuveyt'i işgal ettiğinde 29 tane ülke bir koalisyon yaptı.Ama o koalisyondan çok az şey geriye kalmıştır. Biz de Irak'la temas halindeyiz, biz de Irak'la yaptığımız işleri ABD'ye sorarak yapmıyoruz. Bence olayı çok derinine götürmemek lazım. Aslında hadise,bize sorarak yaptı, sormadan yaptı hadisesi değil. Hadise, güç, silah kullanmanın hangi meseleyi çözeceğidir Onun tartışılması lazım. Bana göre silah kullanma, Ortadoğu'da hiçbir meseleyi çözmedi. Diplomasiye yüklenmek lazım. Irak hadisesi olalı 10 sene oldu. Irak 10 sene İran'la savaştı, 10 senedir de aşağı yukarı Kuveyt'ten dolayı dünyadan kopuk. Irak önemli bir memlekettir. Halkı çok büyük zarar görmüştür. 
     Bizim komşumuzdur ve tabi ki biz bir taraftan insanlık aleminin bir saygın üyesiyiz onun gereklerini yapmak durumundayız. Bir taraftan da komşuluk hukukumuz var. Yani Türkiye'nin durumu daha ince iş, daha düşünülmesi, taşınılması gerekir. Bence işin hissi tarafına ağırlık vermekte gerek yok. Akli tarafına bakmak lazım. Ne zaman çözülecek bu Irak meselesi Yani bakın Ortadoğu'da İran uluslararası toplumla itilaf halinde, hiç münasebetleri yok, Irak uluslararası toplumdan kopuk, Filistin, İsrail münasebetlerinde hala bugün kan dökülüyor, sıkıntılar devam ediyor.'' 
     Ortadoğu'da halen pek çok sorunun devam ettiğini belirten Demirel,''Türkiye, üç tepesi volkan olan bir üçgenin ortasında oturuyor. Eğer, Türkiye'nin etrafı ateş çemberi olmaktan çıksa Türkiye'nin işleri çok daha iyi olur. Biz bunlara çok gayret sarf ettik. Türkiye etmeye de devam ediyor'' diye konuştu. 
     Operasyonun devamı halinde İncirlik Üssü'nün kullanılması gündeme gelirse Türkiye'nin tavrının ne yönde olacağı şeklindeki bir soruya karşılık da Demirel, Türkiye'nin çeşitli taahhütleri bulunduğunu, Türkiye'nin bu taahhütlere sığmayan hiçbir şeyi kabullenmeyeceğini söyledi. 
     İncirlik Üssü'nün kullanılmasının, Türkiye'nin taahhütleri içinde değilse kimsenin öyle bir zorlamaya gitmeyeceğini dile getiren Demirel, şöyle konuştu 
     'İncirlik meselesi bizim kamuoyumuzda çok hassas bir konudur. Türkiye, İncirlik'i, kendisini zarara sokacak bir istikamette hiç kullandırtmadı bu zamana kadar. Türkiye'yi rahatsız edecek şekilde İncirlik Üssü'nün kullanılması söz konusu olmaz. Onun içindir ki, bu meselede Türkiye'nin çok fazla bir taahhüdü olduğunu sanmıyorum. Aslında İncirlik'in kullanılmasına bugünkü şartlar içinde gerek de yok. Yani onlar Irak üzerinde yapacakları operasyonları gemilerden, başka alanlardan çok rahatlıkla yapabiliyorlar. Ki, yaptıkları operasyon daha Irak topraklarına girmeden yapılmış operasyon. Teknoloji çok gelişmiştir. Yani İncirlik'e gelip, oradan oraya gitmeye hiç gerek olmayabilir.'' 




</TEXT>
</DOC>
