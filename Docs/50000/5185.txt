<DOC>
<DOCNO> 5185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/soneko18.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FIAT'tan ekonomik istikrar isteği 
</HEADLINE>
<TEXT>

     FIAT Auto Başkan Yardımcısı Juan Jose' Dıaz-Ruız, TOFAŞ'ta Doblo'nun dışında dünya otomobillerinin üretilebilmesi için tek başına güçlü sanayinin yeterli olmadığını belirterek, ''Buradan hükümete sesleniyorum İhracatın artması ve yabancı yatırımcının gelmesi için istikrar şart'' dedi. 
     FİAT Auto'nun Satış ve Pazarlamadan Sorumlu Başkan Yardımcısı Dıaz-Ruız, Türk Otomobil Fabrikaları A.Ş.'de TOFAŞ düzenlediği basın toplantısında, Türkiye'nin otomotiv sektörü açısından büyüme ve gelişmede büyük bir kapasiteye sahip olduğunu bildirdi. Dıaz-Ruız, FIAT'ın Türkiye'deki ortağı TOFAŞ'ın her geçen yıl kalitesini artırdığına ve ''dünya otomobili'' olarak adlandırılan araçları üretebilecek kapasiteye ulaştığına işaret ederek, hafif ticari araç sınıfındaki ''Doblo''nun sadece Türkiye'de üretilmesinin de bunun bir göstergesi olduğunu söyledi. 
     FIAT'ın ''global üretim tesisleri''nden biri haline gelen TOFAŞ'ta, üretilen ve geçen Aralık ayında lasmanı gerçekleştirilen ''Doblo''nun, yılda 97 bin adet üretileceğini, bunun 85 bininin ihraç edileceğini, 12 bin aracın da iç piyasaya sunulacağını anlatan Dıaz-Ruız, şöyle konuştu 
     'TOFAŞ'tan 2 ayda 16 bin adet Doblo ihraç edildi. Aralık ayında lasmanı yapılan bir aracın bu rakamı yakalaması, son derece önemli. Yılda 85 bin adet Doblo'nun ihraç edilecek olması, Türkiye'yi önemli ihracat merkezlerinden biri yapacak. Böylesine önemli bir aracı Türkiye'de üretmemiz de TOFAŞ'a olan güvenimizi gösteriyor. Yüzde 60 yerlilik oranıyla tamamen Türk yapımı olduğunu gösteren Doblo için, İtalya'daki bayilerimiz aracılğı ile düzenlediğimiz Açık Kapı kampanyasını 230 bin kişi ziyaret etti. Bunlardan 30 bini ise aracı test etmek için başvurdu. Doblo'ya gelen olağanüstü talep hepimizi gururlandırıyor.'' 
     FIAT'ın, son derece başarılı geçen bir yılı geride bıraktığını belirten Dıaz-Ruız, dünyaya 2.4 milyon araç sattıklarını, böylece yüzde 3.2'lik bir büyüme gerçekleştirdiklerini vurguladı. 
     Dıaz-Ruız, geçen yıl Avrupa otomotiv pazarında yüzde 6 oranında bir gerileme yaşanmasına rağmen, FIAT'ın büyüme oranını yüzde 9.5'ten yüzde 10'a çıkarmayı başardığını ifade ederek, bu yıl Avrupa'daki pazar paylarını yüzde 11'e yükseltmeyi hedeflediklerini söyledi. FIAT'ın bu yıl sattığı araç sayısını 2.4'ten 2.6 milyona çıkararak, yüzde 8'lik büyüme hedeflediğini anlatan Dıaz-Ruız, FIAT'ın pazar payındaki büyümesinde, piyasaya sunacakları yeni nesil araçların etkili olacağının altını çizdi. ''FIAT'', ''Alfa Romeo'' ve ''Lancia'' modellerinden oluşan yeni nesil araçların, Şubat ayının sonu ile Mart ayında Cenevre ve Frankfurt'ta yapılacak otomotiv fuarlarında görücüye çıkacağını açıklayan Dıaz-Ruız, bu otomobillerin piyasada ''yeni bir çığır'' açacağını savundu. 
     FIAT'ın Başkan Yardımcılığı görevine 4 ay önce gelen Dıaz-Ruız,basın mensuplarının, ''Türkiye'deki ekonomik durgunlukla'' ilgili sorularını da şöyle yanıtladı 
     ''Dışarıdan bakınca Türkiye'deki gelişmeler son derece olumlu. Her ülkede olduğu gibi Türkiye'de de yaşanan problemler geçecek. Türkiye'ye olan güvenimizi sürdürmek istiyoruz. Ortağımız TOFAŞ, dünya otomobillerini üretebilecek altyapıya sahip global bir tesis olduğunu ispatladı. Ancak, bunun için sadece teknolojik altyapı yeterli olmuyor. Herşeyden önce o ülkenin istikrarlı olması gerekiyor. Buradan hükümete sesleniyorum İhracatı artırmak ve yabancı yatırımcının gelmesi için istikrar şart.'' 




</TEXT>
</DOC>
