<DOC>
<DOCNO> 20073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/guncel/agun.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu "ok" bize lazım 
</HEADLINE>
<TEXT>

İsrail’in uzun menzilli düşman füzeleri havada yok etmek amacıyla geliştirdiği hava savunma sistemini Türk Genelkurmayı da istiyor 
     UTKU ÇAKIRÖZER Tel Aviv 

     Türkiye’nin İran, Irak, ve Rusya’nın füze tehdidine karşı "ARROW" savunma sistemi temini için İsrail’le görüşmelere başladığı öğrenildi. 
     İsrail Savunma Bakanlığı, uzun menzilli füzeleri havada tespit edip hedefe ulaşmadan yok eden Arrow sistemini, aralarında Milliyet’in de yer aldığı dünya basınının önde gelen yayın organlarına tanıttı. 
     
Bilgisayarda tatbikat      Düşman füzesini algılayacak gelişmiş bir radar, komuta kontrol merkezi ve gelen füzeyi havada yok edecek füzeden oluşan Arrow’u konuşlandırdıkları Tel Aviv’deki Palmachim Hava Üssü’ne, ilk kez yabancı bir sivil heyet sokan İsrail yetkilileri, bilgisayar ortamında "Irak’tan atılan bir füzenin tespit edilip etkisiz hale getirilişinin" tatbikatını yaptı. 
     
Türkiye inceledi      Arrow sistemini füze tehdidi altındaki diğer ülkelere pazarlamaya hazırlanan İsrail, Türkiye’yle görüşmelere de başladı. İsrail Savunma Bakanlığı Müsteşarı Amos Yaron, "Bizim için tehdit olan ülkeler Türkiye’nin de komşusu. Görüşmeler başladı. Önce buradan Ankara’ya bir heyet gitti, bilgi verdi, sonra da Türkiye’den bir heyet gelip sistemi inceledi" dedi. 
     
ABD de söz sahibi      Türkiye’den resmi bir satın alma talebi ulaşmadığını vurgulayan Yaron, "Talep olması halinde, son kararda projenin maliyetinin yarısını üstlenen ABD de söz sahibi olacak. Bu yıl Türkiye, ABD ve İsrail masaya oturup bu konuya netlik kazandıracak" diye konuştu. 
     
Sistem dünyada tek      İran, Irak, Suriye ve Rusya’dan gelebilecek uzun menzilli füze tehdidini etkisiz kılacak savunma sistemi ihtiyacı duyan Türkiye, uzun vadede NATO bünyesinde oluşturulacak bir mekanizma içinde yer almak istiyor. Ancak şu anda dünyada çalışır durumdaki tek sistem Arrow olduğu için, Genelkurmay, kısa vadede zaafiyet doğmaması için İsrail’le temaslara sıcak yaklaşıyor. 
     
Arrow nedir      Irak’ın Körfez Savaşı’nda Tel Aviv’e füze göndermesi sonrası 10 yıl süren dizayn, geliştirme ve test çalışmaları sonrasında ortaya çıkan Arrow ok sistemi şöyle çalışıyor İran’dan atılan uzun menzilli füzeyi tespit eden "Yeşil çam" isimli gelişmiş bir radar, "limon ağacı" isimli komuta merkezini uyarıyor. Gelen füzenin vurulacağı en uygun noktayı belirleyen komuta kontrol merkezi, "Fındık ağacı" isimli atış kontrol sistemini devreye sokuyor ve "Arrow ok " füzeleri, belirlenen noktada düşman füzesini imha ediyor. 
     



 GÜNCEL 























</TEXT>
</DOC>
