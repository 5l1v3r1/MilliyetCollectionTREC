<DOC>
<DOCNO> 25332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/yazar/bila.html </URL>
<DATE> 2001/06/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İstifa beklentisi 
</HEADLINE>
<TEXT>

     Kabinenin ANAP kanadında yapılan revizyonun odak noktası İçişleri Bakanı Sadettin Tantan'ın devlet bakanlığına kaydırılmasıydı. 
     Yılmaz'ın, "Tantan'ı görevden alması" anlamına gelen bu operasyona Tantan'ın nasıl bir tepki vereceği merak edildi. Revizyondan sonra Tantan'dan ses çıkmaması ve Başbakan Yardımcısı Hüsamettin Özkan'ın gece yarısına kadar Tantan'la birlikte olması bu merakı artırdı. Önce Tantan'ın Polis Akademisi'nden ziyaret eden ve arkasından birlikte evine giden Özkan'ın Tantan'ı kabinede kalmaya ikna etmeye çalıştığı kulislere yayıldı. 
     Özkan'ın Tantan'ın evinden ayrıldığı saatlerde ise, Ankara kulislerine yansıyan hava, "ikna operasyonu"nun olumlu sonuç vermediği yönündeydi. 
     "Tantan kabinede kalır mı " sorusuna verilen yanıt ise, olumsuzdu. Tantan'ın İçişleri Bakanlığı'ndan devlet bakanlığına kaydırılmasına alındığını ve kabinede kalmaya niyetli olmadığı haberleri geldi. Gece noktalanırken Tantan'ın istifa eğiliminde olduğu ve bugün bu kararını açıklayabileceği yönündeki duyumlar yoğunlaşmıştı. Tantan'ın kararını Hüsamettin Özkan'a ve onun üzerinden Yılmaz ve Ecevit'e de yansıtmış olduğu söylenebilir. Tantan'ın istifası bugün açıklanabilir. 
     
Kulislerde konuşuluyordu      Revizyonun başlangıç saatlerine dönersek... 
     Başbakan Bülent Ecevit, dün saat 17.30'da Çankaya Köşkü'ne çıktığında, kabinenin ANAP kanadında mini bir revizyon yapılacağı biliniyordu. Merak edilen konu İçişleri Bakanı Sadettin Tantan'ın konumuydu. Tantan'ın da revizyon sırasında görev yerinin değişeceği haberleri birkaç gündür kulislerde dolaşıyordu. 
     Başbakan Ecevit, henüz Köşk'ten çıkmadan, Tantan'ın İçişleri Bakanlığı'ndan Devlet Bakanlığı'na kaydırıldığı haberleri de geldi. 
     Ancak Başbakan Ecevit'in Köşk'e girişiyle çıkışının bir olması bazı kuşkulara yol açtı. Çankaya Köşkü'ne saat l7.30'da giren Başbakan, l7.40'da çıktı. 10 dakika gibi kısa bir sürede Cumhurbaşkanı Sezer'in yanından ayrılması ve hiç bir açıklama yapmadan Başbakanlığa gitmesi, "acaba" sorularına neden oldu. 
     Ecevit'in, Başbakanlığa geldikten sonra Başbakan Yardımcısı ve ANAP lideri Mesut Yılmaz'la yeniden görüşmesi merakı artırdı. Ecevit - Yılmaz temasından sonra uzun süre kabine revizyonu konusunda resmi açıklama yapılmaması bu kez, "Acaba Sezer, değişikliği onaylamadı mı " sorusunu gündeme getirdi. Ecevit'in Çankaya'dan dönmesinden sonra 2,5 saat Başbakanlığın sessizliğe gömülmesi bu sorunun giderek daha yüksek sesle sorulmasına neden oldu. 
     Resmi açıklama saat 20.30 sıralarında yapıldı. 
     Bu gecikmenin nedeni neydi 
     Gazetecilerin yanıt aradıkları soru buydu. 
     
Bürokratların hatası      Ancak yanıtın kuşku duyulduğu gibi siyasi bir yönü yoktu. Gecikme bir "teknik hata"dan kaynaklanmıştı. Başbakanlık bürokratları kabine değişikliğine ilişkin olarak Cumhurbaşkanlığı'na yazdıkları yazıda bir hata yapmışlardı. Başbakanlığın Cumhurbaşkanı'na yazdığı yazıda kabine revizyonu için yasal dayanak olarak gösterilen Anayasa maddesi yanlış yazılmıştı. Başbakan Ecevit bu hatalı yazıyla Cumhurbaşkanı Sezer'e gitmişti. Sezer, Anayasa hatasını görünce Başbakan Ecevit'ten yazının düzeltilmesini istemiş ve değişiklik için doğru Anayasa maddesini belirterek, yazının bu yönde düzeltilmesini istemişti. 
     Başbakan Ecevit, Başbakanlığa döndükten sonra, kabine revizyonuna ilişkin yazıyı Cumhurbaşkanı Sezer'in uyarısı doğrultusunda yeniden yazdırdı. Doğru yazı bir özel kuryeyle yeniden Cumhurbaşkan'ı Sezer'e gönderildi. Sezer, ilgili Anayasa maddesi doğru yazıldıktan sonra kabine revziyonunu onayladı. 
     Ankara'da meraklı ve gergin saatlere neden olan gecikme bundan kaynaklanmıştı. Yoksa Sezer'in kabine revizyonuna, Tantan'ın görev değişikliğine bir itirazı olmamıştı. 
     Yılmaz, Tantan'ın görev değişikliğine ne zaman karar verdi 
     
İran'daki sözler, süreci hızlandırdı      ANAP lideri'nin bu karara aniden değil bir süreç sonunda vardığını söyleyebiliriz. Ancak, bu süreci hızlandıran gelişmenin Tantan'ın, İran'da serfettiği ve Yılmaz'a mesaj olarak nitelendirilen "beni o koltuğa halk seçti" anlamına gelecek sözleri olduğu belirtilebilir. Yılmaz'ın, Tantan bu ve benzeri çıkışlarını parti ve hükümet hiyararşisi açısından yanlış bulduğu, ayrıca kendisine ve partisine yöneltilen eleştiriler ve ithamlar karşısında Tantan'ın sessiz kalmasına da içerlediği kaydedilebilir. 
     Yılmaz, bu birikimler sonucunda Devlet Bakanı Yüksel Yalova'nın istifasını uygulamaya koyduğu gün Başbakan Ecevit'le yaptığı görüşmede, mini bir revizyon düşündüğünü ve Tantan'ın da görev yerini değiştireceğini Başbakan'a ilettti. Ecevit de ANAP kanadında yapılacak değişikliklerin Yılmaz'ın ve ANAP'ın takdiri olduğu yanıtını verdi. 
     Yılmaz, mini kabine revizyonu yaparken İçişleri Bakanlığı'na 57. Hükümet'in kuruluş günlerinde yine bu bakanlık için düşündüğü Rüştü Kazım Yücelen'i getirerek başa döndü. 
     Yılmaz, kabine değişikliği kararını uygulamaya koyarken Tantan'la görüşmedi. Kararını uygulamaya koydu ve Tantan'ın ne tepki vereceği üzerinde durmadı. 
     Operasyonun yankıları önümüzdeki günlerin gündemini oluşturmaya aday görünüyor. 
     
     







Zayıf partiler 


Tütün yasası 


İstifa beklentisi 


Atatürkçülük ve taassup 


Türkiye nereye sürüklenmek 
isteniyor 


Ecevit ve rektörler 


Bir ihtimal... 


Bir Türk Ufo’ya bedeldir... 


Kaynak yaratmak 


Hırsız vaaaaaarrrrrr 


Tütünde tüketici tercihi yaratmak 


Proje uygulanır 


Arkadan gelen islim 


Trabzon’da hayat zor 


</TEXT>
</DOC>
