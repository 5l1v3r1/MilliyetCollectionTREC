<DOC>
<DOCNO> 43317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/guncel/gun05.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den teröre karşı çok sıkı önlemler... 
</HEADLINE>
<TEXT>
Schengen vizesi askıya alınacak 
AB Komisyonu, teröristlere karşı tüm Avrupa’da ortak bir arama ve tutuklama emri uygulanmasını kararlaştırdı... 
     GÜVEN ÖZALP Brüksel 

     Avrupa Birliği AB "tarihi sayılabilecek bir hızla" terörizme karşı Schengen Sistemi’ni askıya almaya kadar varan sıkı tedbirleri yürürlüğe sokma kararı aldı. Brüksel’de olağanüstü bir toplantı gerçekleştiren AB Adalet ve İçişleri bakanları, önceki gün AB Komisyonu’nca önerilen terörizme ilişkin bir tanım ve yaklaşım belirlenmesiyle, özellikle teröristleri hedef alan Avrupa çapında bir arama ve tutuklama emri uygulanması yönündeki kararları onayladı. Bu onayın yanı sıra bir dizi önlem üzerinde de anlaşmaya varıldı. 
     
     Adaylar da katılmalı 
     AB Dönem Başkanı Belçika’nın İçişleri Bakanı Antoine Duquesne, terörle mücadelenin sadece AB içinde tutulmayacağını ve ABD ile dayanışmanın da yetmeyeceğini, aday ülkelerin de bu "mücadeleye" katılması gerektiğini bildirdi. "Terörle mücadele için siyasi irade gerekir" diyen Duquesne, birliğin önceliklerini Avrupa halklarına güvenlik duygusu aşılamak, olası saldırılardan önceden haberdar olup önlemek ve nihai aşamada da terörle kararlı mücadele olarak sıraladı. 
     
     Schengen’e askı 
     AB bakanları, özellikle sınırlara ilişkin sıkı önlemler uygulanmasını da kararlaştırdılar. Bu çerçevede ABD’dekine benzer olaylar sonrasında Birlik sınırları hemen kapatılarak, kontrolsüz dolaşıma olanak sağlayan Schengen Sistemi askıya alınacak. Üçüncü ülke vatandaşlarına verilen vizeler, oturma izinleri konusunda daha sıkı bir tutum izlenecek. Kimlik kontrolleri sıkılaştırılacak. 
     
     Anti terör birimleri 
     AB’nin terörle mücadelesinde Europol’e önemli bir rol düşecek. Bu kurum bünyesinde anti terör birimi oluşturulacak. Ayrıca hedefler arasında bir terör envanteri oluşturmak da yer alıyor. 
     Polis birimleriyle istihbarat birimleri arasında bilgi alışverişinin sıkılaştırılması ve silah, patlayıcı gibi terör eylemlerinde kullanılan unsurların belirlenmesini sağlayan sistemler daha da geliştirilecek. 
     
     Terör raporu 
     AB, ABD’deki uygulamanın bir benzerini yürürlüğe sokarak her yıl Birlik sınırları içindeki terör faaliyetlerine ve gruplara ilişkin rapor hazırlayacak. Terörle mücadeleye ilişkin ulusal düzenlemeler de masaya yatırılacak. ABD’yle sıkı işbirliğine gidilerek terörist organizasyonların belirlenmesi de Birliğin öncelikleri arasında yer alıyor. 
     
     Listeye ret 
     AB bakanları, ABD’de uygulanan ve yasaklanması gereken örgütleri içeren "terör listesinin" bir benzerinin Birlik için oluşturulmasına yönelik İngiliz önerisine ise sıcak bakmadılar. Komisyonca yapılan önerilere nihai onay aralık ayının ilk haftasında yapılacak toplantıda verilecek. 
     
İşte AB’ye göre terör      AB Komisyonu, terör eylemlerini kaçırmadan öldürmeye kadar geniş bir yelpazeye oturtmuş ve kapsamını şöyle belirtmiş "Bireyler ya da gruplarca bir ya da birden fazla ülkeye, halkına karşı tehdit oluşturmak ya da siyasi, ekonomik, sosyal yapılarına zarar vermek amacıyla girişilen eylemler." 
     
Almanya terörden korktu      MEHMET AKTAN Berlin 

     ABD’deki terörist saldırı, bugüne kadar teröristlere kucak açan Avrupa’nın gözünü açtı. Yıllardır Türkiye’ye nefret kusan örgütlere ev sahipliği yapan Almanya da terörle mücadele için hazırladığı taslağı Meclis’e sevk etmeye karar verdi. Taslaktaki terörizme karşı önlemler şöyle 

</TEXT>
</DOC>
