<DOC>
<DOCNO> 23545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sonspo03.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolculara İstanbul'da gözyaşartan sevgi seli 
</HEADLINE>
<TEXT>

     Fenerbahçe'nin, 5 yıl aradan sonra Birinci Futbol Ligi'nde şampiyon olmasının ardından, İstanbul'da yaşam adeta durdu. 
     Samsun dönüşünde Atatürk Havalimanı'nda binlerce sarı-lacivertli taraftar tarafından karşılanan Fenerbahçeli futbolcular, Samandıra Tesisleri'ne ancak 3.5 saatte gelebildi. 
     Fenerbahçeli futbolcular, teknik heyet ve yöneticileri taşıyan otobüs, yüzlerce araçlık konvoy eşliğinde önce Kadıköy, ardından da Bağdat Caddesi'ne geçti. Sarı-lacivertli futbolcular, Bağdat Caddesi'nde şampiyonluk kutlamaları yapan coşkulu taraftarları selamladıktan sonra Samandıra'ya doğru hareket etti. Samandıra Tesisleri önünde toplanan binlerce taraftar da meşaleler eşliğinde takımlarını coşkulu bir biçimde karşıladı. 
     Sarı-lacivertli futbolcular, bu sırada otobüs içinde halay çekip taraftarlarla karşılıklı tezahürat yaparken, teknik direktör Mustafa Denizli ve yanında oturan kulüp başkanı Aziz Yıldırım da sürekli taraftarlara el sallayarak birlikte coşkuyu yaşadılar. 
     Bu arada bugün Fenerbahçe Şükrü Saraçoğlu Stadı'nda şampiyonluk kutlaması düzenleneceği ve futbolcuların stadda şampiyonluk turu atacakları bildirildi. 
     







</TEXT>
</DOC>
