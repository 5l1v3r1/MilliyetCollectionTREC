<DOC>
<DOCNO> 42393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/siyaset/siy03.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel ABD dünyayı bölmesin 
</HEADLINE>
<TEXT>

     ANKARA Milliyet 

     Dokuzuncu Cumhurbaşkanı Süleyman Demirel, ABD’deki saldırının altından bir Ortadoğu devletinin çıkması halinde, Türkiye için sıkıntılı bir sürece girileceğini belirtirken, ABD yönetimini dünyayı, "Müslümanlar ve Hıristiyanlar" olarak ikiye bölmemesi konusunda uyardı. 
     CNN Türk’te yayınlanan, "Soru - Cevap" programına katılan Demirel, "Terörün dini, Allah’ı, peygamberi ve kitabı yoktur" dedi. Demirel, Türkiye’nin bu olaydan nasıl etkileneceğine ilişkin soruyu, "Bu, terör hareketinin arkasında kim olduğuna bağlı. Eğer arkada bir Ortadoğu devleti varsa, Türkiye sıkıntılı ve nazik bir sürece girer. Umalım ki, bir Ortadoğu devleti çıkmasın" diye yanıtladı. 
     Demirel, Türkiye’nin PKK kaynaklı terörle mücadele konusunda "dilinin tüyünün bittiğini" belirterek "Bu hadise herkesin aklını başına getirsin. Çifte standardı herkes bıraksın" diye konuştu. 
     
ABD yönetimine uyarı      Demirel, ABD yönetimini şu sözlerle uyardı 
     "Bu hareketi yapan İslam dünyası değil. Dünyayı ortasından ikiye bölmeye kalkmak akıl alacak iş değildir. Bütün İslam dünyasını karşıya alıp, masum insanlara karşı düşmanlık ilan etmenin sorumluluğunu kim üstlenecek ABD, Nasıl olsa ben güçlüyüm’ diye uluslararası kamuoyunu kaale almadan istediğini yaparsa, haklıyken haksız duruma düşer. Dünya savaşı ile karşı karşıya değiliz, ancak bu olay yerel çatışmalar haline gelirse, ABD boğazına kadar batar ve dünyayı sallar." 
     Demirel, ABD’nin terörist Abdullah Öcalan’ın yakalanma sürecinde ve Türkiye’nin terör mücadelesinde hep Ankara’nın arkasında olduğunu ve bunun unutulmaması gerektiğini vurguladı. 
     



 SİYASET 











</TEXT>
</DOC>
