<DOC>
<DOCNO> 26951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/siyaset/siy04.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftlik talanına dur 
</HEADLINE>
<TEXT>

Atatürk Orman Çiftliği arazilerinin çok ucuza kiralandığını kabul eden Bakan Gökalp talanı durduracaklarını söyledi 
     ANKARA Milliyet 

     Tarım ve Köyişleri Bakanı Hüsnü Yusuf Gökalp, Atatürk Orman Çiftliği’ni AOÇ talan edilmekten kurtaracaklarını söyledi. 
     Gıda Platformu toplantısı öncesi gazetecilerin sorularını yanıtlayan Gökalp, AOÇ arazisinin çok ucuza özel işletmelere kiraya verildiğinin hatırlatılması üzerine şöyle konuştu "Evet, AOÇ’nin arazileri maalesef çok ucuz miktarlara kiralanmıştır. 1999’da göreve geldiğimizden bu yana AOÇ dosyasını da ele aldık. Öncelikle sınır tespiti yapıyoruz. Öğle ki bazı kooperatiflerin bahçeleri bile AOÇ’nin arazisine girmiş durumda. İnşaatlar çiftlik arazisine plansız yapılıyor ve çok ucuza kiraya veriliyor. Bunlar zamanında yapılmış. Bugün o kiraları 500 kat hatta bin kat artırsanız bile bugünkü rayice ulaşmak mümkün görülmüyor. 
     Burası bir hukuk ülkesi, devletimiz de bir hukuk devleti. Biz de bu nedenle bu konuda çeşitli davalar açtık, mahkeme sonuçlarını beklemekteyiz. Ve sivil toplum örgütleriyle kamuoyunu çiftliğin genel durumu hakkında bilgilendirmeye devam edeceğiz." AOÇ’nin, Atatürk’ün Türk milletine bir hediyesi olduğunu da dile getiren Gökalp şunları söyledi 
     "Çiftlik üzerinde bulunan çeşitli kamu kurum ve kuruluşlarıyla özel sektör işletmelerinin ruhsatlarını yeniden gözden geçiriyoruz. Çiftlik arazisi 30, 35 hatta 40 yıldır maalesef yanlış kullanıma açılmış ve kullanılmış. Bazıları da bu kullanıma seyirci kalmış. Ama seyir dönemi artık sona erdi." 



 SİYASET 
















</TEXT>
</DOC>
