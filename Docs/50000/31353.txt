<DOC>
<DOCNO> 31353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sonspo09.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Zidane'den sonra bir transfer bombası da Manchester United'dan... 
</HEADLINE>
<TEXT>

     Avrupa'da peşpeşe patlayan transfer bombalarına bir yenisi daha ekleniyor. 
     Real Madrid'e gelen Fransız Zinedine Zidane'dan sonra, İtalya'dan ayrılan yıldızlara, bir yenisi daha ekleniyor. İtalya Ligi'nin iddialı takımlarından Lazio'nun yıldız oyuncusu Arjantinli Juan Veron, İngiltere Süper Ligi Şampiyonu Manchester United ile anlaştı. 
     ABD'deki tatilini tamamlayarak İngiltere'ye gelen Arjantinli futbolcu, yarın doktor kontrolünden geçtikten sonra perşembe günü İngiliz kulubü ile sözleşme imzalayacak. Manchester United Kulübü, 26 yaşındaki orta saha oyuncunun transferi için İngiltere tarihinin en yüksek ücreti olan 33.2 milyon doları gözden çıkardı. İngiliz ekibinin teknik direktör Alex Ferguson, The Mirror Gazetesi'ne verdiği demeçte, ''Veron'un mükemmel bir futbolcu olduğundan hiç şüphem yok. Bunu bize ispatlayacak. Takıma faydası büyük olacak'' diye konuştu. 






</TEXT>
</DOC>
