<DOC>
<DOCNO> 44735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur01.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı ''Krizi aşacağız''... Kıvrıkoğlu başka neler söyledi 
</HEADLINE>
<TEXT>

     Genelkurmay Başkanı Orgeneral Hüseyin Kıvrıkoğlu, Türkiye'nin içinde bulunduğu ekonomik krizi aşacağına inandığını söyledi. 
     TBMM'nin 21. Dönem 4. Yasama Yılı resepsiyonuna katılan Kıvrıkoğlu, gazetecilerin çeşitli konulardaki sorularını yanıtladı. 
     Kıvrıkoğlu, 1980'li yıllarda paranın reel ekonomi yerine bankalara yöneldiğini ve ekonominin giderek sıkıştığını anlattı. Türkiye'de çok sayıda iktisat okulu olduğunu, iktisat ilminin gereğine bakıldığında Türkiye'nin çözemeyeceği meselesi bulunmadığını ifade eden Kıvrıkoğlu, ''Türkiye'nin bu krizi aşacağına inanıyorum'' dedi. 
     
     Afganistan sorunu 

     Gazetecilerin Afganistan ile ilgili sorular üzerine Kıvrıkoğlu, şunları söyledi 
     ''Atatürk ileri görüşlü bir lider olduğu için Afganistan'ın önemini o zaman anlamış ve kavramıştı. Türk kökenli insanların da orada olması nedeniyle, oraya ayrı bir önem vermemiz gerekiyordu. 
     Nitekim geçmişteki hükümetler önem vermişler, pek çok subay orada öğretmenlik yapmıştır. Daha sonra büyük devletlerin maalesef nüfuz alanı haline gelmiş ve neticede bu durumlara düşmüştür.'' 
     
     Irak'a müdahale 

     Genelkurmay Başkanı Kıvrıkoğlu, bir gazetecinin, ''Irak'a müdahale olacağı yolunda ABD'de yoğun sesler yükseldi. Türkiye'nin ise bu müdahaleye sıcak olmadığı yolunda söylentiler var. Ne söyleyeceksiniz '' sorusuna şu karşılığı verdi 
     ''Siyasilere sorarsanız daha iyi olur. Şu anda böyle birşey yok. 
     Şu anda tüm dikkatler Afganistan üzerine yoğunlaşmış durumda. Terörün kaynağı orasıdır. Ama Irak'tan böyle bir terörün ABD'ye vaki olduğu söylenemez. Daha önce de Körfez Savaşı ile bir anlaşmazlık var, Irak'la ABD arasında... Onu gerçekleştirmeye çalışıyorlar. Irak meselesi hassas, bizim için de...'' 
     
     Nato'nun durumu 

     Hüseyin Kıvrıkoğlu, ''Terörle mücadele konusunda son duruma baktığımızda Türkiye, ABD'den ve Avrupa'dan daha çok anlayış görecek gibi bir beklenti var mıdır '' sorusu üzerine, şunları söyledi 
     ''Onu kendilerine sormak lazımdır. Ama şunu söylemek lazımdır. 
     NATO artık miadını doldurdu, ne gerek var diyenlere şu cevabı vermek lazımdır Hayır doldurmamıştır. Geçmişte olduğu kadar önemini aynen muhafaza etmektedir. 
     Bir de şunu ortaya koşmuştur. Eskiden Avrupa'nın, ABD'nin desteğine ihtiyacı var , düşüncesi ABD'nin de gerektiğinde Avrupa'ya ihtiyacı var düşüncesini ortaya çıkartmıştır. Yani iki tarafın da birbirine ihtiyacı var sonucunu doğurmuştur. 
     Birşey daha var. Avrupa Güvenlik Savunma Kimliği konusunda Türkiye, her zaman o kuruluşun da ihtiyaç duyabileceği bir ülke olduğunu bir kez daha ortaya koymuştur. O bakımdan bugüne kadar zorluk çıkaranlar, Türkiye'yi şu anda daha değişik verilere göre değerlendirmek durumundadır.'' 
     
     TSK'nın projeleri 

     Bir gazetecinin, ''Ekonomik kriz nedeniyle TSK'nın bazı tedarik projeleri...'' sözü üzerine Kıvrıkoğlu, ''Yok, hayır yakınlarda duyacaksınız ve nitekim oluyor. Çalışmalar var, birkaç yıldır devam eden bir çalışmadır. Geliştirdiğimiz projeler fazla önceliği olmayan projelerdir, bunların paraları da vardır. Anlaşma yapıldıktan sonra belli miktarda her yıl ödemesi yapılıp bizlere teslim edilecektir. 
     Bittiği anlamına gelmesin'' şeklinde konuştu. 
     






</TEXT>
</DOC>
