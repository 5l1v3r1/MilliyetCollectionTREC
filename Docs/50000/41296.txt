<DOC>
<DOCNO> 41296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sonspo04.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Açık'ta tek bayanlarda şampiyon Venus Williams... 
</HEADLINE>
<TEXT>

     Sezonun 4. ve son ''Grand Slam'' mücadelesi olan 121. ABD Açık Tenis Turnuvası'nda, tek bayanlarda şampiyonluğu ABD'li Venus Williams 2. kez üst üste kazandı. 
     New York kentindeki Ulusal Tenis Merkezi Kortları'nda düzenlenen 15.76 milyon dolar toplam ödüllü turnuvanın 13. günündeki tek bayanlar finalini, ABD'li Williams kardeşler oynadı. 
     Antrenörlüklerini babaları Richard Williams'ın yaptığı 2 ünlü tenisçinin mücadelesinden abla Venus Williams, 2-0 galip çıktı. 4 numaralı seribaşı olan 21 yaşındaki Venus Williams, 10 numaralı seribaşı 19 yaşındaki kardeşi Serena Williams'ı 6-2 ve 6-4'lük setlerle 2-0 yenerek şampiyonluğa ulaştı. Geçen yılın da şampiyonu olan Venus Williams, 69 dakika süren maç sonrası 850 bin, turnuva ikincisi Serena Williams da 425 bin dolarlık ödülün sahibi oldu. Maçtan sonra Venus Williams, 1999 yılı şampiyonu Serena Williams'a ''Seni seviyorum'' dedi. 
     Bu maç ayrıca 117 yıl sonra bir ''Grand Slam'' turnuvasında 2 kardeşin finaline sahne olduğu için tarihe geçti. 
     İlk kez 1884 yılında Wimbledon'da Watson kardeşlerden sonra hiçbir ''Grand Slam'' turnuvasında finali kardeş tenisçiler oynamamıştı. 1884 yılındaki finalde Maud Watson, Lillian Watson'ı yenerek şampiyon olmuştu. 
     Turnuvada tek erkekler finali ise 10 numaralı seribaşı ABD'li Pete Sampras ile 4 numaralı seribaşı Avustralyalı Lleyton Hewitt arasında oynanacak. 
     Bugün yapılan ilk yarı final maçında Sampras, 3 numaralı seribaşı ve geçen yılın şampiyonu Rus Marat Safin'i 6-3, 7-6 7-5 ve 6-3, Hewitt de 7 numaralı seribaşı yine Rus Yevgeny Kafelnikov'u 6-1, 6-2 ve 6-1'lik setlerle 3-0 yenerek finale çıktılar. 







</TEXT>
</DOC>
