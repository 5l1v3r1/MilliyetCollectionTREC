<DOC>
<DOCNO> 12620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/guncel/gun06.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam sanıkları af istedi 
</HEADLINE>
<TEXT>

Sanık avukatları, Şartla Salıverme Yasası’nın Anayasa’ya aykırı olduğunu ve TCK’nın 146. maddesinin de af kapsamına alınması gerektiğini dile getirdi 
     ANKARA Milliyet 

     Sivas’ta sekiz yıl önce 35 aydının yakılarak öldürüldüğü katliamın ardından açılan davanın temyiz duruşmasında sanık avukatları, müvekkilleri için af talebinde bulundu. 
     Ankara 1 No’lu DGM’nin 33 sanık hakkında verdiği idam kararının temyiz duruşması, Yargıtay 9. Ceza Dairesi’nde dün yapıldı. Duruşmaya sanıklardan katılan olmadı. Sanık avukatları ayrıca, Şartla Salıverme Yasası’nın Anayasa’ya aykırı olduğunu, müvekkillerinin mahkumiyetine dayanak olan TCK’nın 146. maddesinin de af kapsamına alınması gerektiğini dile getirdi. Avukatlar 9. Ceza Dairesi heyetinden, bu gerekçeyle dosyayı Anayasa Mahkemesi’ne göndermesini istedi. 
     Daire Başkanı Demirel Tavil ise, gerekli incelemenin yapılmasından sonra kararın 10 Mayıs’ta açıklanacağını duyurdu. 
     Daire, daha önce yaptığı temyiz incelemesinde, bazı eksiklikleri gerekçe göstererek DGM’nin kararını bozmuştu. DGM, bu eksikleri giderdikten sonra, önceki kararını yineleyerek dosyayı karara bağladı. 
     


 GÜNCEL 




























</TEXT>
</DOC>
