<DOC>
<DOCNO> 32061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sontur08.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Siyasetçiyi beğenmiyorsanız sandık gelir" 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, siyasetçilerin içerisinde de iyi olmayan kişiler olduğunu bildirerek, ''Ama siyasetçiye tümüyle kötü derseniz, hangi dala yapışırsınız Halkla devlet arasındaki köprü, siyasetçidir. Bunu atmayın. Beğenmiyorsanız önünüze sandık gelir, gelecektir de. buyurun sandığa kimi istiyorsanız seçin'' dedi. 
     Demirel, emlakçı Salim Taşçı'nın Gökçeyurt Köyü'nde Demirel'in adına kurduğu Hatıra Ormanı'nda incelemelerde bulundu ve ağaçları suladı. 
     Demirel, burada gazetecilerin sorularını yanıtladı. Bir gazetecinin ''Siyasette sonuç ne olacak ''sorusuna, ''İyi olacak. Siyasetin kuralları ve zeminleri mevcut. Anayasa devleti, kanun devleti... Hür demokratik sistemi kurma durumunda değilsiniz, o sizin elinizde. Bunu işleteceksiniz. Bunun işlemesinde arızalar varsa bunu düzelteceksiniz. Yeniden kurma durumunda olanların vaziyeti çok zordur. Biz o meselede 100 sene mesafe almışız. Bütün kurallar, zeminler ve aktörler de var. Türkiye, bugünkü çalkantı ve sıkıntıların içerisinden yenilenmiş olarak çıkacak'' diye konuştu. 
     Vatandaşların siyasetçilere olan güvensizliğini önlemenin yolunun sorulması üzerine de, Demirel, şu yanıtı verdi 
     ''Vatandaşın kendisidir. Vatandaşın en önemli yardımcısı siyasetçidir. Eğer bir ülke hürse, hür olmayı muhafazada da en önemli vasıta da yine siyasetçidir. Siyaset ve siyasetçiden ümit kesen vatandaş demokrasiden ümidini kesmiştir. Vatandaş demokrasiden ümit kestiği zaman, hür ve serbest olmanın nimetlerini tümünü zamanla kaybeder. Siyasetçinin içerisinde iyi olmayan kişi vardır. Ama siyasetçi tümüyle kötü derseniz, hangi dala yapışırsınız Yapışacak dal yok. Devletle halk arasındaki köprü siyasetçidir. Bu köprüyü tümüyle atarak nereden geçeceksiniz. Dereyi yüzerek geçmeniz lazım, bu da mümkün değil. Her ülkede iyi olmayan siyasetçi vardır. İyi olmayan siyasi kararlarda vardır ama bunlar bir yıl meyve vermeyen ağacı kesmeye benzer. Benim vatandaşlara tavsiyem, halkla devlet arasındaki köprü siyasetçidir, bunu atmayın. Beğenmiyorsanız önünüze sandık gelir, gelecektir de... Buyurun sandığa kimi istiyorsanız onu seçin.'' 
     Türkiye'nin 1946 yılından bu yana 14 seçim yaparak bunu gerçekleştirdiğini ifade eden Süleyman Demirel, ''Vatandaş, sorumluluğunu ve hakkını iyi kullanmalıdır'' dedi. 
     
     'Güven yenilemeleri lazım' 
     Demirel, bugünkü hükümetin moralsizlik içine düşüp çareyi başka yerde arayacağına, hiç vakit geçirmeden çareyi doğru yerde araması gerektiğini söyledi. Demirel, ''Yani kendilerine olan güveni yenilemeleri lazım'' dedi. 
     Süleyman Demirel, ''Kredi almak için, içerisinde IMF olmayan bir çözüm öneriniz var mı '' şeklindeki soruya da, kendisinin formül vermesinin yanlış olacağını belirtti ve ''Türkiye buna mahkum değildir. Türkiye bu işin içinden çıkar'' diye konuştu. 
     







</TEXT>
</DOC>
