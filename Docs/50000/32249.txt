<DOC>
<DOCNO> 32249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/spor/aspo.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray’ın yeni başkanı Mehmet Cansun, MİLLİYET’e konuk oldu ve hedefini açıkladı 
</HEADLINE>
<TEXT>
Borçsuz şampiyonluk 
30 metresim, kumarım yok. Hayatta bir ailem, bir de G.Sarayım var 
Uzan’la yaptığımız anlaşma hukuken bozulamaz. Gönlü yoksa, istemeyiz 
Ümit Karan işini bugün bitireceğim. Yoksa ilk günden çizgiyi yerim 
F.Bahçe ile dostluk nasıl geri gelecek bilemiyorum. Bir şeyler yapmalıyız 
     ÖZEL HABER HALİL ÖZER 

     Camia sahip çıktı 
     SARI - Kırmızılı kulübün çiçeği burnunda başkanı Mehmet Cansun seçim sonrasında ilk röportajını MİLLİYET ile yaptı. Yeniköy Cafe Passion’da soruları yanıtlayan Cansun, Galatasaray’ın önündeki 8 aylık döneme değindi. Başkan, "30 metresim, kumarım yok. Hayatta bir ailem, bir de Galatasarayım var. Bu kulübe aşığım" dedi, en büyük hedefinin banka borcu olmayan bir kulüp yaratmak olduğunu söyledi. Mehmet Cansun, camianın kulübüne sahip çıktığını da belirtti, "İnsanlar Datça’dan, Fransa’dan kalkıp geldiler" diye konuştu. 
     
     Hukuki kurallar var 
     BAŞKAN, "Seçim sabahı baktım, adamlar sekiz araba ve korumalarla gelmiş. Eyvah bu iş bitti dedim. Ama Galatasaraylılık ruhu yaşatıldı" dedi. Cansun sözlerini, "Cem Uzan ile yaptığımız anlaşma hukuki çerçevelerde bozulamaz. Kontrat devam eder. Ama şunu söylemek istiyorum. Eğer bu işte gönülsüzlük olursa, kimseyi istemeyiz. Gönlü varsa, o yakınlığı gösteririz. Sponsorluk isterse, başımızın üstünde yeri var. İstemiyorsa, mahkemelere gitmesine hiç gerek yok. Avukat masrafı boşuna vermesin" şeklinde sürdürdü. 
     
     Geri dönüş yok 
     MEHMET Cansun banka borçlarına da değinirken, "Pazartesi günü personele olan 343 bin dolarlık maaş borcumuzu ödeyeceğiz. İlk iş bu olacak. Ondan sonra da banka borçları geliyor. Ana nokta, bu ilişkiyi artık kesmek olacak. O devir sona erdi" ifadesini kullandı. Galatasaray’ın patronu, "Sekiz ayda yapacaklarımız, geleceğimizi de belirleyecek. Eskiden bir Stumpf ile Falco’yu cebimde bulunan 100 bin markla transfer etmiştim. Şimdi oyuncular bu paraya maç başına oynuyorlar. Bu imaja gelemezsin. Geriye dönüş yok" dedi. 
     
     Sıra İlhan Cavcav’da 
     ÜMİT Karan için bugün İlhan Cavcav ile masaya oturacağını söyleyen Cansun "Bu işi bitirmem gerekiyor. Yoksa ilk günden çizgiyi yerim" yorumunu yaptı. Mehmet Cansun, kulüpçülükte sportif başarıların çok önemli olduğunu vurguladı, "İstersen bütün borçları temizle, ama ligde dördüncü olursan Allah razı olsun deyip, kayığa bindirir, güle güle derler. Sayın Cavcav’ın, zamanında bana işi düşmüştü. Şimdi sıra O’nda. Biz, hiçbir zaman Ali Şen Fenerbahçesi’nin yaptığı gibi, insanları düşman seviyesine getirmeyiz" ifadesini kullandı. 
     
     Lucecsu’yu bırakmam 
     LUCESCU’NUN, takımdan çok memnun olduğunu söyleyen Cansun şöyle devam etti "Ayhan’ı iyi bulmuş. Sergen’in çalışmasından memnun. Almanya’ya gideceğim. Orada sessiz ve sakince Lucescu ile görüşeceğim. Eğer yeni futbolcu isterse, orada belli olacak. Şu ana kadar istemedi. Ayrıca bu sene farklı bir prim sistemi uygulayacağız. Eskiden maçlara bölerdik, şimdi hedefe prim vereceğiz. Hagi’yi elbette çok arayacağız. Bir oyuncu alırsak, bu Hagi gibi karizmatik olacak. Lucescu’dan kesinlikle çok memnunum. Onu bırakmayız." 
     
     Fenerbahçe sorunu 
     FENERBAHÇE ile aralarındaki sorunlarından çok rahatsız olduğunu belirten Başkan, "Geçen gün yönetimde görüşmenin yarısı Fenerbahçe ile dolup, taştı. Kadıköy’deki son maça büyük tepki var. Eski dostluk nasıl geri gelecek, bilemiyorum" dedi. Mehmet Cansun "Hep, yeni sezonda Ali Sami Yen’de oynanacak ilk maçı düşünüyorum. Eskiden böyle uç yoktu. Şimdi iş, tehlikeye gidiyor. Ama bir şeyler yapmak zorundayız" diye konuştu. Cansun, amatör branşlara para vermeyeceklerini, masrafları cepten ya da sponsor kanalıyla karşılayacaklarını da ekledi. 
     



 SPOR 
























</TEXT>
</DOC>
