<DOC>
<DOCNO> 23346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sondun05.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Orta Asya'da su kavgası 
</HEADLINE>
<TEXT>

     Ekim döneminin başlamasıyla birlikte Kazakistan'a ve özellikle Özbekistan'a verdiği suyu iyice kısan Kırgızistan, Tacikistan'a verdiği suyu yüzde 80 oranında artıracak. 
     Kırgız Haber Ajansı KABAR'ın bildirdiğine göre, Kırgızistan ile Tacikistan'daki komşu iki eyalet Batken ve Sogdu arasında dostluk anlaşması imzalandı. 
     Anlaşmanın en önemli yönünü, Tacikistan'a verilecek su miktarının yüzde 80 oranında artırılması oluşturuyor. Anlaşmada ayrıca, iki eyalette serbest sınır ticaret bölgesi oluşturulması da yer alıyor. 
     Kırgızistan, geçen kış, borcunu ödemediği gerekçesiyle kendisine doğalgaz vermeyen Özbekistan'a, baharın gelişiyle birlikte, kış için enerji ihtiyacını karşılamak üzere Toktogul Barajı'nda su toplayacağını ve bu yüzden Özbeklere verdiği su miktarını iyice kısacağını bildirmişti. 
     Kazakistan ile Kırgızistan arasında su konusunda anlaşma imzalanmasına rağmen, suyun Özbekistan topraklarında geçmesi yüzünden kısıtlama Kazakistan'ı da etkiliyor. 







</TEXT>
</DOC>
