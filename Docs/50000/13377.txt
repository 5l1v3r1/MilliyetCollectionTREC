<DOC>
<DOCNO> 13377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/siyaset/siy02.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram’a dokunulacak 
</HEADLINE>
<TEXT>

Picasso’cu milletvekili Mustafa Bayram’ın dokunulmazlığı 1’e karşı 309 oyla kaldırıldı 
     ANKARA Milliyet 

     Van Bağımsız Milletvekili Mustafa Bayram’ın adam öldürmeye teşebbüs ve tarihi eser kaçakçılığı suçlarından yargılanmasının önünü açmak için dün TBMM Genel Kurulu’nda yapılan oylamada dokunulmazlığının kaldırılması rekor oyla kabul edildi. Bayram’ın adam öldürmeye teşebbüsten yargılanmasını öngören rapor için oy veren 309 milletvekilinden 303’ü kabul, 4’ü ret, 2’si çekimser oy kullandı. Tarihi eser kaçakçılığından yargılanması için yapılan oylamaya 310 milletvekili katıldı. 309 kabul, bir ret oyu çıktı. 
     Bayram, tablolardan dolayı bir bardak suda fırtına koparıldığını savunarak, "Bu yaygara niye Tablo nedir Her ressamın tablosu alınır, satılır. Sanki Türkiye’nin tarihi eserini kaçırmışım" dedi. 
     
     Tuncay Özkan’ın talimatı’ 
     Milliyet yazarı Tuncay Özkan’ın, dokunulmazlığının kaldırılması için Meclis’e talimat verdiğini öne süren Bayram, şunları söyledi "Özkan, Meclis’e, emir verircesine, 'Artık yeter. Salı gününden tezi yok, bu işin çaresine bakmalı. Bu adamı durdurun. Ya gereğini yapın, ya da...’ diyor. Hiç kimsenin Meclis’e direktif vermeye hakkı yoktur. Bugün salı. Onun deyimiyle görevi yerine getiriyorsunuz. Hiç olmazsa çarşamba olsaydı. Meclis’in itibarını kurtarmış olurdunuz." 
     
     Ceza indirimim var’ 
     Bayram, "Bu suçlamalar bir Doğu veya Güneydoğu milletvekili hakkında olmasaydı üzerine bu kadar aceleci gidecek miydiniz Cenabı Hak beni Doğu illerinden bir tanesinde dünyaya getirdi. Vicdan sahibi herkes oy kullansın. Adalete gideyim, bu sıkıntıdan kurtulayım" deyince MHP’liler "İstismar yapma" diye laf attı. Adam öldürmeye ilişkin dosyada suçlu değil mağdur olduğunu, aftan yararlanacağını kaydeden Bayram, "Size yalvarayım mı, asla. Kaldı ki ceza alsam bile indirim var" dedi. 
     Tarihi eser kaçakçılığı olayında da evinde uyuduğunu, uyuşturucu kaçakçılığı iddiaları araştırılırken Van’da adı Mustafa Bayram olan yedi kişi çıktığını anlattı. Bayram, "Eroinle ilgili dosyamı ispat edin, intiharsa intihar, istifaysa istifa edeyim. Canıma tak etti. Esirgemeyin, dokunulmazlığımın kalkması için oy verin" diye konuştu. 
     
     Garajdan sıvıştı 
     Bayram, Genel Kurul’da yaptığı konuşmanın ardından oylamayı beklemeden salondan ayrıldı. Garaj katına geçen Bayram, Halkla İlişkiler binasındaki odasına gitmek için alt geçidi kullandı. Gazetecilerce takip edilen Bayram, "Peşimi bırakın. Basınla bir işim kalmadı" dedi. Bayram, asansörle garaja inerek Meclis’ten gizlice ayrıldı. 
     
Cezası kesinleşince vekilliği düşecek      Dokunulmazlığı kaldırılan Bayram’ın dosyası Van Ağır Ceza ve Üsküdar Cumhuriyet Başsavcılıkları’nca yeniden ele alınacak. Van Ağır Ceza Mahkemesi, Bayram’ı "kasten adam öldürmek" suçundan, süresi ne olursa olsun ağır cezaya veya en az bir yıl hafif hapse mahkum ederse, Bayram’ın milletvekilliği, mahkumiyeti kesinleşip Meclis’e bildirildikten sonra düşürülecek. 
     


 SİYASET 





















</TEXT>
</DOC>
