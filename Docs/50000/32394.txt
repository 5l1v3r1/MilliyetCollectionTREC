<DOC>
<DOCNO> 32394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/ekonomi/eko05.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, turizmi de masaya yatırıyor 
</HEADLINE>
<TEXT>

     HARUN GÜREK Ankara 

     Uluslararası Para Fonu IMF heyeti, yeni program kapsamında dokuzuncu gözden geçirme çalışmasına başladı. İlk kez turizm de gözden geçirme kapsamına alındı. 
     Çalışmalarda, büyüme, enflasyon, gelir, gider, dış ticaret ve ödemeler dengesindeki gelişmeler değerlendiriliyor. Hazine’deki tespit çalışmalarına bu defa ilk kez Turizm Bakanlığı da dahil edildi. Cari denge açısından önemi nedeniyle, turizmin dokuzuncu gözden geçirme kapsamına alındığı ve Turizm Bakanlığı elemanlarının, IMF uzmanlarıyla birlikte gelişmeleri değerlendirdiği kaydedildi. 
     IMF heyeti dün dört ayrı grup halinde Maliye Bakanlığı, DPT, Merkez Bankası, Bankacılık Düzenleme ve Denetleme Kurulu, Eximbank, Dış Ticaret Müsteşarlığı ve Hazine bürokratlarıyla durum tespiti yaptı. IMF Türkiye Masası Şefi Juha Kahkonen de öğleden sonra Ankara’ya geldi. Gazetecilerin sorularını yanıtsız bırakan Kahkonen "şu aşamada açıklama yapmak istemediğini" belirtti. 
     
Revizyon henüz gündemde değil      Hazine yetkilileri, faiz dışındaki bütün göstergelerin olumlu geliştiğine dikkat çekerek, şöyle konuştu "Şu aşamada kötü giden bir gösterge yok ki, niye revizyon gereksin. Siyasi tartışmaların yaratacağı sonuçları bilmek mümkün değil, ama şu faiz düzeyi bile revizyonu gerektirmiyor." 
     IMF heyetinin ziyaretinin ardından, IMF yönetiminin dokuzuncu gözden geçirme sonuçlarını onaylanmasıyla, 1.5 milyar dolarlık üçüncü dilim kredi serbest bırakılacak. 
     



 EKONOMİ 






















</TEXT>
</DOC>
