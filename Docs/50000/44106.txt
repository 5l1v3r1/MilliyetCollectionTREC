<DOC>
<DOCNO> 44106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/son/sonspo13.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet ''NBA'deki yeni hedefim ilk beş oynamak'' 
</HEADLINE>
<TEXT>

     A Milli Basketbol Takımı Genel Menajeri Doğan Hakyemez ve milli oyuncu Hidayet Türkoğlu, Özel Selim Pars Koleji'nde düzenlenen panele katılarak, öğrencilerin sorularını yanıtladı. 
     Panelde konuşan menajer Doğan Hakyemez, Avrupa Basketbol Şampiyonası'nda Türkiye'nin şampiyonluğunun çalındığını savundu. 
     Hakyemez, şampiyonada final maçında Yugoslavya karşısında turnuvanın en iyi oyununu oynadıklarını belirterek, ''Ancak maçı yöneten hakemler çok kötüydü. Yugoslavya'ya yenildik ve birinciliği kaçırdık'' dedi. 
     Şampiyona sonrası yeni hedeflerinin öncelikle 2003'te İsveç'te yapılacak Avrupa Şampiyonası'na katılmak olduğunu kaydeden Hakyemez, ''Daha sonra Dünya Şampiyonası'nda ilk 4'ü hedefliyoruz. 2003 Avrupa Şampiyonası'nda da ilk 4 içinde yer alırsak 2004 yılında Atina'daki olimpiyatlara katılma hakkı kazanabiliriz'' diye konuştu. 
     
     Hidayet iddialı 

     NBA'de Sacremento Kings takımında forma giyen Hidayet Türkoğlu ise, ABD'deki yeni hedefinin takımda ilk 5'te oynamak olduğunu dile getirdi. 
     Hidayet, yarın ABD'ye gideceğini ve antrenmanlara başlayacağını kaydederek, ''Geçen sezon NBA'deki ilk senem olduğu için fazla top kullanamıyordum. Yaptığım antrenmanlar sonunda kendimi geliştirdim ve iyi oyuncu olduğumu gösterdim. Yugoslav takım arkadaşlarım Divaç ve Stojakoviç de bana destek verdi'' diye konuştu. 
     Avrupa Basketbol Şampiyonası'na da değinen Hidayet, İspanya ve Hırvatistan'ın kendileri için en zor maçlar olduğunu ve şampiyonada başarılı olduklarını bildirdi. 
     Milli oyuncu, ''Başarılı olmak için ne yapmak gerekir '' sorusunu da, ''Ben 10 yaşında basketbola başladım. Çocukluğumdan beri Harun Erdenay'ı örnek aldım. Bence o Türkiye'nin gelmiş geçmiş en iyi oyuncusu. Başarılı olmak için öncelikle çok çalışmak gerekir. Ayrıca kendinize hedef koymalısınız. Hırslı ve istekli olun'' diye yanıtladı. 
     






</TEXT>
</DOC>
