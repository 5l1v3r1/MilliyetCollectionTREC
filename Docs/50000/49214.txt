<DOC>
<DOCNO> 49214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/spor/yguven.html </URL>
<DATE> 2001/10/28/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Fenerbahçe’nin prensipleri 
</HEADLINE>
<TEXT>

     Malatya’da Fenerbahçe ile birlikte "bulutların üzerinde" bir doksan dakika yaşadım...Yanlış anlamayın, Cuma’dan bahsediyorum sadece aynı uçaktaydım. 
     Maç için skora rağmen aynı iyimserlikte olamayacağım. 3-1’e bakan "Daha ne istiyorsun " diyebilir. Ama orta sahasız futbolun tadı olmuyor. Dört golün üçü duran toplardan geliyorsa ve aynı zamanda sahada inanılmaz pozisyon zenginlikleri varsa, sorunun adresi orta saha. 
     Fenerbahçe gündüz gözüyle rehabilitasyona gelmişti Malatya’ya. Rakip Malatyaspor değil de Manchester City olsa bile farketmezdi. Çok acele "Rh pozitif" bir galibiyet gerekliydi Fenerbahçe’ye... 
     Süper Lig’in sıradan bir deplasman maçı Avrupa’da "seri" hezimete uğramış Fenerbahçe için yakın geleceği şekillendirecek bir kader kilidiydi artık. 
     -Yoksa bu bizim hüsnü kuruntumuz muydu - 
     Bu kilidi Oktay - Andersson ikilisiyle açmayı düşündü Mustafa Denizli. Ama bu kez de savunmadan çatlak sesler geliyor, güvenli oyunun garanti belgesi Johnson iki ıska, bir ölümcül pastan sonra topa da el atıp hem takımını 10 kişi bırakıyor, hem de penaltıyla Malatya’ya bir gol armağan ediyordu. Bu haylazlığın sonunda Fenerbahçe maçı 9 kişi tamamlamak zorunda kalıyordu. 
     Aslında kulüpler bir tür organizmadır. 
     Nefes alır, korkar, sevinir, hatta acıkır. 
     Tıpkı bir insan gibidir ve her medeni insan gibi onu yücelten prensipleridir. 
     Bu bağlamda Fenerbahçe bir numara. Ama ne yazık ki, Fenerbahçe’nin prensibi organize olamayan sarsak bir orta saha, kişisel hatalarla kantarın topuzunu kaçıran bir savunma. 
     Avrupa, Anadolu, İstanbul fark etmiyor. Seyirci çokmuş, ya da hiç yokmuş ne gam. Fenerbahçe bu prensiplerinden zerre kadar taviz vermiyor. 
     Evet...Kulüpler de canlıdır. Nefes alır, korkar, sevinir, hatta acıkır. Fenerbahçe acıkınca, gol de bulamazsa ikinci tercihi "kelle" yemektir. 
     Neyse ki gol vardı Malatya’da. 
     



 SPOR 


























</TEXT>
</DOC>
