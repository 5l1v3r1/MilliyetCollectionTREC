<DOC>
<DOCNO> 35270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sondun20.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Al Gore ABD'deki seçimlerde adaylara yol gösterecek 
</HEADLINE>
<TEXT>

     ABD başkanlık seçimlerini az farkla kaybettikten sonra uzun süredir görülmeyen eski başkan yardımcısı Al Gore, ülkesinde yapılacak çeşitli seçimlerde adaylara yol gösterecek. 
     Kendisine yeni bir görünüm vererek sakal bırakan Al Gore'un bu sonbaharda, New York, New Jersey ve Virginia'da seçimlere girecek Demokrat Parti adaylarına yol göstereceği, daha sonra da 2002 seçimlerine hazırlanacak Kongre adaylarına yardım amacıyla bir ''siyasal eylem komitesi'' kuracağı belirtildi. 
     Gore'un halen Avrupa'da tatilde olduğu ve burada sakal bıraktığı belirtiliyor. Gore'un sakallı fotoğrafı, New York Times gazetesinde yayınlandı. Gore'un sonbahar seçimlerinde, New Jersey valiliğine adaylığını koyan James McGreevey'yi destekleyeceği de verilen haberler arasında. Al Gore'un, yurtdışında bulunduğu sürede siyasiler ve bunlar için para toplama kampanyaları düzenleyen çevrelerle temasını kesmediği ve ABD'ye döner dönmez yeniden siyasi faaliyetlerine başlayacağı kaydedildi. Bazı kaynaklar, Al Gore'un 2004 yılında yapılacak başkanlık seçimlerinde yeniden aday olabileceğini de öne sürüyor. 







</TEXT>
</DOC>
