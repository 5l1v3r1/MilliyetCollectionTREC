<DOC>
<DOCNO> 35365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/siyaset/siy04.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kadın albay konuştu 
</HEADLINE>
<TEXT>
Askerin kadına bakışı toplumla aynı 
1981’de Silahlı Kuvvetler’den emekli olan Yüksek Mühendis Nihal Gökçakın, "27 Mayıs olmasaydı, biz çoktan generaldik" dedi 
     UTKU ÇAKIRÖZER Ankara 

     TSK’da iki kadın albayın general olup olmayacağı tartışılırken, Türkiye’nin ilk kadın albayı unvanını elinde bulunduran emekli Deniz Albay Nihal Gökçakın, "27 Mayıs darbesi olmasaydı, biz çoktan generaldik" dedi. 1958’de Deniz Harp Okulu’na giren, 1981’de emekliye ayrılan ve 16 yıldır Yıldız Üniversitesi’nde "gemi elektriği" dersi veren Yüksek Mühendis Gökçakın, kadın subaylar ve orduda kadınlar konusunda şunları söyledi 
     55’TE AYRIM YOKTU Kara, hava ve deniz harp okulları kız öğrencilere 1955’te açıldı. Ben 1958’de eşit koşullarda girdim. 
     60’TA ÇIKARILDIK 27 Mayıs darbesini yapan askerler tutucuydu. 1961’de fiziksel şartları uygun olmadığı gerekçesiyle harp okullarına bayan alımına son verildi. Bizi de çıkaracaklardı, mücadele ettik, kazandık. Okulların açılması için de mücadele ettik, ancak 32 yıl sonra 1992’de tekrar kız öğrenci aldırabildik. 
     BİRİNCİLİĞİMİ ALDILAR İkinci sınıfın sonunda subaylığa nasbedilirken okul birincisi seçildim. Yüzbaşı Hikmet Bingöl 'bayan birinci olmaz’ diye askerlik kabiliyet notumu kırdı ve ikinciliğe düşürdü. Şik yet mektubu yazdım. İki yıl sonra okulu birincilikle bitirirken kimse ses çıkaramadı. 
     GERİ GÖREV 1955 - 1960 arasında giren ve mezun olan bayanlar geri göreve çekildiler. Ben kabul etmeyip mühendislik alanında yüksek lisans yaptım, Taşkızak Tersanesi’nde çalıştım. Mühendislik derecesi nedeniyle kıdem alarak meslektaşlarımdan önce terfi ederek Türkiye’nin ilk kadın albayı oldum. 1955 - 1960 döneminde giren kızların hepsi 1978 - 1982 arasında emekli oldular. 
     ÇOKTAN GENERALDİK TSK’da da kesinlikle bayan general olmalı. 32 yıl süreyle okullara kız öğrenci alımını engellemeselerdi, daha 1983-84’te general olur, bugüne kadar da çoktan orgeneral, oramiral olurduk. 
     KADIN SUBAYLAR Ne kadar değiştik derse desin, asker de Türk toplumunun aynası. Toplumda ön plana çıkan ayrımlar, gelenekler, kalıplar TSK’da da etkili, bayanlara karşı ayrımcılık yapılıyor. O zamanlar bayan subaylar geri plana alınıyordu, bugün de Harp Okulları’na erkekler ve bayanlar farklı puanlarla çağrılıyor. 
     
Hava Kuvvetleri Eşitsizlik yok      Hava Kuvvetleri Komutanlığı yaptığı yazılı açıklamada Hava Harp Okulu sınav aşamalarına çağrılan kız ve erkek öğrencilere farklı taban puan uygulamasının hiçbir eşitsizlik yaratmadığını bildirdi. Açıklamada harp okullarına alınacak kız öğrenci sayısının, Genelkurmay’ca belirlendiği belirtildi. ÖSS’ye giren öğrencilerden Hava Harp Okulu için tercihlerini belirten 128 bin 254 erkek ve 42 bin 342 kız öğrenciden, giriş şartlarına göre 47 bin 274 erkek ve 22 bin 917 kız öğrencinin niteliklerinin tuttuğu kaydedilen açıklamada şöyle denildi "Bu yıl ilan edilen 145 puana göre çağrı yapılan erkek sayısı 3 bin 290, 161 puana göre çağrı yapılan kız sayısı 313’tür." 
     



 SİYASET 




















</TEXT>
</DOC>
