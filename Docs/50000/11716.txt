<DOC>
<DOCNO> 11716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sonspo12.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Ersoy 6 hafta dinlendirilecek 
</HEADLINE>
<TEXT>

     Futbol Federasyonu Merkez Hakem Kurulu MHK , hakem Erol Ersoy'u 6 hafta dinlendirme kararı alırken, başkan Bülent Yavuz, kötü tezahürat konusunda hakemlerden daha yaptırımcı davranmalarını istediklerini söyledi. 
     MHK aylık olağan toplantısını İzmir'de yaptı. Spor kamuoyunda yoğun biçimde tartışılan olaylı Galatasaray-Gençlerbirliği maçının hakemi Erol Ersoy'un, 6 hafta dinlendirilmesine karar verilirken, Yavuz, A.A muhabirine yaptığı açıklamada, ''Kolay değil. Arkadaşımız yıprandı. Kendisini toparlayabilmesi için dinlendirilmesini kurul olarak uygun gördük. 6 hafta dinlendirilecek'' dedi. 
     Hakemlerin 1 aylık süre içindeki performanslarını da toplantıda değerlendirmeye aldıklarını anlatan Yavuz, özellikle kötü tezahürat konusuna dikkati çektiklerini kaydetti. Yavuz, ''Hakemlerden, kötü tezahürat olduğu zaman müsabaka talimatnamesini uygulama konusunda daha titiz olmalarını, daha yaptırımcı davranmalarını istedik'' diye konuştu. 




</TEXT>
</DOC>
