<DOC>
<DOCNO> 1407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/ekonomi/eko02.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Sabancı kord bezinin kraliçesi oldu 
</HEADLINE>
<TEXT>

Sabancı ve DuPont'un ortaklığıyla kurulan dünyanın en büyük endüstriyel naylon iplik ve kordbezi üreticisi DuSA International'ın başkanlığına Güler Sabancı getirildi 
     EKONOMİ SERVİSİ 

     Sabancı Holding ve DuPont ortaklıklarının kapsamını daha da genişletecek yeni bir global şirket kurdu. Her iki grup arasında yüzde 50 50 ortaklıkla kurulan merkezi ABD'nin Wilmington kentinde olacak DuSA International LLC DuSA International 100 bin tonun üzerindeki kapasitesiyle dünyanın en büyük endüstriyel naylon iplik ve kord bezi üreticisi oldu. Şirket aynı zamanda dünya endüstriyel naylon 66 ve kordbezi kapasitesinin de yüzde 10'unu oluşturacak. 
     DuSA International'ın Yönetim Kurulu Başkanlığı'na da Sabancı Holding Lastik ve Takviye Malzemeleri Grubu Başkanı Güler Sabancı getirildi. Güler Sabancı, kurulan şirketin konusunda dünya lideri olan gerçek bir global kuruluş olduğuna işaret ederek, "Şirket liderliğini devam ettirirken, Uzakdoğu ve Çin'de büyüme planları bundan sonraki çalışmalarımızı oluşturacaktır" dedi. 
     
     25 yıllık işbirliği 
     Sabancı Holding Yönetim Kurulu Başkanı Sakıp Sabancı da, DuPont ile Sabancı'nın 25 yıldan fazlaya dayanan bir iş geçmişi olduğunu belirtti. 
     Bu işbirliğinin temelinde iş ahlakı, iş yürütme, yönetim anlayışı, ortaklarına, müşterilerine ve çalışanlarına saygı ve sorumluluk gibi ortak değerlerin bulunduğunu ifade eden Sabancı, iki yıl önce polyester alanında yapılan global işbirliğinin bu yıl da naylonla devam ettiğini belirtti. Sabancı, "Bu yeni kurulan global şirketin ülkemizin ve dünyanın içinde bulunduğu ekonomik şartlarda gerçekleştirilmiş olmasından ülkemiz adına gurur duyuyor, milletimize hayırlı olmasını diliyoruz." 
     DuSA CEO'su Peter Hemken ise yeni kurulan sistemle hizmetlerin kapasitesini artırmayı ve müşterilere katma değer sağlamayı hedeflediklerine değindi. 
     
Dünyadaki sekiz şirketi yönetecek      DuPont ve Sabancı Holding ortaklığı ile kurulan ve başkanlığını Güler Sabancı'nın yapacağı DuSA International'a bağlı şirketlerin ABD, Türkiye, Almanya, Arjantin, Brezilya ve Mısır'da sekiz ayrı üretim tesisi bulunuyor. 
     Teknoloji yoğun bu şirketlerde 2 bin 300 kişi çalışıyor. Türkiye'deki KordSA Sabancı DuPont endüstriyel iplik ve kord bezi Sanayi ve Ticaret AŞ'nin de dahil olduğu global şrketin tamamı ödenmiş sermayesi 592 milyon dolar. 
     
     


 EKONOMİ 






















</TEXT>
</DOC>
