<DOC>
<DOCNO> 42128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun07.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Schwartzkopf "Gerçek dost Türkiye, ABD'nin yanında olacaktır" 
</HEADLINE>
<TEXT>

     ABD'nin Irak'a karşı başlattığı Körfez savaşı operasyonunun baş aktörlerinden emekli General Norman Schwartzkopf, son terörist saldırılarla mücadelede bölgedeki pek çok ülkenin aksine Türkiye'nin, ABD'nin yanında yer alacağını söyledi. 
     Schwartzkopf, CNBC ve Fox News televizyon kanallarında katıldığı programlarda, Ortadoğu karışıklığında İsrail'in yanında yer almasından dolayı ABD'yi kınayan pek çok Ortadoğu ülkesinin ''sözde dost'' olduğunu belirtirken, Türkiye'nin gerçek dost olduğunu vurguladı. 
     Emekli General Schwortzkopf, daha önce 1991 Körfez savaşında olduğu gibi, bu son terörist saldırıların faillerinin bulunmasında ve cezalandırılmasında, Türkiye'nin yine ABD'nin yanında olacağından emin olduğunu söyledi. 
     Irak lideri Saddam Hüseyin'e karşı ABD'nin, uluslararası bir desteği yanına almasına rağmen, bu kez muhtemelen birkaç dostu dışında yalnız hareket etmek durumunda kalacağına inandığını belirten Schwartzkopf, ''Kendi hayatını vermeye hazır kişilerle başa çıkmak zorundayız. Bu çok kolay bir mücadele değil. Ama biz de çok güçlü bir ülkeyiz'' dedi. 
     Emekli General Schwartzkopf, New York'ta Dünya Ticaret Merkezi'nin ikiz kulelerine ve ABD Savunma Bakanlığı Pentagon'a yönelik terörist saldırıların devamının geleceğine inandığını da kaydetti. 
     Schwartzkopf, ''Çok sayıda insanın ölmesini istiyorlar. Zaten terörizmin amacı da bu. Bunun devamı da gelecektir. Onun için de yapılması gereken ilk iş, bu saldırıları gerçekleştirenlerin bulunması ve cezalandırılmasıdır'' diye konuştu. 






</TEXT>
</DOC>
