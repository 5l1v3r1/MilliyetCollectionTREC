<DOC>
<DOCNO> 19610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/dunya/dun02.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore böyle battı 
</HEADLINE>
<TEXT>

     DIŞ HABERLER SERVİSİ 

     Geçtiğimiz salı günü Japonya’daki bir havaalanında eşi, bir akrabası ve 4 yaşındaki oğluyla birlikte sahte Dominik Cumhuriyeti pasaportuyla yakalanan ve yapılan sorgulamanın ardından Kuzey Kore Devlet Başkanı Kim Jong - il’in oğlu ve onun en güçlü halefi olduğu anlaşılan Kim Jong - nam, lüks bir tatil için geldiği Japonya tarafından diplomatik bir kriz yaşanmaması için yanındakilerle birlikte sınırdışı edilip Çin’e gönderildi. 
     
Disneyland’ı gezecekmiş      Komünizmle yönetilen ülkesi açlık ve kıtlığın pençesinde kıvranırken lüks bir tatil için Japonya’ya geldiği anlaşılmasın diye sahte pasaport kullanan Kim Jong - nam’ın, yetkililer tarafından sorgulanırken "Japonya’ya Tokyo’daki Disneyland’ı gezmek için geldim" dediği bildirildi. 
     Rolex marka saat taktığı, cüzdanının ABD Doları ve Japon Yeni banknotlarla dolup taştığı, beraberindeki kadınların da Louis Vuitton marka pahalı çantalarla dolaştığı belirtilen Kim Jong - nam, sorgusu sırasında ilk başta kimliğini gizleyip kendini Güney Koreli bir yayıncı olarak tanıttı. Sahte pasaportunda adı "Pang Xiong" olarak geçen kişi, daha sonra "Kuzey Kore lideri Kim Jong - il’in büyük oğlu oğlu Kim Jong - nam" olduğunu söyledi. 
     Ülkesindeki sefalete aldırmadan tatil sevdasıyla eşini, bir akrabasını ve çocuğunu alıp yasadışı yollardan Japonya’ya gelen 29 yaşındaki Kim Jong - nam, neden sahte pasaportla giriş yapmaya çalıştığına ise bir açıklama getiremedi. 
     Babasının ilk evliliğinden doğduğu ve eğitimini Moskova ile Cenevre’de tamamladığı belirtilen Kim’in geçen yıl aynı sahte pasaportla iki kez Japonya’ya gittiği ve internet tutkunu olduğu ifade ediliyor. Kim Jong - nam, Kuzey Kore istihbarat teşkilatında yönetici konumunda çalışıyor. 
     Kim Jong - il’in, büyük oğlunu Kuzey Kore’nin yönetimini devretmek için siyasete hazırladığı sanılırken, Güney Koreli siyaset uzmanları, Kim’in, babasının en güçlü halefi olduğunu söylüyorlar. Çin dergisi Guang Jiao Jing’e göre de Kim Jong - il’in halefi olarak görünen Kim Jong - nam, ülkesinde "Küçük General" olarak biliniyor. 
     



 DÜNYA 











</TEXT>
</DOC>
