<DOC>
<DOCNO> 36798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/siyaset/siy01.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyipçi parti yarına 
</HEADLINE>
<TEXT>

Tayyip Erdoğan, Gül destekçisi eski FP’li il başkanlarının görev almasını istemiyor 
     ABDULLAH KARAKUŞ Ankara 

     Necmettin Erbakan’dan kopan Recep Tayyip Erdoğan, partisini yarın kuruyor. Partinin isminde "yeni" kelimesinin olması beklenirken, Erdoğan da ilk kez yarın basın toplantısı ile kamuoyunun önüne çıkacak. 
     Bugün Ankara’ya gelerek partisiyle ilgili son eksikleri tamamlayacak olan Erdoğan, 80 kişi civarındaki Kurucular Kurulu’yla partisinin kuruluş dilekçesini yarın İçişleri Bakanlığı’na verecek. Dilekçenin verilmesinin ardından da Bilkent Otel’de saat 11.00’de basın toplantısı düzenleyecek olan Erdoğan, burada kurucularını ve programını tanıtacak. Parti ismi ve amblemi konusunda milletvekillerinden tam yetki alan Erdoğan’ın bugün karar vermesi bekleniyor. 
     
     Teşkilat sıkıntısı 
     Partiyi bu hafta kuracak olan Tayyipçilerde, grupta teşkilat kurma sıkıntısı başladı. Abdüllatif Şener başkanlığındaki teşkilat kurma ekibine, dosyalarla ve tanıdık aracılığıyla "Teşkilatı bize verin" baskıları arttı. Karar vermekte sıkıntı çektiği belirtildi. Özellikle Gül’ü kongrede destekleyen eski FP’li il başkanları yeni partide de görev almak isterken, Erdoğan’ın buna karşı çıktığı ve sayıyı en azda tutma gayretinde olduğu belirtildi. Teşkilatlarla ilgili son kararın verilmesi için parti kurulduktan sonra araştırma yapacağı öğrenildi. Çıkan sonuçlara göre de teşkilat kurma görevinin verilmesinde son kararın alınacağı dile getirildi. 
     



 SİYASET 











</TEXT>
</DOC>
