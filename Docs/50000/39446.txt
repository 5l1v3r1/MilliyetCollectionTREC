<DOC>
<DOCNO> 39446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/ekonomi/eko02.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar beş günde yüzde 4 geriledi 
</HEADLINE>
<TEXT>

Hazine’nin yurtdışında borçlanmaya çıkacağına ilişkin beklentiyle dolar bankalararası piyasada 1 milyon 400 bin liraya kadar indi 
     EKONOMİ SERVİSİ 

     Hazine’nin yurtdışından borçlanmaya çıkacağına ilişkin beklentilerin yoğunlaştığı piyasalarda dolar düşüşe geçti. 
     Bankalararası para piyasasında doların satış fiyatı gün içinde 1 milyon 405 bin liraya kadar gerilerken Merkez bankası doların kapanış kurunu 1 milyon 400 bin - 1 milyon 407 bin lira olarak açıkladı. Bono piyasasında ise sakin bir gün yaşandı. 
     Hazine’nin dış borçlanmaya çıkacağına ilişkin söylenti, yabancı bankaların döviz satışına geçmeleriyle birlikte güçlenince 15 Ağustos’ta 1 milyon 515 bin liraya kadar yükselen dolar dün 1 milyon 400 bin liraya kadar düştü. Bankaların gün içinde kar amaçlı alım - satımlarının etkili olduğu piyasada, bir yerli banka yanında, az da olsa Londra kökenli yabancı kuruluşların dolar satışları gözlendi. 
     Satışlar piyasada doların 1 milyon 400 bin liradaki güçlü desteğinin aşağıya doğru kırılacağı beklentisini kuvvetlendirdiği belirtiliyor. 
     Bir bankacı, doların 1 milyon 400 bin liranın altına geleceğine ilişkin beklentiyle halkın döviz büfelerine gitmeye başladığını, bu seviyenin kırılmasıyla gidişin hızlanabileceğini belirtti. 
     Öte yandan serbest piyasada dolar önceki güne göre 13 bin lira değer yitirerek günü 1 milyon 417 bin liradan tamamladı. 
     
     Faiz sakin 
     Bono piyasasında ise faiz oranları önceki gün yaşanan 5 puanlık gevşemenin ardından sakin bir seyir izledi. Piyasanın en aktif bonosu olan 6 Mart 2002 vadeli bonoda 69 trilyon liralık işlem hacmi gerçekleşiken faizler 0.30 puanlık bir bantta dalgalandı. Söz konusu bononun faizi gün sonunda yüzde 81.58 oldu. 
     
     Borsa tatsız 
     Hisse senetlerinin ortalama yüzde 0.53 oranında değer yitirdiği borsada ise bileşik endeks günü 10 bin 238 puandan tamamladı. Uzmanlar, borsada yatay seyrin sürmesini bekliyorlar. 
     



 EKONOMİ 



















</TEXT>
</DOC>
