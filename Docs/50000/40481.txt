<DOC>
<DOCNO> 40481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur04.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan bandıralı kuru yük gemisi yolcu vapuruna çarptı 
</HEADLINE>
<TEXT>

     İstanbul Boğazı'ndan transit geçiş yapan Bulgaristan bandıralı kuru yük gemisi ile Şehir Hatları İşletmesi'ne ait yolcu vapuru, Kız Kulesi açıklarında birbirine sürtündü. Kazada ölen ya da yaralanan olmadı. 
     Ukrayna'dan aldığı kereste yükünü İzmit'e götürmek üzere İstanbul Boğazı'ndan transit geçiş yapan Bulgaristan bandıralı 135 grostonluk ''Olimps'' adlı kuru yük gemisi ile Üsküdar-Eminönü arasında son seferini yapan Şehir Hatları İşletmesi'ne ait ''Rumelikavağı'' adlı yolcu vapuru, Kız Kulesi açıklarında burun buruna geldi. 
     Vapur kaptanının rotayı değiştirmesiyle çarpışma son anda engellenirken, yolcu vapuru ile kuru yük gemisi burun kısmından birbirine sürtündü. 
     Kazada ölen ya da yaralanan olmazken, vapurun sağ burun kısmında 2 metrekare çapında ezilme meydana geldi. 
     Olaydan sonra yolcularını Karaköy'e bırakan ''Rumelikavağı'' vapuru, inceleme yapılması için Kabataş İskelesi'ne çekildi. "Olimps'' gemisi de Ahırkapı açıklarında demirletildi. Kabataş İskelesi'ne gelerek yolcu vapurunda inceleme yapan Türkiye Denizcilik İşletmeleri Genel Müdürü Erkan Arıkan, kazanın ucuz atlatıldığını söyledi. 
     Kız Kulesi açıklarını ''su caddesi'' olarak nitelendiren Arıkan, ''Kazalar, bu bölgedeki balıkçı ve diğer küçük teknelerin disiplinsizliği ve yoğunluğu yüzünden meydana geliyor'' dedi. 
     
     






</TEXT>
</DOC>
