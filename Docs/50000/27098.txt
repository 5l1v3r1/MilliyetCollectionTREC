<DOC>
<DOCNO> 27098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur21.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuza düştü, elektrik çarptı, öldü... 
</HEADLINE>
<TEXT>

     Balıkesir'de, lise öğrencisi, karne gününde, bir caminin bahçesinde çıktığı erik ağacından süs havuzuna düştü ve cereyana kapılarak hayatını kaybetti. 
     Alınan bilgiye göre, Balıkesir Endüstri Meslek Lisesi 1. sınıf öğrencisi Ercan Güvenç 17 , Karesi Mahallesi'ndeki Zağnospaşa Camii'nin avlusunda bulunan ağaca çıkarak, malta eriği toplamaya başladı. Güvenç dengesini kaybedince, ağacın altındaki süs havuzuna düştü ve olay yerinde öldü. 
     Yapılan incelemede, Güvenç'in, havuzun aydınlatılmasında kullanılan elektrik tellerindeki kaçak yüzünden akıma kapılarak öldüğü belirlendi. 
     Ercan Güvenç'in ölüm haberi üzerine sinir krizleri geçiren babası Kamber ve annesi Firdevs Güvenç, çocuklarının karne alacağı gün ihmale kurban gittiğini belirterek, Balıkesir Belediyesi yetkililerinden şikayetçi olacaklarını söylediler. 
     







</TEXT>
</DOC>
