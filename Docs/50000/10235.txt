<DOC>
<DOCNO> 10235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sonspo04.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de bayram izni bitti 
</HEADLINE>
<TEXT>

     Lig lideri Fenerbahçe'de, Yimpaş Yozgatspor maçı sonrası futbolculara verilen 2 günlük Kurban Bayramı izni bitti. 
     Sarı-lacivertliler, Antalyaspor ile yapacakları maçın hazırlıklarına başladı. Teknik Direktör Mustafa Denizli yönetiminde, Samandıra Tesisleri'nde yaklaşık 1,5 saat süren idmanda sarı-lacivertli takımın futbolcuları, koşunun ardından yarım sahada çift kale maç yaptı. 
     İdmana, ülkelerinin milli takım kamplarına giden Johnson ve Uche'nin yanı sıra sakatlığı süren Rapaiç ve Revivo katılmadı. Revivo dışındaki 3 futbolcunun, hafta sonundaki maçta forma giyemeyeceği bildirildi. 
     Bu arada, Teknik Direktör Mustafa Denizli ve futbolcular, idman öncesinde bayramlaştı. Öte yandan Kulüp Başkanı Aziz Yıldırım, tesislere gelerek, bir süre gazetecilerle sohbet etti. Ligde kolay maç olmadığını, bundan sonraki bütün maçların zor geçeceğini vurgulayan Yıldırım, Yimpaş Yozgatspor maçında futbolcularının alın terlerini ortaya koyduklarını, ancak şansın da kendilerinden yana olduğunu belirtti. Yıldırım, futbolda bazen şansın da önemli olduğunu, Galatasaray'ın da 4 yıl üstü üste şampiyon olduğu dönemde, zaman zaman şansıyla maç kazandığını söyledi. 




</TEXT>
</DOC>
