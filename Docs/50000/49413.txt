<DOC>
<DOCNO> 49413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/soneko01.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'de vergilere zam geliyor.... 
</HEADLINE>
<TEXT>

     Taşıt, özel işlem ve damga vergileri ile harç tutarları yeni yılda en az yüzde 52.5 zam görecek. Çevre temizlik vergisi ile emlak vergisine tabi değerlerdeki artış da yüzde 26'dan az olmayacak. 
     Birçok vergideki yıllık artışı belirleyen yeniden değerleme oranı yüzde 52.5 ile yüzde arasında bekleniyor. Maliye Bakanlığı'nda yapılan hesaplamalara göre, Ekim ayı enflasyonu yüzde 3 çıkarsa, yeniden değerleme oranı da yüzde 52.6 olacak. Ekim enflasyonu yüzde 5 olarak ilan edilirse, bu defa yeniden değerleme oranı yüzde 52.9 olarak gerçekleşecek. 
     Yeniden değerleme oranı, mevcut Vergi Kanunları uyarınca çok sayıda vergi ve harç ile vergi cezalarında aynı oranda artışa yolaçacak. Bakanlar Kurulu, varolan yetkisini kullanarak, bu oranları düşürebilecek ya da geçen yıl olduğu gibi daha da arttırabilecek. 
     
     Motorlu taşıtlarda ek artış da olabilir 

     Motorlu taşıtlar ve taşıt alım vergisi tutarları, yeniden değerleme ile birlikte 1 Ocak'tan itibaren en az yüzde 52.5 oranında artış görecek. Maliyecilerin bütçe hedeflerine göre, motorlu taşıtlar vergisindeki yıllık artış, Bakanlar Kurulu'nun yetkisini kullanması sonrasında yüzde 75'i bulabilecek. 
     Taşıt vergileri yeniden değerleme oranı kadar zamlansa dahi mevcut vergiler oldukça artacak. Bu durumda 950 kilogram ve altındaki otomobillerin halen 63 milyon 920 bin lira olan motorlu taşıt vergisi yeni yılda 97 milyon 478 bin liraya, 951-1.200 kg arasındaki taşıtların 97 milyon 280 bin lira olan vergisi de 148 milyon 352 bin liraya yükselecek. 
     950 kg ve altındaki ağırlığa sahip otomobil alanlar, taşıt alım 
     vergisi olarak da 3 milyon 800 bin lira yerine 814 milyon 45 bin lira, 951-1.200 kg arası otomobil alanlar ise 891 milyon 370 bin lira yerine 1 milyar 359 milyon 339 bin lira ödeyecek. Yeniden değerleme ile damga vergisi ve harç tutarları da 2002'de en az yüzde 52.5 zamlanacak. Bu durumda 1 yıllık pasaport harcı 33 milyon 180 bin liradan 50 milyon 599 bin liraya çıkacak. Trafik tescil harcı da 46 milyon 640 bin lira yerine 71 milyon 126 bin lira olacak. 
     
     Diğer vergilerde durum 

     Yeniden değerleme oranı, 2002'de değerli kağıt bedellerinin de en az yüzde 52.5 zam görmesine yolaçacak. Böylece halen 1 milyon lira olan kira sözleşme kağıt bedeli 1.5 milyon liraya çıkacak, pasaport için 20 milyon lira yerine 30 milyon 500 lira, nüfus cüzdanı için de 500 bin lira yerine 763 bin lira ödenmesi gerekecek. 
     Özel işlem vergisi tutarları da yılbaşından geçerli olmak üzere yeniden belirlenecek. 
     Bu tutarlardaki artışın da yeniden değerleme oranına paralel tutulması halinde, yeni cep telefonu alanlar ile tapuya gidenler 10 milyon lira yerine 15 milyon 250 bin lira özel işlem vergisi verecek. 
     Vatandaş arasında çöp vergisi olarak anılan çevre temizlik vergisi ile emlak vergisine tabi değerler de 2002'de yeniden değerleme oranının yarısı kadar artış görecek. Bu şekilde çevre temizlik vergisinde en düşük tutar, 236 bin liradan 297 bin 832 liraya, en yüksek tutar da 49 milyon 345 bin liradan 62 milyon 273 bin liraya yükselecek.. 
     






</TEXT>
</DOC>
