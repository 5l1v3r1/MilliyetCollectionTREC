<DOC>
<DOCNO> 47573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo23.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Atilla Kıyat "Avrupa'ya veda ettik. Lig ve Kupa'yı kazanacağız..." 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, 3-1'lik Olympique Lyon yenilgisinden sonra artık Avrupa'ya veda ettiklerini söyledi. 
     Atilla Kıyat, Avrupa Şampiyonlar Ligi'nde TSV Bayer 04 Leverkusen ile İstanbul'da ve FC Barcelona ile de deplasmanda yapacakları son 2 maça prestij için çıkacaklarını belirterek, ''Bizim son yenilgiden sonra hiçbir iddiamız kalmadı. Umarım bu 2 maçta puan alırız ve Avrupa maçlarını puansız kapatmayız'' dedi. 
     Fenerbahçe'nin Avrupa Şampiyonlar Ligi'nde beklenmedik sonuçlar aldığını vurgulayan Kıyat, ''Camiamız takımımızın Avrupa'da başarısız olmasından son derece üzgün. Bundan sonra lig ve Türkiye Kupası'nda başarılı olmak için çalışacağız. Bu 2 kupada mutlu sona ulaşıp, camiamızı yeniden sevindirmek istiyoruz'' diye konuştu. 
     
     Oktay sevindiriyor 
     Kıyat, yönetim olarak futbolcuların form durumları ve takıma uyumları gibi konularda açıklama yapmadıklarını, ancak Oktay'ın durumunun sevindirici olduğunu kaydetti. 
     Çaykur Rizespor ve Olympique Lyon maçlarında 90'ar dakika oynayan ve 2 gol atan Oktay'dan memnun olduklarını anlatan Atilla Kıyat, ''Oktay zaten iyi futbolcuydu. Ancak özel hayatında yaşadığı sorunlar O'nu psikolojik olarak etkiledi. Şimdi gün geçtikçe forma girmesi bizi sevindiriyor. Oktay'ın bu performansından memnunuz. İlerde daha da iyi olacaktır'' diye konuştu. 
     






</TEXT>
</DOC>
