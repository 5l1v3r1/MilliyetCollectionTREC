<DOC>
<DOCNO> 16395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/yazar/bila.html </URL>
<DATE> 2001/04/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit "Dış desteğin önü açıldı" 
</HEADLINE>
<TEXT>

     Devlet Bakanı Kemal Derviş, yeni ekonomik programı açıklamaya başladığında Başbakan Bülent Ecevit, Başbakan Yardımcıları MHP lideri Devlet Bahçeli, ANAP lideri Mesut Yılmaz ve Hüsamettin Özkan da Başbakanlık'taki odalarında televizyonun karşısına geçtiler. Liderler, Derviş'i kendi odalarında izlediler. 
     Başbakan Bülent Ecevit, bu arada, Derviş'in açıklamalarından sonra koalisyon liderleri Bahçeli ve Yılmaz'la birlikte yapacağı açıklamanın taslağı üzerinde çalıştı. 
     Derviş'in açıklaması bitince Başbakan Yardımcısı Hüsamettin Özkan, saat 13.00'te Bahçeli ve Yılmaz'ı telefonla arayarak, Başbakan'ın odasına davet etti ve birlikte yapılacak açıklamanın metni üzerinde mutabakat sağlandı. Üç lider saat 13.45'te basının karşısına çıktılar. 
     Ecevit, Bahçeli ve Yılmaz'ın programın açıklanmasının hemen ardından, birlikte görüntü vermeleri özel bir anlam taşıyor. Üç lider, Derviş'in ve programın arkasında siyasi desteğin bulunduğunu bir kez daha göstermek istediler. 
     Bu vurgunun bir kez daha yapılmasına neden gerek duyuldu 
     Başbakan Ecevit'e basın toplantısından sonra yaptığımız görüşmede bu soruyu yönelttik. Yanıtı şöyle oldu 
     - Programa ve Sayın Derviş'e koalisyon ortakları olarak tam destek verdiğimizi bir kez daha açıklamış olduk. Dış desteğin sağlanması ve hızlanması açısından yararlı olduğunu düşünüyorum. Dün önceki gün akşam IMF Başkanı Hörs Köhler beni aradı. Ona da siyasi desteğimizi ve kararlılığımızı söyledim. Bugün dün koalisyon liderleri Sayın Bahçeli ve Sayın Yılmaz'la birlikte yaptığım açıklamadan sonra dış desteğin önünün açıldığını düşünüyorum. 
     Koalisyon liderleri bu tutumlarıyla dış destek açısından önemsenen siyasi destek konusundaki soru işaretlerini gidermiş oldular. 
     Ecevit, bundan sonraki aşamada dış destek verecek ülke ve kuruluşlarının ve kamuoyunun siyasi destek konusunda bir tereddüte düşmeyeceklerini düşünüyor. 
     Programın dış destek ve finansal boyutuna gelince... 
     Başbakan Ecevit, bu yöndeki sorumuzu da şöyle yanıtladı 
     - Dış destek rakamı tam olarak ortaya çıkmadığı için programın finansal boyutunu detaylandırmak mümkün değildi. Önümüzdeki hafta bu boyutu da netleşmiş olacak. Sayın Derviş temaslarını sonuçlandıracak ve dış destek tutarı da belli olacak. Bu aşamadan sonra da program finansal boyutuyla da tamamlanmış duruma gelecek. Tabii, dış destekle birlikte, vatandaşa yeni vergi yükü ve yeni külfet eklemeden iç gelirleri artırmayı amaçlayan paket de açıklanıp uygulamaya geçecek ve finansal alanda daha da rahatlık sağlanmış olacak. 
     Başbakan'ın sözünü ettiği iç kaynak paketiyle ilgili çalışmalar da son aşamasında. Büyük ölçüde imar affına dönük olarak hazırlanan bu paketten kısa sürede önemli bir finansman beklentisi var. Ayrıca eş zamanlamayla önümüzdeki hafta iç kamu taşıtları ve taşınmazlarıyla ilgili iç tasarruf paketi de uygulamaya geçecek. 
     Dünkü açıklamalar ve temaslardan sonra Başbakan Ecevit'in değerlendirmesi şöyle özetlenebilir 
     "Uygulanabilir bir program ortaya çıktı. Önümüzdeki hafta dış ve iç finansman kaynakları da netleşince krizden çıkış süreci hızlanacak." 
     
     





SBF'den inciler 


Ecevit "Dış desteğin önü açıldı" 


İçel Havalimanı Öksüz kaldı 


Haydi bakalım, yeniden umuda yolculuk... 


Milat Pazartesi 


İki yabancı 


Plato "Akıl kutsaldır" 


Diyalog eksikliği 


Devletin tasarruf tedbirleri 


"Gülmeye, gülmeye geldik " 


Lale Devri'nin sonu 


Sen öyle zannet 


Gelecek tamam, dalgalıya devam 


Derviş "umut" dağıttı 


</TEXT>
</DOC>
