<DOC>
<DOCNO> 6316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sonspo14.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba "Fenerbahçe'nin Kadıköy'deki tılsımını bozacağız" 
</HEADLINE>
<TEXT>

     Türkiye Kupası yarı finalinde Beşiktaş'ı penaltılarla eleyerek, finale adını yazdıran Gençlerbirliği, gözünü Fenerbahçe ile yapacağı lig maçına çevirdi. Kırmızı-siyahlı futbolcular, bugün Belgrad Ormanları'nda hafif bir ter antrenmanı yaparak, Fenerbahçe maçı hazırlıklarına başladı. Teknik direktör Samet Aybaba yönetiminde gerçekleştirilen idmanda, futbolcula rın oldukça neşeli oldukları gözlendi. Bu arada idman sonrasında Beyhan, 20. yaşgününü futbolcu arkadaşları ve teknik heyetle birlikte ormanda kutladı. 
     Gençlerbirliği Teknik Direktörü Samet Aybaba, Fenerbahçe ile hafta sonunda zorlu bir maç yapacaklarını belirterek, ''Fenerbahçe'nin Kadıköy'deki yenilmezlik tılsımını biz bozacağız'' dedi. 2 ekibin de Türkiye Kupası'nda zorlu maçların ardından finale çıktıklarını hatırlatan Aybaba, ''Eşit şartlardayız. 2 ekip de Türkiye Kupası maçının yorgunluğunu üzerinde taşıyor. Ancak maç gününe kadar iyi bir şekilde hazırlanıp, İstanbul'dan mutlu bir şekilde ayrılmak istiyoruz'' diye konuştu. Aybaba, Fenerbahçe'nin Türkiye Kupası final maçını Diyarbakır'da oynamak isteğine de değinerek, ''Diyarbakır'da geçen yıl final oynanmıştı. Amaç, Anadolu'ya bu tür final maçları izlettirmekse, bu heyecanı tatmayan birçok ilimiz var. Bu konuda kararı ben vermeyeceğim ama Diyarbakır'da oynanmasına da sıcak bakmıyorum'' diye konuştu. 
     Gençlerbirliği'nin başarılı savunma oyuncusu Tolga ise, dün maç içinde tartıştığı Pascal Nouma'nın karşılaşma sonrası formasını kendisine verdiğini kaydetti. Bu hareketin maç içinde yaşananların sahada kaldığını gösterdiğini vurgulayan Tolga, ''Nouma, maç içinde çok agresif davranıyor. Saha dışında nasıl bir yaşantısı var bilemiyorum ama maçta kendisine ve sahadaki diğer oyunculara zarar veriyor. Yine de formasını bana vermesi bir incelikti'' dedi. Ümit Karan da, spor kamuoyunun Beşiktaş maçında kendilerine şans tanımadığını öne sürerek, ''Ne kadar iyi bir takım olduğumuzu herkese gösterdik. Şimdi de her zaman yendiğimiz Fenerbahçe'yi, final maçında da yenerek Türkiye Kupası'nı müzemize götürmek istiyoruz'' diye konuştu. 




</TEXT>
</DOC>
