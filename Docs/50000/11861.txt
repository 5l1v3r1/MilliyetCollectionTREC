<DOC>
<DOCNO> 11861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/ekonomi/eko01.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk çerçeve 5 milyar dolar 
</HEADLINE>
<TEXT>

Pazartesi günü açıklanacak olan IMF ile çerçeve anlaşmada acil kaynak ihtiyacı belirlenecek. İlk aşamada kamu ve Fon bankaları için 5 milyar dolar gerekiyor 
     HARUN GÜREK Ankara 

     IMF ile yapılacak çerçeve anlaşma için görüşmeler başladı. Görüşmelerde, mali sistemdeki kilitlenmenin açılması için gereken acil kaynak ihtiyacı belirleniyor. Kamu ve Fon bankaları için ilk etapta en az 5 milyar dolar dolarlık dış kaynak üzerinde duruluyor. Bunalımdan çıkış sürecinde izlenecek para ve kur politikaları üzerinde de çalışma yapılıyor. 
     Mali bunalımdan çıkış için planlanan acil önlemler dizisinin açıklanmasının ardından, önceki akşam 18.00’de Türkiye’ye gelen IMF Avrupa Bölüm Başkanı Micheal Deppler, ekonomiden sorumlu Devlet Bakanı Kemal Derviş ile aynı akşam 21.00’de Merkez Bankası Lokali’nde düzenlenen yemekte bir araya geldi. Hazine Müsteşarı Faik Öztrak, Merkez Bankası Başkanı Süreyya Serdengeçti ile Bankacılık Düzenleme ve Denetleme Kurulu BDDK Başkan Yardımcısı Teoman Kerman’ın da katıldığı toplantıda, bankacılık sektörünün durumu ele alındı. 
     
     Kaynağa takviye gerekli 
     Mali sektörde kilitlenmeye neden olan, faizlerin düşmesini önleyen ve dövize yönelme riski yaratan kamu ve Fon bankalarının açıklarına ilişkin olarak bugüne kadar yapılan çalışmaların da değerlendirdiği toplantının ardından Derviş, dün, dış ticaretten sorumlu Devlet Bakanı Tunca Toskay ile bir araya geldi. Ekonomi bürokratlarıyla da bir toplantı düzenleyen Derviş, daha sonra Deppler ile tekrar buluştu. 
     Görüşmelerde yüksek faiz ve dolar kurunda düşüş ile krizden çıkışı sağlayacak acil kaynak ihtiyacının boyutu ele alındı. Görüşmelerin kilit noktasını kamu bankaları ile Fon bankalarının nakit açıkları oluşturuyor. Kamu ve Fon bankalarının katrilyonlarca liralık günlük borçlanma ihtiyacının piyasalarda rahatlama yaratacak bir biçimde düşürülmesi için en az 5 milyar dolar dolayında bir acil kaynak gerekiyor. Bu kaynağın boşa gitmemesi için, kademeli olarak 16 - 20 milyar dolarlık bir takviyenin yapılması zorunlu görülüyor. 
     Görüşmelerin ikinci ayağını, çerçeve anlaşma ile açıklanması beklenen geçiş dönemi para ve kur politikaları oluşturuyor. Merkez Bankası’nın, Hazine’nin kamu bankalarına vereceği tahviller karşılığında para verip vermeyeceği ve paranın piyasadan nasıl çekileceği tartışılıyor. 
     Görüşmelerde, Türkiye’nin toplam açıklarının da belirlenerek, nereden ne kadar kaynak geleceği de ele alınırken, kaynaklar Derviş’in Toskay’la yaptığı görüşmenin bu amaca dönük olduğunu kaydettiler. 
     Yapılacak çerçeve anlaşmanın en önemli iki ayağının, kamu bankalarının açıklarının kapatılması için mali sektörde yapılacak reformlar ile para ve kur politikasının olacağı öğrenildi. Çerçeve anlaşmada, uygulanacak programın ana ilkelerinin de yer alacağı belirtildi. 
     
11.4 milyar ’ın 7 milyar ’ı kaldı      Uluslararası Para Fonu ile imzalanan ve 2000 yılı başında yürürlüğe giren Stand-by anlaşması kapsamında Türkiye’ye verileceği taahüt edilen kredi tutarı 11.4 milyar dolar. 
     Türkiye bugüne kadar bunun ancak 4 milyar 450 milyon dolarlık bölümünü kullandı. 
     
     En son 1.4 milyar geldi 
     Toplam 11.4 milyar dolarlık kredinin 7.6 milyar dolarlık bölümü Ek Rezerv Kolaylığı SFR , 3.7 milyar dolarlık bölümü de stand - by kredisi olarak belirlenmişti. 
     Kasım krizinden sonra şubat ayında IMF yaptığı toplantıyla 1.1 milyar dolar tutarında Ek Rezerv Kolaylığı kapsamındaki krediyi serbest bıraktı. Aynı toplantıda stand - by kredisinin 300 milyon dolarlık kısmı da serbest bırakılarak 1.4 milyar dolarlık finansman sağlanmıştı. 
     
     Cottarelli de Hazine’de 
     Bu arada dün ekonomiden sorumlu Devlet Bakanı Kemal Derviş başkanlığında Hazine’de sürdürülen çerçeve anlaşma görüşmelerinde Uluslararası Para Fonu IMF Avrupa Bölümü Direktörü Michael Deppler’ın yanı sıra, IMF Türkiye Masası Şefi Carlo Cottarelli ile Dünya Bankası Türkiye Direktörü Ajay Chhibber de katıldı. 
     


 EKONOMİ 
















</TEXT>
</DOC>
