<DOC>
<DOCNO> 22827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur15.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Bakan değişir diye işi yavaşlatmayın" 
</HEADLINE>
<TEXT>

     Sağlık Bakanı Osman Durmuş, ''Türkiye, korozyona uğramış kadrolarla ayakta durmakta zorluk çekiyor'' dedi. 
     Durmuş, Keçi"ren İsmet Ayturan Sağlık Ocağı'nın açılışında yaptığı konuşmada, Sağlık Ocağı'nın 13 yılı aşkın bir süreden sonra tamamlanarak, hizmete girdiğini belirtti. Durmuş, ''2000'li yıllarda 13 yılda sağlık ocağı yapılması benim için bir ayıp, bir yüz karasıdır'' dedi. 
     Türkiye'de bürokrasinin, siyasetin, binaların korozyona uğradığını ifade eden Durmuş, şunları kaydetti 
     ''Türkiye, korozyona uğramış kadrolarla ayakta durmakta zorluk çekiyor. 13 yılda bitirilmiş bir sağlık ocağı varsa, aslında bu koltukta oturmamam lazım. Böyle bir binayı 13 yılda bitiriyorsam, bu benim ayıbımdır. Devlette devamlılık varsa öncekilerin değil, benim ayıbımdır. O halde tüm bürokratlarımıza bir dileğimi iletmek istiyorum Bakan değişecek diye işi yavaşlatırsanız, dedikodu odalarına kapanırsanız ve bu binaların bitirilmesi, yatırımların bir an önce amacına ulaşması için hiçbir gayret göstermezseniz, asıl devleti temsil edenlerin sizler olduğunu unutursanız, bu sorumluluğun altında tüm Türkiye kalır. Ve Türkiye Batı Avrupa düzeyinde bir gelişmeyi sağlayamıyorsa, batılılar geldiğinde hala inşaatı devam eden Sayıştay binasını hala bitiremediniz mi diye soruyorlarsa, bu bizim ayıbımızdır.'' 
     Sağlık Bakanı gazetecilerin, ''Bakan değişecek diye bürokratların işi yavaşlattığına'' ilişkin sözlerinin hatırlatılarak, hükümette bir değişikilik olup olmayacağının sorulması üzerine de Durmuş, ''Bakan siyasi makamdır, değişebilir, ama bürokrasi görevini sürdürsün, anlamında söylüyorum. Bakan değişecek diye işler yavaşlar mı, bakana göre iş olur mu, Türkiye'de bakan da, hükümet de değişir. Kalıcı ve değişmeyen bir şey yok, ama zamanına Türkiye ve biz karar verelim'' yanıtını verdi. 
     
     
     
     
     







</TEXT>
</DOC>
