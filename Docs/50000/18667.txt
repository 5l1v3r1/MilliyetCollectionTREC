<DOC>
<DOCNO> 18667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/soneko03.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra memura 2. ek zamda... 
</HEADLINE>
<TEXT>

     Devlet memurları, kamuda çalışan sözleşmeliler ve memur emeklileri, Nisan ayı enflasyon rakamları çerçevesinde, 15 Mayıs'ta ikinci ek zammı da alacak. 
     Yılbaşında yüzde 10 zam verilen devlet memurları, Mart ayı sonunda enflasyonun yüzde 10.7'ye ulaşması sonrasında aradaki farkı, Bütçe Kanunu gereğince 2 puanlık refah payı ile birlikte almışlardı. Böylece memur maaşlarındaki artış yüzde 12.7'ye yükselmişti. 
     2001 yılı memur maaşlarına ilişkin ikinci genel zammın Temmuz ayında yapılacak olması nedeniyle, Mayıs ve Haziran aylarında açıklanacak enflasyon rakamları da, maaşlara yeni ek zamlar yapılması zorunluluğunu yaratacak. 
     Bu çerçevede 3 Mayıs'ta açıklanacak olan Nisan ayı enflasyonu, 15 Nisan'da maaşlara aynı oranda ek zam olarak yansıyacak. 3 Haziran'da açıklanacak Mayıs ayı enflasyonu sonrasında da bu defa 15 Haziran'da memur maaşları bir kez daha arttırılacak. 
     
     Yüzde 8-9 zam 
     Maliye Bakanlığı, 3 Mayıs'ta çıkacak enflasyon çerçevesinde memur, emekli ve sözleşmeli maaşlarına yüzde 8 ile 9 arasında ek zam bekliyor. 
     Maliyecilerin hesaplamalarına göre Nisan ayı enflasyonu yüzde 9 çıkarsa, 31 Aralık itibarıyle maaşlara yüzde 9, 15 Nisan'a göre de yüzde 8 oranında zam gerekecek. Nisan ayı enflasyonu yüzde 10 çıkarsa, bu defa memur maaşları 31 Aralık'taki maaşlara göre yüzde 10, Nisan maaşlarına göre de yüzde 9 oranında artış görecek. 
     Söz konusu artış, 15 Mayıs'ta maaşlara hemen yansıtılacak. 
     Aynı şekilde 3 Haziran'da açıklanacak olan Mayıs ayı enflasyonunun ardından da, devlet memurları bu yılın üçüncü ek zammını alacak. 
     Maliye Bakanlığı, Temmuz'da yapılacak genel zam öncesi, memur, sözleşmeli ve emekli maaşlarındaki toplam artışın yüzde 25'i aşacağını belirtiyor. 
     
     Ek zam ne getirecek 
     Yapılan hesaplamalara göre, memurlara yapılacak olan ve Nisan ayına göre maaşları yüzde 8 ile 9 oranında arttıracak bir ek zam, en düşük memur maaşında 13 milyon 410 bin lira ile 15 milyon 85 bin lira arasında bir iyileşme sağlayacak. 
     Ek zam genel müdür maaşını ise 82 milyon lira ile 92 milyon lira arasında arttıracak. 
     Bu şekilde en düşük memur maaşı 181 milyon liraya çıkarken, genel müdür maaşı da 1 milyar 105 milyon lirayı aşacak. 






</TEXT>
</DOC>
