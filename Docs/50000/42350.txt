<DOC>
<DOCNO> 42350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sontur13.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Albayraklar Operasyonu siyasidir..." 
</HEADLINE>
<TEXT>

     Adalet ve Kalkınma Partisi AK Parti Genel Başkan Yardımcısı Abdullah Gül, ''Albayraklar Operasyonu, Sayın İçişleri Bakanı'nın yaptığı siyasi bir operasyondur. Bunun arkasında Ak-Parti Genel Başkanı Tayyip Erdoğan'a dolaylı bir saldırı vardır'' dedi. 
     Gül, partisinin politika araştırmalar merkezinde düzenlediği basın toplantısında, ABD'de meydana gelen terörist saldırının üzüntü verici olduğunu söyledi. Terörle mücadele edilirken bütün ülkelerin işbirliğiyapması gerektiğine işaret eden Gül, ''Ancak, birşeyden kaçınmak gerekir. Suçsuz, masum, zaten kendi zalim rejimleri altında ezilen insanlar, teröre ders vereceğiz diye öldürülmemelidir'' diye konuştu. 
     Hükümetin saldırının olduğu ilk günden bu yana hassas davrandığını ve elinden geleni yaptığını ifade eden Gül, Türkiye'nin bugüne kadar terörle mücadelede sürekli yalnız kaldığını, ancak şimdi terörün ne kadar büyük bir vahşet olduğunun tüm devletler tarafından anlaşıldığını kaydetti. 
     Gül, bir gazetecinin NATO Daimi Konseyi'nin 5. maddeye işlerlik kazandırmasına ilişkin sorusu üzerine, ''Bu konuda açık çek hiç kimse vermez savaş halinde. Muhakkak ki, ne yapılacaktır, nereye kadar gidilecektir bunların bilinmesi gerekir'' yanıtını verdi. 
     Hükümetin de bunları muhakkak bilmek zorunda olduğunu belirten Gül, şöyle konuştu 
     ''TBMM de kendi önüne gelince herşeyi tam bilmek zorundadır. Hiçbir kimseye açık çek verilmez bu konuda. Ülkelerin çıkarları, menfaatleri vardır. Türkiye, terörle mücadele için elinden geleni yapacağını söylemiştir. ABD'de bu olay çıkmadan önce de tüm dünyaya çağrıda bulunmuştur. NATO'ya çağrıda bulunmuştur. O açıdan Türkiye'nin destek vereceği gayet açıktır. Bir kaygıyı da herkes muhafaza etmek zorundadır. Terörle mücadele adı altında neler yapılacak bunları da görmek gerekir. Haksızlıklar yapılmaması gerekir. Herşeyin ölçülü olması gerekir.'' 
     
     Albayraklar operasyonu 
     Gül, bir başka gazetecinin ''Albayraklar Operasyonu'' ile ilgili sorusu üzerine de, ''Bu, Sayın İçişleri Bakanı'nın yaptığı bir siyasi operasyondur. Kendisi, partisinin çıkarlarına alet olmuştur'' dedi. 
     ''Eğer ortada bir yolsuzluk varsa bunun ortaya çıkartılması için ne gerekiyorsa yapılsın'' diyen Gül, devletlerin herşeyi yaparken kanunlar çerçevesinde yaptığını söyledi. Gül, sözlerini şöyle sürdürdü 
     ''Savcı, zannetmiyorum ki, gece evleri basın, 4-5 yaşındaki çocukları rehin alın, gözaltına alın desin. Ama, bunlar yapılmıştır, Türkiye'nin büyük şirketlerinden birisi tarumar edilmiştir, binlerce çalışanı olan bir şirketin dosyaları, evrakları sokaktan süpürülürcesine toplanmış ve taşınmıştır. Bunların hepsi yanlıştır. Bu yanlışların hesabı da sorulacaktır. 
     Biliyoruz ki, bunun arkasında Ak Parti'yi yıpratma, Genel Başkanı Sayın Tayyip Erdoğan'a dolaylı olarak saldırı da vardır. Olay, tamamen siyasi bir olaydır. Çünkü, daha önce İçişleri Bakanı Sadettin Tantan döneminde bunlar didik didik edilmiştir, neticede ortaya hiçbir şey çıkmamıştır. 
     Şimdi, yeni görevlendirilen bir müfettiş tek başına incelemelerde bulunmuştur. Ben, o raporu okudum. O raporda bir müfettişin, bir devlet memurunun dili yoktur. Sokaktaki bir insanın dili vardır, yazım tarzı aynen böyledir. Bu kanaatlerimi o bakımdan cesaretle söylüyorum bu bir siyasi operasyondur. Ama, varsa bir yolsuzluk, kanunlara aykırı birşey bunların ortaya çıkarılmasından da gocunmayız, çekinmeyiz.'' 






</TEXT>
</DOC>
