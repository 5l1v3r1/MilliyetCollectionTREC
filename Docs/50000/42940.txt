<DOC>
<DOCNO> 42940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/spor/spo04.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Salazar’ı asmayalım 
</HEADLINE>
<TEXT>

Trabzonspor Teknik Direktörü Tekelioğlu, Samsun maçında yenilen gollerde başrolü oynayan Perulu oyuncuya sahip çıktı, "Harcamayalım" ifadesini kullandı 
     BORDO - Mavili takımın hocası Sadi Tekelioğlu, Samsunspor maçında yaptığı hatalar nedeniyle büyük eleştiri toplayan Santiago Salazar’a sahip çıktı. Tecrübeli hoca, "Onu bir hatasıyla asmaya kalkmayalım. Çok yetenekli olduğunu söylemeye gerek yok. Kendisini kanıtlamış, üst düzey bir oyuncu. Onu da harcama yoluna gitmeyelim" dedi. 
     BAŞKAN Özkan Sümer ise futbolcularla bir toplantı yaptı. Sümer, oyunculara "İki yenilgiyle asla yılgınlığa kapılmayın. Her takımı yenecek gücünüz var. Yeter ki, kendinize olan güveninizi yitirmeyin" dedi. Bu arada dün futbolculara 150 milyarı nakit, 250 milyarı da 15 günlük çekler halinde toplam 400 milyar liralık ödeme yapıldı. 
     
     Hami’siz olmuyor 
     TRABZONSPOR, Hami’nin oynamadığı iki maçı da kaybetti. Kaptan, son 20 dakikada oyuna girdiği Beşiktaş maçında takımı 2 - 1 galibiyete taşıyan golde Da Silva’ya mükemmel pas attı. Yine yedek başladığı Gaziantep önünde bir gol attı, bir de attırdı. Bursaspor maçında da iki gol pası veren, bir de mükemmel gole imza atan Hami, yıldızlaştı, ama 90. dakikada kolu kırıldı. Hami’nin yer almadığı sınavda Diyarbakır’a 3 - 1 mağlup olan Bordo - Mavililer, Samsun’a evinde tarihinde ilk kez yenildi. 
     



 SPOR 


























</TEXT>
</DOC>
