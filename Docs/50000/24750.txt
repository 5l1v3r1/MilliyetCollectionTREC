<DOC>
<DOCNO> 24750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/siyaset/asiy.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrasinin şanlı direnişi 
</HEADLINE>
<TEXT>
Verin artık şu arabaları 
Taşıt genelgesinin üzerinden bir ayı aşkın süre geçti. 90 bin araçtan ancak 300’ü teslim edildi 
     HARUN GÜREK Ankara 

     Kamudaki savurganlığın simgesi haline gelen makam otolarının teslimi konusundaki direniş sürüyor. 25 bini makamda kullanılmak üzere yaklaşık 90 bin araca sahip kamu kuruluşlarının 1 ay içinde teslim ettikleri araç sayısı 300’de kaldı. 
     Hükümetin tasarruf önlemleri kapsamında uygulamaya koyduğu Taşıt Genelgesi’nin üzerinden bir ayı aşkın süre geçti. Genelgeyle kamu kuruluşlarına ihtiyaç fazlası makam otolarını teslim etmeleri için verilen 15 günlük süre sonunda sadece 56 araç teslim edildi. Maliye Bakanlığı’nın bunun üzerine verdiği 1 haftalık ek süre de geçen cuma günü doldu. Ancak bu süre içinde teslim edilen araç sayısı da 300’de kaldı. 
     Gecikmedeki en önemli nedenin bürokratların araçları teslim etmekte isteksiz davranması olduğu belirtilirken ikinci bir neden olarak prosedür gereği yapılan işlemler gösteriliyor. 
     Teslim edilecek araçların Maliye Bakanlığı Tasfiye İşleri Genel Müdürlüğü TASİŞ tarafından satılması planlanıyor. Satışa çıkarılabilmesi için taşıtların resmi plaka kayıtlarının trafik müdürlüklerinden silinmesi gerekiyor. Yetkililer, bu işlemin zaman aldığını belirtiyorlar. 
     Genelge uyarınca kamu kuruluşlarının kendi ihtiyaçları için havuzda toplayacakları araç sayısı çıkarıldıktan sonra, teslim edilmesi beklenen sayı ilk aşamada 5 - 6 bin dolayında tahmin ediliyor. 
     Kayıt silme işlemlerinin zaman alması ve kuruluşların isteksiz davranması nedeniyle, ihtiyaç fazlası araçların tamamının teslim edilmesinin 2 aylık süreyi bulabileceği ve Maliye Bakanlığı’nın yeni bir ek süre vermek zorunda kalabileceği kaydedildi. TASİŞ’e ulaşan bildirimlerden kamu kuruluşlarında makam otosu olarak kullanılan binek araçların bir bölümünün hibe olduğu da anlaşıldı. Kuruluşların verdiği bilgiye göre, 30 makam aracı hibe olduğu gerekçesiyle alınan kuruluşlara iade edildi. Kamu kuruluşlarının hibe olarak araç aldığı kurumların arasında kamu bankaları ile vakıfların ilk sırada bulunduğu belirtildi. 
     
89 bin araç var      Binek 25 bin 142 
     Güvenlik önlemli binek 419 
     Güvenlik önlemli servis 213 
     Station vagon 8 bin 36 
     Arazi binek 4 bin 891 
     Minibüs 10 bin 746 
     Pikap 10 bin 231 
     Kamyon 11 bin 95 
     Otobüs 4 bin 948 
     Ambulans ve cenaze aracı 6 bin 422 
     Panel 1211 
     Motosiklet 5 bin 162 
     Bisiklet 154 
     Deniz taşıtları 156 
     TOPLAM 88 bin 826 
     
     Maliye Emniyet’i uyardı 
Çalışan araca hurda raporu      TOLGA ŞARDAN Ankara 

     İhtiyaç fazlası olduğu gerekçesiyle Maliye’ye "çalışır" durumda teslim edilen araçların bir bölümünün "hurda" olarak kayıtlara geçirildiği ve bu nedenle satılarak yeniden trafiğe çıkarılmasının olanaksız olduğu bildirildi. 
     Maliye Bakanlığı Müsteşarı Ertan Dikmen, bu durumdaki araçlar için İçişleri Bakanlığı’na uyarı yazısı gönderdi. Yazıda, "araçların toplama bölgelerine kullanılarak’ getirildiği, ancak hurdaya ayrılmasına karar verildi’ yönünde rapor tutulduğu" belirtildi. Bu uygulamayla, araçların "hurda fiyatı" üzerinden satılıp Hazine’nin zarara uğratıldığı kaydedildi. "Ekonomik ömrünü tamamlamış, ancak satış sonrası kullanılabilecek araçlar" için "hurdaya ayrılma" işlemi yapılmamasını isteyen Maliye, resmi kayıttan çıkarma işlemiyle yetinilmesini istedi. 
     



 SİYASET 











</TEXT>
</DOC>
