<DOC>
<DOCNO> 20034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur08.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtbank eski sahibine, DGM'ye girerken sloganlarla protesto 
</HEADLINE>
<TEXT>

Teşekkül oluşturarak Yurtbank'ın içini usulsüz kredilerle boşalttıkları ve mudileri dolandırdıkları iddia edilen bankanın eski sahibi Ali Avni Balkaner ile tutuklu olan diğer 6 sanık, davanın ikinci duruşması için İstanbul DGM'ye getirildi. Kartal Özel Tip Kapalı Cezaevi'nde tutuklu bulunan Ali Avni Balkaner, Engin Aras, Bayram Eser, Süleyman Ekiz, Mustafa Nihat Yurdakök, Özcan Kaşlıoğlu ve Murat Yanık, İstanbul 5 No'lu DGM'deki dava için cezaevine ait bir otobüsle DGM'ye ulaştırıldı. DGM önünde toplanan yaklaşık 60 kişilik mudi grubu, Balkaner ve diğer sanıkların binaya alınmaları sırasında, dövizler açarak, sloganlarla sanıkları protesto etti.Bu arada protestocu grup içinde bulunan ve Ankara'dan geldiği öğrenilen Arif Şanlı'ya, manevra yapan cezaevi aracı çarptı. Yere düşen ve ayakları ile belinde ağrılar olduğunu söyleyen Şanlı, mudilerin bu olayı da protesto eden sloganları altında, olay yerine çağrılan bir ambulansla hastaneye kaldırıldı. Öte yandan davanın başlaması beklenirken, bu kez DGM önündeki otoparkta sanık yakını olduğu belirtilen 1'i kadın 2 kişi ile Banka Mağdurları Dayanışma ve Yardımlaşma Derneği Başkan Yardımcısı Mutlu Ülkü arasında kavga çıktı. Yumruklaşmaların olduğu kavgaya müdahale eden güvenlik kuvvetleri, bu kişileri ifadelerine başvurmak üzere karakola götürdü. 







</TEXT>
</DOC>
