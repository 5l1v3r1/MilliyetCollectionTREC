<DOC>
<DOCNO> 32911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur14.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Çağlar hakkındaki dava, zaman aşımından düştü... 
</HEADLINE>
<TEXT>

     Nergis Holding Yönetim Kurulu Başkanı Şükrü Şankaya ile halen Kartal Cezaevi'nde tutuklu bulunan Cavit Çağlar'ın oğlu Mustafa Çağlar'ın da aralarında bulunduğu 10 sanık hakkında, ''Vergi Usul Kanunu Muhalefet Etmek'' suçundan açılan dava, zaman aşımı nedeniyle düştü. 
     Bursa 2. Ağır Ceza Mahkemesi'nde yapılan duruşmada, Nergis Holding Yönetim Kurul üyesi ve Sifaş Genel Müdürü Mustafa Çağlar, Yeşim Tekstil Genel Müdürü Şenol Şankaya, Nergis Holding Yönetim Kurulu üyeleri İlker Yeğin, Nusret Yılmaz, Semih Vardarbaş, Necmi Yeşilova hazır bulunurken, Nergis Holding Yönetim Kurulu Başkanı Şükrü Şankaya ile diğer sanıklar Erman Yerdelen, Naci Ayhan ve Şükrü Esat Erkuş duruşmaya katılmadı. 
     Mustafa Çağlar, verdiği ifadede, hakkındaki suçlamaları kabul etmediğini belirterek, ''Emniyette alınan ifadem doğru değildir. Biz Ascor firmasından aldığımız faturaların sahte olduğunu bilecek durumda değiliz'' dedi. 
     Sanıklardan Şenol Şankaya ise kayıtlara geçen faturaların sahte olup olmadığını bilecek konumda olmadığını öne sürdü. 
     Cumhuriyet Savcısı Bayram Albayrak tarafından hazırlanan mütaalada da, Maliye Bakanlığı hesap uzmanlarının, halen yurtdışında bulunan Şişli eski Belediye Başkanı Gülay Aslıtürk'ün eşi Orhan Aslıtürk'ün sahibi olduğu Ascor Şirketine yönelik incelemelerinde, Nergis Holding'in 1995 yılının son 5 aylık döneminde, bu şirketten aldığı sahte faturaları kullanarak 445 milyar liralık haksız kazanç sağladığının tespit edildiği belirtildi. 
     Albayrak, mütaalasında suçun işleniş tarihi ile davanın açılış tarihi arasındaki sürenin 5 yılı geçtiğini belirterek, zaman aşımına uğrayan davanın düşmesini talep etti. 
     Mahkeme heyeti de, bu talebi yerinde bularak 10 sanık hakkındaki davanın ''Ortadan kaldırılmasına'' karar verdi. 






</TEXT>
</DOC>
