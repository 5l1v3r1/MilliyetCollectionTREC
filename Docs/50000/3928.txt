<DOC>
<DOCNO> 3928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur10.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Hüseyin Ceylan'da aftan yararlandı 
</HEADLINE>
<TEXT>

     Kapatılan Refah Partisi Milletvekili Hasan Hüseyin Ceylan'ın Cumhurbaşkanı'na hakaretten yargılandığı dava, ''Şartla Salıverme ve Cezaların Ertelenmesi Yasası'' kapsamına girmesi nedeniyle ertelendi. 
     Konya 1. Asliye Ceza Mahkemesi'nde görülen davaya Ceylan katılmazken, Ceylan'ın avukatı Suat Altınsoy hazır bulundu. Ceylan'ın avukatı Altınsoy'un talebi doğrultusunda mahkeme, Hasan Hüseyin Ceylan'ın yargılandığı davanın ''Şartla Salıverme ve Cezaların Ertelenmesi Yasası'' kapsamında olduğunu belirterek, ertelenmesine karar verdi. 
     14 Ocak 1995 tarihinde Konya Merkez Meram ilçesi Milli Gençlik Vakfı MGV tarafından düzenlenen ''Gençlik Gecesi''ndeki konuşmasında, ''Cumhurbaşkanı Süleyman Demirel'e sık sık Cumbaba diyerek eleştiri sınırlarını aştığı, hakaret ve alay ettiği'' gerekçesiyle Hasan Hüseyin Ceylan hakkında TCK'nın 158 2 maddesi gereğince 1 yıldan 3 yıla kadar hapis istemiyle dava açılmıştı. 



</TEXT>
</DOC>
