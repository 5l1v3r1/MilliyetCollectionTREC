<DOC>
<DOCNO> 36232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/soneko04.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Gelişmekte Olan Piyasalar Finansman Raporu'nu yayınladı 
</HEADLINE>
<TEXT>

     Uluslararası Para Fonu IMF tarafından yayınlanan son ''Gelişmekte Olan Piyasalar Finansman Raporu''nda, krizlerin bulaşması kaygısının ve risk faktörlerinin ortadan kalkmasına kadar, uluslararası yatırımcıların, gelişmekte olan piyasalara girmekten kaçınacağı beklentisine yer verildi. 
     IMF'nin üç ayda bir yayınladığı raporlardan sonuncusunda, bu yılın ikinci çeyreğinde gelişmekte olan piyasalarda meydana gelen olaylar, özellikle Türkiye, Arjantin ve Brezilya'daki ekonomik sıkıntılar ışığında değerlendirildi. 
     Nisan-Haziran dönemini kapsayan raporda, uluslararası yatırımcıların, bu ülkelerdeki ekonomik krizlerin diğer gelişmekte olan piyasalara yansımasından kaygılandıkları vurgulandı. IMF raporunda, bu yüzden ikinci çeyrekte, gelişmekte olan piyasalara yapılan dış yatırımlarda düşme görüldüğü, bu olgunun ayrıca, dışarıya borçlanmalardaki faiz oranlarında meydana gelen yükselmelerle de gözlendiği anlatıldı. Raporun bundan sonraki aylar için beklentiler bölümünde de, gelişmekte olan piyasalarda belirsizliklerin sürebileceği belirtildi. IMF raporunda, bu çerçevede, ''gelişmekte olan piyasalarda risk faktörleri önemli ölçüde azalana ve kriz bulaşma kaygısı ortadan kalkana kadar, uluslararası yatırımcıların bu ülkelere büyük çapta dönüş yapması beklenmiyor'' denildi. 







</TEXT>
</DOC>
