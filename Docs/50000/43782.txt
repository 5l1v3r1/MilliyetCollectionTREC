<DOC>
<DOCNO> 43782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/spor/spo03.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Para yağmuru 
</HEADLINE>
<TEXT>

Galatasaray kasasına, Jardel’in transferi ve Şampiyonlar Ligi’ne katılım bedeli olarak dört gün içinde 14.5 trilyon girecek. Böylece kulüpte yaşanan kriz büyük ölçüde hafifleyecek 
     ERHAN TELLİ 

     Yönetimin yüzü güldü 
     SARI - Kırmızılı kulübün kasasına Jardel’in Sporting Lizbon’a transferinden ve Şampiyonlar Ligi’nde gruplara kalınmasından dolayı para yağacak. Yönetimin Jardel’in transferinden gelecek 5.6 milyon doları 8 trilyon 680 milyar lira yarın tahsil edeceği bildirildi. İsviçre bankalarından dün alınması beklenen bu rakamın, ABD’deki terör olaylarından dolayı Sarı - Kırmızılı kulübün hesabına geçmesinde gecikme yaşandığı öğrenildi. 
     
     Ümit’in parası sırada 
     ŞAMPİYONLAR Ligi’nde mücadele verilmesinden dolayı hak edilen 6 milyon İsviçre frangı da 5 trilyon 800 milyar lira cuma günü tahsil edilecek. Milan’ın Ümit Davala’nın transferinden kaynaklanan 4 milyon 250 bin doları da 6 trilyon 580 milyar lira kısa süre içinde ödeyeceği öğrenildi. Dünkü idman öncesi yönetici Abdürrahim Albayrak oyunculara Fenerbahçe galibiyeti halinde söz verdiği 250 bin dolar primi dağıttı. 
     
Fransa seferi      SARI - Kırmızılılar, Nantes maçı için bu sabah özel uçakla Fransa’ya gidecek. Dün kampa girip, bir çalışma yapan Galatasaray, son hazırlığını bu akşam Lois Fonteneau Stadı’nda gerçekleştirecek. Sakatlıkları süren Ergün ve Ümit’in durumu maç saatinde belli olacak. Öte yandan Antalya’nın hocası Hüseyin Kalpar’ın izin vermesi halinde Ufuk, Saffet’in bonservisi, Kingston’un da kiralanması karşılığında Hüseyin transfer edilecek. 
     
Lucescu’ya yakıştı      TEKNİK Direktör Mircea Lucescu ile Şişli Belediye Başkanı Mustafa Sarıgül, 17 Ağustos depreminde hasar gören Kuştepe Anadolu İlköğretim Okulu’nu ziyaret ederek, kırtasiye malzemesi dağıttılar. Minik öğrencilerin ilgisi karşısında oldukça duygulanan Lucescu, okula 10 bilgisayar hediye edeceğini açıkladı. 
Fotoğraf Vedat Danacı 

Bülent’e ameliyat      FENERBAHÇE maçında talihsiz bir sakatlık geçiren Bülent, dün sabah Özel Bakırköy Acıbadem Hastahanesi’nde ameliyat edildi. Prof.Dr. Burhan Uslu, kasığında oluşan yırtığı dikilen tecrübeli futbolcunun 1.5 ay sahalardan uzak kalacağını söyledi. Bu arada Uslu, işlerinin yoğunluğunu gerekçe gösterip, kulüpteki görevinden istifa etti. Bülent’i, yönetici Abdürrahim Albayrak ve takım arkadaşları yalnız bırakmadı. 
     
Cim - Bom’a ceza kapıda      CEMAL ERSEN 

     FENERBAHÇE maçında sahaya atılan, şişe, cep telefonu ve kötü tezahürat Galatasaray’ın başını yakacak. Hakem Metin Tokat’ın, Futbol Federasyonu’na ulaşan raporu doğrultusunda, Disiplin Kurulu’na sevk edilen Cim - Bom’a ağır para cezası verilmesi mümkün olacak. Tokat, pet şişe, cep telefonları ve küfür sonucu iki anons yaptırdığını raporunda belirtti. 
     FEDERASYONDAN üst düzey bir yetkili, yeni talimat çerçevesinde, saha kapatma cezası verilebileceğini ifade etti. Disiplin Talimatı’nın 34. maddesine göre işlem görecek Galatasaray’a, 10 ile 100 milyar arasında da para cezası uygulanabilecek. Taraftarlarının taşkınlıkları nedeniyle Fenerbahçe’ye ceza verilmesi de gündeme geldi. 
     
MHK savunuyor      MERKEZ Hakem Kurulu Başkanvekili Serdar Çakır, futbolun çirkinliklerini sadece hakemin önlemeyeceğini söyledi. AA’ya açıklama yapan Çakır, Galatasaray - Fenerbahçe maçının hakemi Metin Tokat’ı savundu ve şöyle konuştu "Bir grup taraftarın kötü tezahüratıyla derbiyi oynatmamak mümkün değil. Emniyet demek ki, taraftarları maça girerken iyi aramış. Cep telefonundan başka atacak bir şey bulamamışlar. Tokat bu olaylar karşısında makul davranışlarda bulundu." 
     
Eloğlu affetmiyor      HOLLANDA Ligi’nde önceki gece oynanan NAC Breda - Willem II Tilburg maçı, sahaya cep telefonları ve çeşitli yabancı maddeler atılması üzerine hakem tarafından tatil edildi. 21. dakikada ev sahibi NAC Breda taraftarlarının sahaya telefon ve metal cisimler atmasının ardından Willemli futbolcular maça devam etmek istemediklerini belirtince, FIFA kokartlı hakem Temmink can güvenliği olmadığı gerekçesiyle maçı tatil etti. 
     



 SPOR 

























</TEXT>
</DOC>
