<DOC>
<DOCNO> 38485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sontur08.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük operasyon... DGM, deprem ihalelerine el koydu... 
</HEADLINE>
<TEXT>

     Ankara DGM Cumhuriyet Savcısı Cengiz Köksal, 17 Ağustos Marmara depremi sonrası Bayındırlık ve İskan Bakanlığı'nca yapılan ihalelerle ilgili olarak soruşturma başlattı. 
     ''Vurgun'' operasyonu adıyla yürütülen soruşturma kapsamında, 6 kişinin gözaltına alındığı bildirildi. 
     17 Ağustos Marmara depremi sonrası yapılan ihalelere ilişkin soruşturmayı yürüten Savcı Cengiz Köksal, bugün saat 06.00'da Bayındırlık ve İskan Bakanlığı'na giderek Yapı İşleri Genel Müdürlüğü'nden ihale dosyalarının fotokopilerini aldı. 
     Deprem sonrasında açılan tüm ihaleleri mercek altına alan DGM Savcısı Cengiz Köksal, incelemelerini sürdürüyor. 
     Soruşturma kapsamında, aralarında müteahitlerin de bulunduğu 6 kişinin gözaltına alındığı bildirildi. 
     Bayındırlık ve İskan Bakanı Koray Aydın, Bakanlar Kurulu'na girişte gazetecilerin konuyla ilgili sorularını "bilgim yok" diyerek yanıtsız bıraktı. 
     Sağlık kontrolundan geçirildiler 
     Ankara DGM Cumhuriyet Savcısı Cengiz Köksal'ın, Bayındırlık ve İskan Bakanlığı ihalelerine ilişkin yürüttüğü soruşturma kapsamında gözaltına alınan 6 kişi sağlık kontrolünden geçirildi. 
     Bayındırlık ve İskan Bakanlığı'nca, 17 Ağustos Marmara depremi sonrası yapılanların da aralarında bulunduğu bazı ihalelere ilişkin yürütülen ''Vurgun'' operasyonu soruşturması kapsamında, gözaltına alınan M.E, M.E, F.S, F.K, H.Ç ve H.S, Keçi"ren'deki Adli Tıp'ta sağlık kontrolünden geçirildi. 
     Sağlık kontrolünün ardından 6 kişi, emniyete götürüldü. 
     Operasyon genişliyor 
     Ankara Emniyet Müdürlüğü Kaçakçılık ve Organize Suçlar Şube Müdürlüğü'nün yürüttüğü operasyon kapsamında, kamu binalarının yapımının koordinatörlüğünü yapan Pırlanta İnşaat Şirketi'nin sahibi Mustafa Eriş, şirket çalışanları Mithat Eşmeli, Fırat Küçük ve Hanife Çatal gözaltına alındı. 
     Operasyon kapsamında Bayındırlık Bakanlığı Yapı İşleri Genel Müdürlüğü'nde şube müdürü olarak görev yapan Ahmet Kenan Bozokkalfa ve Fethi Soydan da gözaltına alınarak emniyet müdürlüğüne götürüldü. 
     Operasyonla ilgili bilgi veren bir yetkili aralarında deprem bölgelerinin de yeraldığı 30 kamu binasının yapımıyla ilgili ihale yolsuzluğunun yapıldığına dair tespitlerin bulunduğunu söyledi. 
     Yapı İşleri Genel Müdürlüğü'nden söz konusu ihalelerin dosyalarının fotokopilerinin alındığını belirten yetkililer, dosya üzerinde yapılacak incelemeden sonra operasyonun genişleyebileceğini bildirdiler. İncelemeler sonucu gözaltı sayısının artabileceğini kaydeden yetkililer, olayın mali boyutuyla ilgili bir saptama yapamadıklarını ancak miktarın yüksek olduğunu tahmin ettiklerini belirttiler. 
     

</TEXT>
</DOC>
