<DOC>
<DOCNO> 16579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo12.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kondisyon depoladı...Nouma Samsunspor maçında yok 
</HEADLINE>
<TEXT>

     Beşiktaş'ta, Samsunspor ile yapılacak lig maçının hazırlıkları, bir günlük izinin ardından Belgrad Ormanları'nda gerçekleştirilen idmanla sürdü. 
     İşleri nedeniyle Fulya Tesisleri'nde kalan Teknik Direktör Christoph Daum'un yer almadığı idmanda siyah-beyazlı takımın futbolcuları, antrenör Roland Koch yönetiminde kültür-fizik hareketelerinin ardından kros çalışması yaptı. 
     Sakatlığı nedeniyle yaklaşık 4,5 aydır takımdan ayrı kalan Halilagiç, kros çalışmasına katılırken, Fransa'dan döndüğünden bu yana kasık ağrılarını öne sürerek idmanlara çıkmayan Nouma, ormandaki çalışmada da yer almadı. 
     Fransız futbolcunun tesislerde ağırlık çalışması yaptığı bildirilirken, sol dizinde hafif sakatlığı bulunan Ali Eren ile kaleciler ise Fulya Tesisleri'nde antrenman yaptı. 
     Bu arada, Daum'dan izin alarak Slovakya'ya giden ve yarın İstanbul'a dönmesi beklenen Karhan da antrenmana katılmadı. 
     Kırmızı kart cezası nedeniyle Beşiktaş'ın son iki lig maçında forma giyemeyen Nouma'nın, Samsunspor karşısında da bu kez sakatlığı nedeniyle forma giymesinin zor olduğu bildirildi. 
     Kulüp doktoru Yalçın Yavuzer, Nouma'nın çok önemli bir sakatlığı bulunmadığını, ancak kasıklarındaki ağrının sürdüğünü söylediğini belirterek, ''Uzun süredir idmanlara çıkmıyor. Sanırım idman eksikliği nedeniyle de Samsunspor karşısında forma giymesi oldukça zor'' diye konuştu. 




</TEXT>
</DOC>
