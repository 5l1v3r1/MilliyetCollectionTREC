<DOC>
<DOCNO> 27008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun04.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC spikerini Sırplar mı öldürdü 
</HEADLINE>
<TEXT>

     Alışverişten döndüğü sırada evinin önünde başına yakın mesafeden ateş edilerek 26 Nisan 1999'da katledilen İngiliz Yayın Kurumu BBC'nin sevilen haber spikeri Jill Dando'nun Sırplar tarafından öldürüldüğü iddia edildi. 
     İngiltere'nin başkenti Londra'da devam eden davada, Dando'yu öldürmekle suçlanan Barry George'un avukatı Michael Mansfield, müvekkilinin bu cinayeti işlemiş olamayacağını belirterek, ''Çünkü cinayetin profesyonel katiller tarafından işlendiğine dair ciddi kanıtlar bulunuyor'' dedi. 
     Avukat Mansfield, cinayetin NATO'nun Yugoslavya'ya yönelik hava harekatı sırasında müttefiklerin Yugoslav televizyonunu bombardımanından ve Dando'nun Kosovalı mülteciler lehine televizyonda bir çağrıda bulunmasından birkaç gün sonraya rastladığını belirterek, Dando'nun ölüm emrinin ''Arkan'' kod adlı Sırp milis gücünün lideri tarafından verildiğini iddia etti. 
     İddialarını, İngiliz Polis Teşkilatı Ulusal Kriminel İstihbarat Servisi'nin hazırladığı rapora dayandırdığını belirten Mansfield, gerçek adı Zeliko Raznatoviç olan ve geçen yıl Ocak ayında öldürülen Sırp milis liderinin, Dando'nun ölüm emrini verdiğini söyledi ve BBC'yi birçok kez arayan ve Doğu Avrupa lehçesiyle konuşan bir kişinin 37 yaşındaki Dando'nun öldürülmesiyle Belgrad'ın bombalanması arasındaki ilişkiyi vurguladığını belirtti. 
     Olay mahaline birkaç sokak ötede oturduğu belirtilen bekar ve işsiz olan cinayet sanığı aleyhine dava geçen ay açılmıştı. Cinayetten bir yıl sonra tutuklanan Barry George suçsuz olduğunu söylüyor. 






</TEXT>
</DOC>
