<DOC>
<DOCNO> 11497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sondun13.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Deli Dana yemek kültürünü değiştiriyor 
</HEADLINE>
<TEXT>

     Deli dana ve Şap hastalığı salgınları yüzünden inek, dana, koyun, keçi ve domuz eti tüketimi geniş ölçüde kısıtlanan Batı Avrupa ülkelerindeki kasap ve mağazalarda, Uzakdoğu ve Afrika'dan getirilen hayvan etlerinin satışı süratle artıyor. 
     Belçika'da yapılan bir araştırma sonunda, ''geleneksel et tüketimi'' azalırken, tavuk ve balık etiyle birlikte timsah, kanguru ve devekuşu et satışlarının büyük oranda arttığı belirlendi. 
     Belçika'da devekuşu etinin kilosu 1 milyon TL, kanguru ve timsah etlerinin kilosu ise 1.5 milyon TL'den satılırken, bu fiyatların, koyun, dana ve domuz gibi hayvanların etlerininkinin 2 misli olduğuna dikkat çekiliyor. 
     Kanguru ve timsahları Avustralya'dan, devekuşunu Güney Afrika'dan ithal eden tüccarlar, geyik, ceylan ve yaban keçisini de Afrika ülkelerinden getirdiklerini, ancak telepleri karşılayamadıklarını bildirdiler. Devekuşunun küresel yıllık üretim miktarının 8 bin tonu geçmediğine dikkat çeken tüccarlar, bu rakamı süratle artırmanın mümkün olmadığını, dolayısıyla fiyatların arttığını söylediler. AB firmaları, Uzakdoğu ve Afrika ülkeleriyle Avustralya'da ''timsah mezbahalarının kapılarında kuyruk oluşturduklarını'' ifade ediyorlar. 




</TEXT>
</DOC>
