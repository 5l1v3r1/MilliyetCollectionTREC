<DOC>
<DOCNO> 11730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sontur12.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TSK'dan "biz zaten tasarruf yapıyoruz" açıklaması 
</HEADLINE>
<TEXT>

     Genelkurmay Başkanlığı, Türk Silahlı Kuvvetleri TSK tarafından özellikle son 3 yıldır her alanda tasarruf ve sıkı bir kaynak yönetim politikası uygulandığını açıkladı. Açıklamada ordunun bütçenin yüzde 20'sini kullandığı bilgisinin doğru olmadığı belirtildi. 
     Genelkurmay Başkanlığı Genel Sekreterliği'nden yapılan açıklamada, son günlerde bazı basın yayın organlarında ülkenin içinde bulunduğu ekonomik sıkıntıda, Türk Silahlı Kuvvetleri'nin de üzerine düşeni yapması yolunda haber ve yorumlar yer aldığına işaret edildi. 
     Açıklamada, TSK'nın, askerlik mesleğinin gerektirdiği güvenlik ihtiyaçları nedeniyle doktrin, değerlendirme, kuvvet yapısı ve silahlanma gibi mesleki faaliyetlerini gizli tutma gereğine rağmen, kamuoyunun aydınlatılması amacıyla şu bilgilerin paylaşılmasının uygun görüldüğü kaydedildi 
     -TSK ihtiyaçlarını 'küçülerek etkinleşme' prensibi çerçevesinde belirlemektetir. Ayrıca, TSK tarafından özellikle son 3 yıldır her alanda tasarruf ve sıkı bir kaynak yönetim politikası uygulanmaktadır. 
     -TSK, 2000 yılında personel hariç bütçe ödeneklerinin yüzde 10'unu, 2001 yılında ise yüzde 12'sini tasarruf ederek Savunma Sanayii Müsteşarlığı'nca yurt içi ortak üretim yoluyla gerçekleştirilmekte olan savunma projelerine tahsis etmiştir. 
     -Bazı köşe yazarları tarafından yapılan devlet bütçesinin yüzde 20'sine yakınının ordu tarafından kullanıldığı değerlendirmesi gerçeği yansıtmamakta olup, Milli Savunma Bakanlığı bütçesinin konsolide devlet bütçesi içindeki payı son 16 yıllık dönemde yüzde 18'den, 2001 yılında yüzde 10.6 seviyesine inmiş ve kaynak bazında artış oranı da geçen yıla göre yüzde 39 azalmıştır. 
     -TSK, dünyanın en çok harcama yapan 3. büyük ordusu olmayıp, savunma harcamalarının yüksekliği bakımından Avrupa'da Rusya, İngiltere, Fransa, Almanya ve İtalya'dan sonra 6., dünyada ise 17. sırada yer almaktadır. 
     -Türkiye 16 NATO ülkesi arasında fert başına savunma harcaması yönünden 110 dolarlık harcama ile son sırada gelmektedir. Mukayese açısından birkaç örnek verildiğinde, İspanya'nın 206, Almanya'nın 358, Yunanistan'ın 456, İngiltere'nin 473, Fransa'nın 654 ve ABD'nin 829 dolar 'fert başına savunma harcamasına' sahip olduğu görülecektir. 
     -TSK, son yıllarda savunma Sanayii Destekleme Fonu gelirlerinin yüzde 17'sini oluşturan, 'Akaryakıt Tüketim Vergisi payının Kesilmesi ve OHAL kapsamında yapılan alımlar da dahil KDV oranının yüzde 17'ye çıkarılması' ile birlikte değerlendirildiğinde, yurt içi alımlarda yüzde 34'lük bir kaynak kaybına uğramıştır. 
     -TSK tarafından OHAL kapsamında yapılan askeri harcamaların son 16 yıllık toplamı yaklaşık 10 milyar dolar olup, bunun yıllık ortalaması 625 milyon dolardır. Bu harcamalar 2935 Sayılı OHAL Yasası gereği ilave kaynak olarak TSK'ya ayrıca verilmesi gerekirken, bugüne kadar bu mümkün olamamış ve harcamalar TSK bütçesinden yapılan tasarruflarla karşılanmış bulunmaktadır. 
     -Yaşanılan son ekonomik kriz nedeniyle yaklaşık 3'te 1 oranında değer kaybına uğrayan Milli Savunma Bakanlığı bütçesinde TSK olarak gerekli revizyonların yapılma çalışması başlatılmış, bu bağlamda, önceliksiz projelerin iptali ve mümkün olanlarının ertelenmesi cihetine gidilmiştir. Mali boyutu yüksek, öncelikli projelerle ilgili değerlendirmelere devam edilmektedir. MSB bütçesi ve modernizasyon projeleri ile ilgili değerlendirmeler hükümetin ekonomik programının net ayrıntıları belli olduktan sonra kesinlik kazanacaktır. 
     Açıklamada, "Basın ve yayın organlarının değerli mensupları ve tüm kamuoyu bilmelidir ki, TSK, bağrından çıktığı Türk milletinin bütün sıkıntılarını içinde hisseden, en samimi şekilde paylaşan ve bunu plan ve programlarına yansıtan bir kurumdur" denildi. 




</TEXT>
</DOC>
