<DOC>
<DOCNO> 21147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sondun14.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da aşırı dincilere idam cezası 
</HEADLINE>
<TEXT>

     İran'da bazı yetkililere suikast düzenleyen aşırı dinci Mehdeviyet grubunun 30 üyesi, idam ve çeşitli hapis cezalarına çarptırıldı. 
     İRNA'nın haberine göre, Tahran Devrim Mahkemesi 20. Şubesi, gizli yapılan 20 duruşmadan sonra Mehdeviyet grubunun 30 üyesini ulusal güvenliği tehlikeye düşürmek ve üst düzey yetkililere suikast girişiminde bulunmak suçundan idam ve çeşitli hapis cezalarına mahkum etti. 
     Haberde, kaç kişinin idam kaç kişinin hapis cezasına çarptırıldığı belirtilmedi. 12. İmam Mehdi'nin yeniden gelişini engellediğine inandıkları yetkilileri öldürmeye çalışan aşırı dinci grubun, eski Tahran Adliye Başkanı Hüccetülislam Ali Razini'ye karşı 1999'da düzenlediği bombalı saldırıda bir kişi ölmüş, Razini de aldığı yaralar nedeniyle felç olmuştu. Tamamı yakalanan, yaklaşık 35 üyesi olduğu bildirilen grup, ordu ve Besic gönülü milis kışlalarından silah çalmak suçundan da yargılandı. Şii inancına göre, kayıp olan 12. İmam Mehdi kıyamet günü geri dönecek ve tüm kötülük ve günahları sona erdirecek bir devlet kuracak. Bazı aşırı dinci Şii grupları, din adamlarının yönetime gelip dünyevi işleri düzeltmesinin Mehdi'nin dönüşünü geciktirdiğine, dolayısıyla Mehdi'nin ve adaletin gelişini çabuklaştırmak için bu kişilerin ortadan kaldırılması gerektiğine inanıyorlar. 







</TEXT>
</DOC>
