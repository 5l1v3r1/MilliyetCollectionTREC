<DOC>
<DOCNO> 16429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sonspo11.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlaragücü - Fenerbahçe maçından notlar 
</HEADLINE>
<TEXT>

     Birinci Futbol Ligi'nde lider Fenerbahçe, deplasmanda Ankaragücü'ne 2-1 yenildi. Bu sonuçla Fenerbahçe ile Galatasaray'ın puanları eşitlenmiş oldu. 
     İlk Yarı 
     Fenerbahçe, Ankara deplasmanında maça alışagelmişin dışında bir kadroyla çıktı. 19 Mayıs Stadı'nın büyük bölümünü dolduran Fenerbahçeli taraftarlar, İstanbul'daki maçların tersine sayısal çoğunluklarına karşın yeterli tribün desteğini sağlayamazken, azınlıktaki Ankaragücü taraftarı, tezahüratlarıyla etkin bir görünüm sergiledi. 
     Teknik direktör Mustafa Denizli, sahaya forvetsiz bir 11'le kadro çıkartarak bu alanda Revivo ve Rapaiç'i kullandı. 
     Ev sahibi Ankaragücü, renkdaşı karşısında gol atmaktan çok rakibinin taktiğini bozmaya yönelik bir mücadele ortaya koydu ve kontraataklarla gole ulaşmaya çalıştı ve ilk yarının bitimine 1 dakika kala Cafer ile sonuca ulaştı. 
     Fenerbahçe, zaman zaman geliştirdiği ataklarda forvetsizliğin sıkıntısını yaşadı. 
     3. dakikada Rüştü'nün degajına sol kanattan Yusuf koştu. Da Silva, ceza alanını terkederek topu taca gönderdi ve Fenerbahçe'nin gole gitmesini engelledi. 
     10. dakikada ceza alanı içinde topla buluşmak üzere olan Revivo, Adem'in müdahalesiyle yere düştü. Fenerbahçe'nin penaltı beklentisi, sonuçsuz kaldı. 
     11. dakikada Cafer, kaleci Rüştü ile karşı karşıya kaldı ancak gollük pozisyonu değerlendiremedi. 
     12. dakikada Yusuf'un pasıyla buluşan Rapaiç'in uygun şutu, kornerle sonuçlandı. 
     28. dakikada Revivo'nun pasında topu, Rapaiç göğsüyle indirdi, ancak savunmanın müdahalesiyle ceza alanı önünde vuruşunu yapamadan yere düştü. Kazanılan ceza atışını Revivo kullandı. Kaleci Da Silva, meşin yuvarlağı köşeden çıkardı. 
     33. dakikada Revivo'nun pasında Yusuf, topa vurmak yerine yine Revivo'ya vermeyi tercih edince, Fenerbahçe bir golden oldu. 
     35. dakikada sol taraftan kazanılan ceza atışında, Rapaiç'in aktardığı topa Johnson kafayla vurdu. Meşin yuvarlak az farkla auta çıktı. 
     38. dakikada Yılmaz'ın ortasında Kennedy, kafayla topu şutladı, Rüştü boşa çıktı. Meşin yuvarlak, az farkla auta gitti. 
     44. dakikada Hakan Keleş'in ortasında, Cafer topu kafayla Fenerbahçe ağlarına gönderdi ve Ankaragücü ilk yarıyı 1-0 üstünlükle tamamladı. 
     
     İkinci Yarı 
     İkinci yarının ilk yarım saatlik bölümünde birinci devrenin tersine gole daha yakın olan taraf Ankaragücü'ydü. Savunmasında sık sık gedik veren ve orta alanda isabetsiz paslar sergileyen Fenerbahçe, ancak 69. dakikadan itibaren kendine gelebildi ve 72. dakikada da gol buldu. Fenerbahçe'deki forvetsizlik sıkıntısı, Anderson'ın oyuna girmesiyle kısmen hafifledi. 
     51. dakikada Fenerbahçe'de Mirkoviç'in yerine Uche xx , Yusuf'un yerine de Andersson xx oyuna girdi. 
     55. dakikada Ramazan'ın pasıyla buluşan Faruk, gole yaklaşırken Rüştü tehlikeyi uzaklaştırdı. Topun dönüşünde Rapaiç, bu kez Ankaragücü ceza alanı içinde gollük pozisyon buldu. Bu kez İsmet tehkileyi çeldi. 
     57. dakikada Ramazan'ın uzun pasıyla buluşan Cafer, Ankaragücü'nü 2-0 öne geçirdi. 
     59. dakikada Fenerbahçeli Mustafa Doğan sarı kart gördü. 
     65. dakikada Ogün kaleci Silva ile karşı karşıya kaldı. Bu futbolcunun vuruşu autla sonuçlandı. 
     69. dakikada Fenerbahçe'de, sakatlanan Johnson'ın yerine Ali Güneş xx oyuna girdi. 
     70. dakikada Ankaragücü'nden Yılmaz sarı kart gördü. 
     71. dakikada Ali Güneş'in havalandırdığı topla kale önünde buluşan Andersson'ın kafa vuruşunda top gollük pozisyonda auta çıktı. 
     72. dakikada Rüştü'nün degajıyla buluşan Ogün'ün ceza alanının önünden şutunda, top Ankaragücü ağlarına gitti 2-1. 
     76. dakikada Ogün'ün soldan yaptığı ortada arka direkte topla buluşan Andersson, kayarak vurdu. Meşin yuvarlak, direği sıyırarak auta çıktı. 
     78. dakikada Ankaragücü'nde, Kennedy'nin yerine N'Gobe , Hakan Keleş'in yerine de Niyazi oyuna girdi. 
     83. dakikada Ankaragücü'nde Ramazan'ın yerine Rogerio oyuna dahil oldu. 
     84. dakikada Ogün'ün taç atışında gönderdiği topu Andersson, aşırdı. Mustafa Doğan, kale önünde kafayı vurdu. Top, kaleci Da Silva'dan döndü. 
     Ankaragücü'nden 87. dakikada Cafer, 89. dakikada da Augustine sarı kart gördü. 
     Uzatmada dakikasında sağ taraftan Revivo'nun pası, ceza alanı içinde karambol yarattı. Ogün'ün gollük pozisyondaki vuruşunda, topu kaleci Da Silva almayı başardı ve Ankaragücü sahadan 2-1 galip ayrıldı. 



</TEXT>
</DOC>
