<DOC>
<DOCNO> 24737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/ekonomi/eko11.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vade kısaysa koy sepete 
</HEADLINE>
<TEXT>

Bono faizleri yükseldi, dolar dışındaki yatırım araçlarının getirileri düştü. Bu hafta satılacak Hazine bonoları yatırım için iyi bir tercih olabilir 
     Tarık YILMAZ 

     Hazine’nin mayısta vadeyi uzatma çabası başına dert açtı. Faizi yükseltmemek için açıkladığı minimum satış rakamlarının altında borçlanmaya razı olan Hazine’nin imdadına IMF’den alınan kaynak yetişti. 
     İç borcun bir kısmını IMF’den gelen kaynakla kapatan Hazine, yılın geri kalan bölümünde gelecek dış kaynağın 9.6 milyar dolarının borçlanmayı kolaylaştırmak için kullanacağını açıkladı. Hal böyle olunca haziranda 9.3 katrilyon lira gibi tarihi bir iç borç ödemesi yapacak olan Hazine, minimum borçlanmasını 4.4 katrilyon olarak belirledi. Dört ihalede vadeler 3 ile 6 ay arasında değişecek. 
     
     Üç ayda yüzde 17 
     Bu ihale birkaç avantaj ve dezavantaj içeriyor. 
     İlk avantaj, yüksek talep beklentisi. En az 100 trilyonluk net satış hedefleyen Hazine, vade 3 ay olduğu için talep gelmesini bekliyor. Bankacılar da bononun yıllık bileşik faizini yüzde 84 - 86 arasında tahmin ediyor. 
     Bu oranlar gerçekleşirse çıkacak bono üç ayda yaklaşık yüzde 16 - 17 gibi bir getiriyi sağlayacak. Bononun aylık getirisi ise yüzde 5.3 düzeyinde... 
     20 bankanın tabela faiz oranları üzerinden yapılan hesaplamaya göre, aylık mevduatın üç aylık getirisi yüzde 14’e yakın. Bu getiriyi yakalamak için mevduat faizinden paranızı üç ay boyunca yatırmanız gerekiyor. 
     Bileşik bazdan indirgenerek yapılan hesaplamaya göre, üç aylık vade mevduatın aylık getirisi yüzde 4.43, altı aylık mevduatın getirisi ise yüzde 4.3 düzeyinde oluşuyor. Cazibesini günden güne yitiren reponun getirisi ise aylık yüzde 4.1 düzeyine kadar geriledi. 
     
     Riskli avantaj 
     Bir diğer avantaj ise, diğer ihalelere kadar piyasanın tekrar düzene kavuşması. Risk içeren bu avantaj eğer gerçekleşirse ay içindeki diğer ihalelerden daha yüksek getiri yakalanabileceği belirtiliyor. 
     Bankacılar, kurdaki aşırı dalgalanma nedeniyle paranın bir kısmını vadesi 5 Eylül’de dolacak bu bonoya yatırmanın avantajlı olacağına değiniyorlar. Merkez Bankası’ndan ve birçok bankadan 250 milyonluk bono alınabildiğini hatırlatan bankacılar, yaz aylarında döviz girişiyle düşmesi beklenen getiriler öncesi, dövizle birlikte sepete konulabilecek bir bono olacağını düşünüyorlar. 
     Dezavantaj ise tüm ihaleler için geçerli Siyasi krizlerin mali krize dönüşmesi... Söz verilmesine karşın bonoda beyannamenin kaldırılmaması da talebi etkileyen bir diğer dezavantaj. 
     Bunun yanında üç ayda enflasyonun getiriyi eritmesi bekleniyor. Parayı üç aylık vadeye bağlamakla fırsatların kaçırılacağı da unutulmamalı. 
     
     



 EKONOMİ 

















</TEXT>
</DOC>
