<DOC>
<DOCNO> 9737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sonspo01.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Jardel'in cezası 1 maça indirildi 
</HEADLINE>
<TEXT>

     Futbol Federasyonu Tahkim Kurulu, Galatasaraylı futbolcu Mario Jardel'in 2 maçlık cezasını 1 maça indirdi. 
     Tahkim Kurulu Başkanı Türker Arslan, bu akşam yaptıkları toplantıda, Samsunspor maçında rakibine karşı centilmenlik dışı hareket nedeniyle Futbol Federasyonu Profesyonel Futbol Disiplin Kurulu PFDK tarafından 2 maç ceza verilen Brezilyalı futbolcunun cezasında indirim yapıldığını açıkladı. 
     Arslan, maçın kasetini izlediklerini ve Samsunsporlu futbolcunun tahriki nedeniyle Jardel'in cezasının oybirliğiyle 1 maça indirildiğini söyledi. 
     Galatasaray'ın, Kocaelispor ile yaptığı maçta oynamayan Brezilyalı futbolcu, böylece cezasını tamamlamış oldu. Bu arada Jardel, sarı-kırmızılı kulübün dışilişkiler sorumlusu Mete Razlıklı ile birlikte federasyon binasına giderek, toplantı öncesi sözlü savunmasını verdi. 




</TEXT>
</DOC>
