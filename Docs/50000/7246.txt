<DOC>
<DOCNO> 7246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur03.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Ajansı'na Beyaz Enerji haberi için takipsizlik 
</HEADLINE>
<TEXT>

     Ankara Cumhuriyet Başsavcılığı, Beyaz Enerji Operasyonu zanlılarının DGM yedek hakimlik ifadelerini yayımladıkları gerekçesiyle Anadolu Ajansı Genel Müdürü, İç Haberler Müdürü ve muhabiri hakkında başlatılan soruşturmada "takipsizlik" kararı verdi. 
     Böylece hükümetin ANAP kanadını karıştıran iddialarla ilgili olarak gazeteciler hakkında başlatılan adli süreç tamamlanmış oldu.Ankara Basın Savcısı Levent Tacer, AA Genel Müdürü Mehmet Güler, İç Haberler Müdürü Mehmet Mesut Uyanık ve muhabir Coşkun Ergül'le ilgili olarak Ankara DGM'den yetkisizlik kararıyla gönderilen dosyayı incelemeyi tamamladı. Savcı Tacer, "DGM savcılığınca alınmış ifadelerle ajansın yayınladığı ifadelerin aynı olmayıp kısaltılmış şekli ile verildiğinin anlaşıldığını" bildirdi. Tacer, sanıklar hakkında Basın Yasası'nın 30.maddesindeki suçun unsurlarının oluşmadığı düşüncesiyle haklarında kovuşturma yapılmasına gerek olmadığını bildirdi.Basın Yasası'nın 30.maddesi ceza soruşturmalarında talep, iddianame, kararlar ve her türlü belgenin, duruşmada alenen okunmasından, takipsizlik veya yargılamadan vazgeçilmesi, düşmesi kararı verilmesinden önce yayınlanmasını yasaklıyor. Bu düzenlemeye aykırı davrananlara ise 1 aydan 6 aya kadar hapis cezası verilmesi öngörülüyor. 
     Ankara DGM Başsavcılığı, her üç AA çalışanı hakkında Organize Suç Örgütleriyle Mücadele Yasası'nın, 1 yıldan 3 yıla kadar hapis cezası öngören "gizliliği ihlal" başlıklı 10.maddesi kapsamında inceleme başlatmış, ancak yetkisizlik kararı vererek dosyayı Ankara Cumhuriyet Başsavcılığı'na göndermişti. 




</TEXT>
</DOC>
