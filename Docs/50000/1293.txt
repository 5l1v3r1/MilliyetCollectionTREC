<DOC>
<DOCNO> 1293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/sanat/asan.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçuş serbest 
</HEADLINE>
<TEXT>

Sinema yazarı Mehmet Açar ilk romanı Siyah Hatıralar Denizi’ ile okuru, görme, algılama ve yanılsama üzerine egzersize çağırıyor 
     SEMA ASLAN 

     Sinema eleştirmeni ve yazar Mehmet Açar’ın yeni kitabı "Siyah Hatıralar Denizi", İletişim Yayınları’ndan çıktı. Daha önce öyküleriyle okurun karşısına çıkan Açar ile buluşmamız, ilk romanı vesilesiyle oldu. "Siyah Hatıralar Denizi"ni, bilimkurgu severlere müjdeliyoruz bir de zaman sorunsalı üzerine düşünmekten hiç yorulmayanlara. Kitabı okurken zaman ve hafıza üzerine ciddi bir egzersiz yapmaya da hazır olun. 
     
Bilimkurgu ve tasavvuf      Sinema yazarı olmasının tesadüfi olarak yorumlanabileceğini ama bir roman yazmasının asla tesadüfi olmadığını belirten Mehmet Açar, yine de yazın serüvenine öyküyle başlamış "Öykü, genelde romandan önce çok iyi bir ısınma turudur. Bir şekilde okurla daha çabuk karşılaşırsınız. Oysa roman büyük bir yalnızlık." Bu yalnızlığa yaklaşık iki yıl önce teslim olan Mehmet Açar, zamanın farklı işlediği, bir arada bulunan ve hatta birbirleriyle konuşabilen fakat farklı zaman boyutlarından gelen insanların buluştuğu bir otel kurgulamış Ennoia Oteli. Avrupa’nın kuzeyinde bulunan bu otelde yaşanılan iki intihar vakasını araştırmak üzere yola çıkan genç bir ajanın serüvenlerinin anlatıldığı kitap, yazarını da ele veriyor "Zaman benim için bir takıntı. Zaman yolculukları ile ilgili her şeyi severim. Zaman ile bir fizikçilerin uğraşması vardır birşey anlamazsınız, rakamlar, teoriler, denklemler vs. Bir de bilimkurgu yazarlarının uğraşması vardır ki, o çok zevklidir. Orada uçuş serbesttir. Zaman yolculuğu edebiyattaki en verimli alanlardan bir tanesi. Ve insan her şeyi hayal edebiliyor. Bir de Bektaşiler’in zaman anlayışı beni etkilemiştir. Bektaşiler’in zaman anlayışında geçmiş ve gelecek yok, şimdi var." 
     
Çözülen hafızalar      22. yüzyılın ortalarında, ulusların ortadan kalktığı bir siyasi yapılanmanın bulunduğu bu coğrafyada yaşanılanlar daha baştan kurgulanmış "Tolkien’in 'Yüzüklerin Efendisi’nde nasıl bir Orta Dünya Haritası varsa benim de kafamda Birleşik Federasyonlar Parlementosu tarihi var. İleride, o dönemde geçen başka şeyler de yazacağım." 
     Kitaptaki bir diğer vurgu da hafıza üzerine. Aslında günümüzde sözü çokça edilen, gerek toplumbilimcilerin, gerek felsefecilerin tartıştığı, sanatın da el attığı bir konuya değiniyor Açar. Otel büyük bir bilgisayar olarak yorumlanıyor ve bilgisayar, konuklar ölüm benzeri bir uykudayken onların hafızasını çözüyor. Belki de yaşadığımız çağın anahtar terimleri olan görmek, kodlamak, kaydetmek, arşivlemek kitaba ilişkin yeterli ipucu veriyor. 
     


 SANAT 










</TEXT>
</DOC>
