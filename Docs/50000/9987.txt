<DOC>
<DOCNO> 9987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/soneko02.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters " Bush, Türkiye'nin krizdeki müdahalesizlik politikasını benimsemedi" 
</HEADLINE>
<TEXT>

     Reuters Haber Ajansı, ABD Başkanı George W. Bush'un, göreve gelişinden bu yanaki ilk mali kriz olan Türkiye'deki kriz karşısında, ekonomi ekibinin öndegelenlerince desteklenen, müdahale etmeme politikasını hemen benimsemediğini yazdı. 
     Ajansın Türkiye'deki mali kriz karşısında ABD yönetiminin olitikasının irdelendiği yorumunda, Bush yönetiminin, Türkiye'deki mali krizde, eski devlet başkanı Bill Clinton yönetiminin, Asya'nın mali krize sürüklendiği dönemdeki gibi, o zamanın Hazine Bakanı Robert Rubin tarzı olaya tam olarak müdahale, el koyma rolünü de oynamadığı belirtildi. Yorumda, ''Bunun yerine, Bush yönetimi, IMF'e güveniyor ve Türkiye'nin ekomik krizi atlatacağına dair Washington'dan destek sözleriyle teminat veriyor'' denildi. ABD'li eski bir yetkili, Bush yönetiminin yaklaşımını, Reuters'e,''ideolojik piyasacılar kanadı ile büyük dış politika-realistleri kanadı arasında kalmış görünüyorlar'' diye değerlendirdi. 
     ABD Başkanı Bush'un ekonomi ekibinde altı hafta önce göreve başlamalarından önce, ABD Hazine Bakanı Paul O'Neill ve Beyaz Saray ekonomi danışmanı Lawrence Lindsey, IMF ve sanayileşmiş ülkelerin, zor durumdaki kalkınmakta olan ülkelerin yüklü kurtarma paketleriyle, geçmişteki toparlama çabaları hakkındaki şüphelerini dile getirmişlerdi. 
     Dolayısıyla, bundan sonra bir mali kriz patlak verdiğinde, Bush ekibinin ''bırakınız yapsınlar'' yaklaşımını benimsemesi bekleniyordu. Reuters'ın ifadesiyle, ''ama, öyle olmadı, Hazine Bakanı O'Neill, Türkiye'nin TL'nin değerini dalgalanmaya bırakma kararını ve IMF'nin Türkiye'nin ekonomik reform programına devam eden desteğini onaylayıcı resmi açıklama yaptı.'' 
     Reuters'e göre, Hazine Bakanı O'Neill, Türkiye'nin ABD'nin önemli bir müttefiki olduğu gerçeğini kabul etti. Ancak, ABD yönetiminden bir yetkiliye göre, Güney Kore ve Endonezya'da 1997-98'de krizde Amerikan yetkililerinin bu iki ülkede haftalarca kalıp, IMF kurtarma paketlerini hazırlamaları ve yerel hükümet liderlerine doğrudan tavsiyelerde bulunmalarının aksine, Bush yönetiminden hiçbir üst düzey yetkilinin Türkiye'yi ziyareti beklenmiyor. Reuters, zaten böyle bir görevlendirme yapılması gerekse bile, halen yeni toparlanan Bush ekibinin, bu konularda sunacağı uluslararası ekonomi uzmanlığı olmadığını yazdı. 
     NATO üyesi olarak Türkiye'nin öneminin inkar edilemeyeceğini, Balkanlar, Orta Asya ve Ortadoğu'daki güvenlik stratejinin anahtar unsuru olduğunu belirten Reuters'e göre, eğer, demokratik rejime sahip Türkiye, ekonomik ve siyasi bakımdan çökseydi, zaten dalgalı olan bölgeye yeni istikrarsızlıklar ekleyebilir ve güvenibilir bir NATO ortağı olarak işlevi zayıflayabilirdi. 
     ABD Dışişleri Bakanlığı'nın Türkiye uzmanı olan eski yetkilisi Henri Barkey, mevcut krizin, Türkiye'nin NATO yükümlülüklerini yerine getirmesini etkilemeyeceğine inanıyor. Barkey, ''ülkenin ekonomik ve siyasi sisteminin süratle toparlanamayacağı, kurumları temizlemenin yolu bulunabilene kadar da, krizden krize sürüklenebileceği'' görüşünü dile getiriyor. Barkey, siyasi çözüm ve kararlılığın gerektiğini vurguluyor. 
     Yakın Doğu Barışı Washington Enstitüsü Alan Makovsky de, Türkiye'nin siyasi sorunları çözülene kadar, herhangi bir yeni ekonomi paketinin başarı şansını tartışmalı görüyor. Makovsky, ABD'nin Türkiye'ye tasviyelerde bulunmak üzere üst düzey bir temsilci göndermesi gerektiğini savunuyor. Bush yönetimi yetkilileri ise daha olumlu görüşte. Bir yetkili, Türkiye'nin son yıllarda büyük ekonomik ve siyasi ilerlemeler kaydettiğini belirterek, ''Doğru şeyi yaparlarsa, Türklerin işleri düzeltebilme kabiliyetine belirli bir güvenimiz var'' dedi. 




</TEXT>
</DOC>
