<DOC>
<DOCNO> 23861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun12.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Ulaştırma Bakanı'nın öldüğü kazanın nedeni insan hatası 
</HEADLINE>
<TEXT>

     İran'da Ulaştırma Bakanı dahil 30 kişinin öldüğü uçak kazasının nedeninin, ''insan hatası'' olduğu bildirildi. 
     Uçağın kara kutusunu inceletmek için Rusya'ya götüren ve yeni dönen heyette yer alan milletvekili Muhsin Rızai Farahani, bugün Meclis'te yaptığı konuşmada ''kara kutuda kayıtlı, pilotla kule arasındaki konuşmalara göre hiçbir teknik arıza yaşanmamış. Ancak insan hatası kazaya yol açabilir'' dedi. Rus yapımı Yakovlev Yak-40 tipi uçak 17 Mayıs'ta kuzey İran'da düşmüş, aralarında Ulaştırma Bakanı Rahman Dadman ve 7 milletvekilinin de bulunduğu 30 kişi ölmüştü. 
     Uçağın pilotu, 2. Pilotu ve mürettebatın 3 üyesinin daha Ermeni vatandaşı olduğu açıklanmıştı. İran Sivil Havacılık Kurumu Başkanı Behzad Mazeheri de dün yaptığı açıklamada, ''incelemelere göre kazaya pilot hatasının yol açtığının neredeyse kesin olduğunu'' söyledi. Ermeni ve Ukrayna vatandaşlarının yanı sıra çoğunlukla Rus pilotların ve mürettebatın da istihdam edildiği İran'da, sivil havacılık yetkilileri, bu ay başlarında yaptıkları bir açıklamada, havayollarında çalışan yabancı uyruklu pilotların çalışma izinlerinin iptal edileceğini bildirmişlerdi. 







</TEXT>
</DOC>
