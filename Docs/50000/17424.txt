<DOC>
<DOCNO> 17424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/sontur14.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü siyasete dönmeme kararında yumuşadı mı 
</HEADLINE>
<TEXT>

     Prof. Dr. Erdal İnönü, Nişantaşı Remzi Kitabevi'nde düzenlenen imza gününde okurlarıyla buluştu. 
     ''Anılar ve Düşünceler'' adlı 3 ciltlik kitabını imzalayan Prof. Dr. İnönü, gazetecilerin, yeniden siyasete atılıp atılmayacağını sormaları üzerine, ''Bende yeni bir durum yok'' dedi. 
     Prof. Dr. İnönü, ''CHP'deki yeni oluşumlarla ilgili ne düşünüyorsunuz'' şeklindeki soruyu da şöyle yanıtladı 
     ''Bunların hepsini sizler izliyorsunuz ve sizin yazılarınızı merak ediyorum. Ben düşüncemi zamanı gelince açıklarım. Önemli olan sizin ne düşündüğünüz. O, kamuoyunun da düşüncelerini yansıtıyor.'' 
     Düşüncelerini yazdığı kitaplarda ifade ettiğini söyleyen Prof. Dr. İnönü, ekonomik programla ilgili görüşünün sorulması üzerine ise, kitabında henüz o bölüme sıra gelmediğini kaydetti. Prof. Dr. İnönü, Melahat Gürel adlı okuyucusunun, ''siyasete girip girmeyeceği'' yönündeki sorusunu ise ''Daha belli değil'' şeklinde yanıtladı. 
     Prof. Dr. Erdal İnönü, 23 Nisan Pazartesi günü de Akmerkez Remzi Kitabevi'nde düzenlenecek imza gününe katılacak. 
     
     
     




</TEXT>
</DOC>
