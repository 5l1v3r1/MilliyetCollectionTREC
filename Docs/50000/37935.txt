<DOC>
<DOCNO> 37935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sonspo05.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Galatasaray'dan parasını istiyor 
</HEADLINE>
<TEXT>

     Denizlispor Kulübü Başkanı Mustafa Baysal, ''Galatasaray kulübü bize borcunu ödesin. 3,5 milyon dolar için bir yıl sabrettik'' dedi. 
     Başkan Baysal, Galatasaray'a 1-0 yenildikleri karşılaşma sonrasında yaptığı açıklamada, Cansun'u ve Galatasaray'ı sevdiklerini,aralarındaki iyi ilişkilerin de devam etmesini istediklerini ifade ederek, ''Bize hafta içinde ödemek için şeref sözü verdiler. Elimizde 3,5 milyon dolarlık çek var. Bu çekin arkasını yazdırdık. Bizi bazı şeyler yapmaya mecbur bırakmasınlar'' diye konuştu. 
     Baysal, karşılaşmayla ilgili olarak da, istedikleri oyunu ortaya koyamadıklarını, ancak çok koşup mücadele ettiklerini söyledi. 
     'Denizlispor bu değil'' diyen Baysal, karşılaşmada 10 kişi kalmanın dezavantajını da yaşadıklarını bildirdi. 
     
     






</TEXT>
</DOC>
