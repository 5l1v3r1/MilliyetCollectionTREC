<DOC>
<DOCNO> 34723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sondun06.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da otobüs kaçıranlar Çeçen çıktı... 
</HEADLINE>
<TEXT>

     Rusya'nın güneyinde bir otobüste bulunanları rehin alan silahlı eylemciler, daha önce otobüs kaçırma suçundan mahkum 5 Çeçenin serbest bırakılmasını istiyor. 
     Federal Güvenlik Servisi Stavporol kenti şubesi sözcüsü İgor Trubitsyn, eylemcilerin, Mayıs 1994'te aynı bölgede otobüs kaçırmak suçundan hapis cezalarını çeken 5 Çeçenin serbest bırakılmasını istediğini söyledi. 
     Trubitsyn, eylemcilerde bir el bombası, bir kilogram TNT ve bir yarı otomatik tüfek bulunduğunu belirtti. Sözcü, eylemcilerin sayısı hakkında farklı bilgiler bulunduğunu söylerken, Rus medyası eylemcilerin 2 kişi olduğunu belirtiyor. 
     Eylemcilerin, Mineralnye Vody kentindeki havaalanına gitmelerine izin verilmesini istediği, anti-terörist Alfa birimi ve rehine eylemi yapan kişilerle görüşmede uzman kimselerin Mineralnye Vody'ye gönderildiği de kaydedildi. 
     Mayıs 1994'te, silahlı 4 eylemci, Rusya'nın güneyinde 29 kişinin bulunduğu otobüsü kaçırmış, fidye karşılığında rehineleri serbest bırakan eylemciler, bir helikopterle Çeçenistan'a kaçmıştı. 
     Rus güçleri daha sonra yaptıkları operasyonda bu eylemcilerden 3'ünü yakalamış, 4'üncüsünü öldürmüştü. Eylemciler ve onlara yardım edenler yargılanarak hapse mahkum edilmişti. 
     Bu arada, İnterfaks haber ajansı, Devlet Başkanı Vladimir Putin'in güney Rusya'daki özel temsilcisinin basın bürosuna dayanarak verdiği haberde, 6 rehinenin serbest bırakıldığını, bırakılanlar arasında bulunan yaralı bir yolcunun hastaneye kaldırıldığını duyurdu. 
     Bu arada, bağımsızlık yanlısı Çeçen lider Aslan Mashadov yönetimi rehin alma eylemini kınadığını açıkladı. 
     Ekho Moskova radyosunun haberine göre, Mashadov'un sözcüsü, eylemi kınadıklarını bildirdi. 
     
     






</TEXT>
</DOC>
