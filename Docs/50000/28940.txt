<DOC>
<DOCNO> 28940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo11.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'da Inzaghi tamam, Rui Costa arap saçı... 
</HEADLINE>
<TEXT>

     AC Milan ile Juventus Kulüpleri arasında Filippo İnzaghi'nin transferi konusunda anlaşma sağlanmasına karşın, Milan Kulübü'nde nakit para sıkıntısı yaşandığı bildirildi. 
     İtalyan 1. ve 2. Lig takımlarının temsilcilerinin bugün yaptığı toplantıda, Milan Kulübü İkinci Başkanı Adriano Galliani ile Juventuslu yönetici Antonio Giraudo biraraya geldi. 
     Galliani gazetecilere yaptığı açıklamada, ''Evet, İnzaghi'de anlaşma var, ama kaynak bulmak gerekiyor. Bunu bulmaya çalışıyoruz. Çünkü sevgili arkadaşım Giraudo pahalı'' diye konuştu. 
     Galliani'nin ''kaynak'' olarak söz ettiği, Bierhoff, Boban, Comandini, Chamot, Ba gibi futbolcuların satışı olurken, bu futbolcuların satılmaması halinde, İtalya Başbakanı ve Milan Kulübü Başkanı olan Silvio Berlusconi'nin sahibi olduğu Fininvest Holding'in İnzaghi transferini karşılayacağı ifade ediliyor. 
     28 yaşındaki İnzaghi'nin kırmızı-siyahlı takımla resmi imzasının hafta sonunda yapılması beklenirken, Milan ile Juventus'un 35 milyon dolara anlaştığı söyleniyor. Milan ile 4 ya da 5 yıllık bir kontrat imzalaması beklenen İnzaghi'nin, sezon başına 4.2 milyon dolar alacağı kaydedildi. 
     Bu arada, oldukça hareketli bir transfer sezonu geçiren İtalya'da,basında farklı iddialar yer alıyor. Artık neredeyse kesinlik kazanan İnzaghi transferiyle satış listesine konulan Milan'dan Gianni Comandini'nin, Udinese takımıyla anlaşmak üzere olduğu öne sürüldü. 
     Teknik direktörlüğünü Fatih Terim'in yaptığı Milan'da, forvetin Comandini ve Bierhoff'un satılmasından sonra Shevchenko, İnzaghi ve sezon sonunda Alaves'ten alınan Javi Moreno ile kurulacağı bildiriliyor. 
     Terim'in, Fiorentina'dan ısrarla istediği Rui Costa'nın durumunun ise Fiorentina'da, yarın kulüp başkanı Cecchi Gori ve yöneticiler arasında yapılacak toplantıda netlik kazanacak. 
     İtalyan basını, ''Rui Costa alt üst oldu, Milan bastırıyor'' ifadesini kullanırken, Portekizli futbolcunun Terim'in takımında oynamak istediği belirtiliyor. 
     Fiorentina Kulübü Başkanı Cecchi Gori'nin de, 2004 yılına kadar kontratı bulunan 28 yaşındaki Rui Costa'ya ''Futbol kariyerini Fiorentina'da tamamla, daha sonra da kulübün yöneticisi ol'' dediği ileri sürülüyor. 
     






</TEXT>
</DOC>
