<DOC>
<DOCNO> 45561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun12.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'den yanıltma taktiği...Çok sayıda benzeri var 
</HEADLINE>
<TEXT>

     Kuzey İttifakı'nın geçen ay öldürülen lideri Ahmed Şah Mesud'un küçük kardeşi Ahmed Veli Mesud, Usame Bin Ladin'in Batılı istihbarat birimlerini yanıltmak için Afganistan'ın çeşitli yerlerine benzerlerini yerleştirdiğini iddia etti. 
     Kuzey İttifakı'nın Londra'daki temsilcilerinden Ahmed Veli Mesud, Eşşark El Avsat gazetesine yaptığı açıklamada, ''İstihbaratımıza göre, Bin Ladin Afganistan'ın doğusundaki Celalabad'da bulunuyor, ancak kafa karıştırmak için çok sayıda benzeri ülkenin dört bir yanında dolaşıyor'' dedi. 
     Birkaç aydır, Usame Bin Ladin'in dört benzerinin Afganistan'ın dört farklı noktasında bulunduğu istihbaratı aldıklarını belirten Veli Mesud, Taliban'ın Bin Ladin'ı korumaktan vazgeçmeyeceğini, çünkü Bin Ladin'in Taliban'ın asıl lideri olduğunu söyledi. 
     Veli Mesud, Taliban'a Pakistan tarafından sağlanan silahların imhasına yönelik her türlü Amerikan askeri harekatına onay verdiklerini belirtti. 
     
     Yalanlama 

     Öte yandan, Kuzey İttifakı'nın askeri yetkilileri, Taliban'ın Özbekistan sınırına takviye güç yerleştirdiği yolundaki haberleri yalanladı. 
     Kuzey İttifakı'nın Afganistan'ın komşusu Tacikistan'daki askeri ataşesi Abdül Vadud, Taliban'ın bölgeye takviye güç gönderdiğini doğrulayacak hiçbir istihbarat bulunmadığını söyledi. 
     






</TEXT>
</DOC>
