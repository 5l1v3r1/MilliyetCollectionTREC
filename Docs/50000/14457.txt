<DOC>
<DOCNO> 14457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur13.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, RP'ye verilen hazine yardımını Erbakan'dan geri istiyor 
</HEADLINE>
<TEXT>

     Maliye Bakanlığı'nın, kapatılan RP'nin Genel Başkanı Necmettin Erbakan ile FP Genel Başkanı Recai Kutan'ın da aralarında bulunduğu 88 parti yöneticisi hakkında, 1997 yılı Hazine yardımı ile kayıtdışı tutulduğu iddia edilen paraların tahsili istemiyle açtığı davaya devam edildi. 
     Ankara 6. Asliye Hukuk Mahkemesi'nde görülen davanın bugünkü duruşmasına, davacı Hazine avukatları ile davalıların avukatları katıldı. 
     Yargıç Sami Özfırat, Hazine avukatlarına, iddia ettikleri haksız eylemleri teker teker bildirmeleri için 29 Ocak 2001 tarihindeki oturumda süre verildiğini ifade etti. Davacı avukatlarının, mahkemenin bu ara kararını yerine getiremediğini ve 30 günlük daha süre istediklerini belirten Özfırat, davalı Erbakan'ın avukatları Yaşar Gürkan ve Mehmet Ener'in de eski itirazlarını tekrarladıklarını içeren yazılı dilekçelerini mahkemeye sunduklarını söyledi. 
     Kapatılan RP'nin hesaplarını inceleme yetkisinin Anayasa Mahkemesi'ne ait olup olmadığı konusunda henüz bir karar verilmediğini kaydeden Yargıç Özfırat, ''Davacı avukatlarının, haksız eylemlerin neler olduğunu teker teker bildirmelerinden sonra bu konuda karar vereceğiz'' dedi. 
     Hazine avukatları da dava dilekçelerini tekrarladıklarını ifade ederek, davalıların sorumluluk miktarlarını ve isnat edilen eylemleri bildireceklerini kaydetti. Davalı Aydın Menderes'in avukatı Seçmen Memişoğlu ise davada müvekkilinin bir sorumluluğunun olmadığını belirterek, Erbakan, Şevket Kazan ve Ahmet Tekdal'ın da aralarında bulunduğu 79 kişinin, 1997 yılı Hazine yardımını 71 il teşkilatına makbuz karşılığı dağıtılmış gibi göstererek, ''Kamu kurumunu dolandırdıkları ve bu yolla Siyasi Partiler Yasası'na aykırı davrandıkları'' gerekçesiyle yargılandıkları Ankara 9. Ağır Ceza Mahkemesi'nden gelen yazıdan sonra müvekkili hakkındaki tedbirin kaldırılmasını istedi. 
     Yargıç Sami Özfırat, 9. Ağır Ceza Mahkemesi'ne yeniden müzekkere yazılarak, 29 Ocak 2001 tarihli yazıya cevap verilmeyiş nedeninin sorulmasına, Hazine avukatlarına iddia ettikleri haksız eylemleri teker teker bildirmeleri için gelecek celseye kadar kesin süre verilmesine ve dosyadaki diğer eksikliklerin giderilmesine karar vererek, duruşmayı erteledi. 
     
     



</TEXT>
</DOC>
