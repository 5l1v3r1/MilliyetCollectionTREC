<DOC>
<DOCNO> 24260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun01.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Piri Reis'in Ege'ye açılmasında sorun çıkartmayacak 
</HEADLINE>
<TEXT>

     Yunanistan Dışişleri Bakanı Yorgo Papandreu, araştırma gemisi Piri Reis'in Ege'ye açılacağına ilişkin Yunan basınında çıkan iddialarla ilgili olarak, Türkiye ile Yunanistan arasındaki iyi ilişkiler sayesinde bu olayın gerginliğe vardırılmadan çözümlendiğini belirtti. 
     Papandreu, geçmişte belki de gerginlik ve tırmanma yaratabileceğini belirttiği bu olayın, iki ülke arasındaki diyalog ve karşılıklı açıklamalar sayesinde, bugün tam aksine her iki tarafın da gerginlikten kaçınma çabalarının ciddi bir kanıtı olduğunu ifade ederek, ''İnşallah böyle devam ederiz'' dedi. 
     Açıklamasında, sözkonusu olayın her iki taraf için de çok önemli sonuçlar elde edilebilecek yararlı bir deneyim olduğunu belirten Papandreu, ''Türkiye ile Yunanistan arasında, örneğin Kıbrıs konusu gibi büyük sorunlar olabilir. Ancak, bunun yanı sıra diyalog ve temaslar aracılığıyla, aramızda işbirliği ve bilgi kanalları oluşturarak, gerginlik, tırmanma ve çatışma nedeni olmayan yerde sorunlara açıklık getirerek, bunlardan kaçınılabilir'' diye konuştu. Papandreu, bu gibi olaylarda soğukkanlı ve dengeli hareket etmenin her zaman iyi sonuçlar getirdiğini de belirttiği açıklamasında, ''Bizim kendi paniğimize ve güvensizliğimize esir olmamız her zaman yanlış olacaktır. '' diye konuştu. 







</TEXT>
</DOC>
