<DOC>
<DOCNO> 32354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur01.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşegül Tecimer hakkında 4.5 yıl hapis cezası bulunuyor 
</HEADLINE>
<TEXT>

     Fas'ın Marakeş kentinde düzenlenen operasyon sonucu yakalanan Ayşegül Tecimer hakkında, Amasya 1. Asliye Ceza Mahkemesi'nce verilen 4.5 yıl hapis cezası bulunuyor. 
     Kaçakçılık ve Organize Suçlarla Mücadele Daire Başkanlığı bünyesinde kurulan özel ekip ve Fas polisinin ortak operasyonu ile yakalanan Tecimer hakkında Amasya 1. Asliye Ceza Mahkemesi'nce verilen hapis kararı dolayısıyla İnterpol'den kırmızı bülten çıkarılmıştı. 
     Amasya Beyazıt Kütüphanesi'nden 1994 yılında çalınan ve Hazreti Muhammed'in 18. kuşaktan torunu olduğu belirtilen Ali Bin Muhammed tarafından ceylan derisine yazılmış tarihi Kuranıkerim, Tecimer'in oturduğu Beylerbeyi'ndeki Sadullahpaşa Yalısı'nın bahçesinde bir naylon torba içinde bulunmuştu. 
     Tarihi el yazması Kuranıkerim'in evinin bahçesinde bulunmasıyla ilgili olarak hakkında Amasya 1. Asliye Ceza Mahkemesi'nde dava açılan ve tutuksuz yargılanan Tecimer, 13 Nisan 1997 tarihinde sonuçlanan davada 4.5 yıl hapis cezasına çarptırılmıştı. Ayşegül Tecimer, bu karardan çok kısa bir süre önce yurtdışına çıkarak, ABD'nin Miami kentine gitmişti. 
     Öte yandan, Sadullahpaşa Yalısı ile yine Tecimer'e ait restorasyonu yapılan Kanlıca'daki köşk ve müştemilatındaki aramalarda da yetkili makamlara bildirimi yapılmamış 336 kalem kültür varlığı ele geçirilmişti. 
     Bu eserlerle ilgili olarak, Üsküdar 2. Asliye Ceza Mahkemesi'nde hakkında 2863 Sayılı Kültür ve Tabiat Varlıklarını Koruma Yasası'na muhalefet suçlamasıyla dava açılan Tecimer, 14 Haziran 1996 tarihinde 1 yıl hapis ve 975 bin lira para cezasına çarptırılmıştı. 
     Tecimer'in duruşmalardaki iyi hali dikkate alınarak önce 10 ay hapise indirilen ceza, toplam 3 milyon 812 bin 500 lira para cezasına çevrilerek tecil edilmişti. 
     
     
     







</TEXT>
</DOC>
