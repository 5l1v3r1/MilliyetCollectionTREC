<DOC>
<DOCNO> 40436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko07.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa Yatırımcıları Derneği'nden borsazedelere eğitim kampanyası 
</HEADLINE>
<TEXT>

     Borsa Yatırımcıları Derneği BORYAD , krizde büyük paralar kaybeden yatırımcıları bilgilendirmek amacıyla eğitim faaliyeti başlattı. 
     Derneğin Üsküdar'daki merkezinde bu hafta sonu başlayacak eğitim faaliyetine katılacak borsa yatırımcıları, borsada nasıl yatırım yapacakları konusunda eğitilecek. 
     7 uzmanın görev alacağı eğitim faaliyetinde 25 kişilik sınıflarda katılımcılara hafta sonu 5'er saatten toplam 20 saat eğitim verilecek. 
     BORYAD Başkanı Ali Bahçuvan, riskini çeşitlendirmediği için krizden büyük zarar gören borsa yatırımcısını bilgilendirmek için dernek merkezinde bir eğitim kampanyası başlattıklarını bildirdi. 
     ''Ne kadar çok yatırımcıyı bilinçlendirip kurtarabilirsek o bizim için bir avantaj olacaktır'' diyen Bahçuvan, bu hizmetten derneğe üye olan herkesin ücretsiz olarak faydalanabileceğini, eğitim kampanyasıyla borsanın daha bilinçli yatırım yapılan bir yer haline geleceğini söyledi. 
     Bahçuvan, ilk 1 yıl için 700 yatırımcıyı eğitebileceklerini, talebin fazla olması durumunda eğitim faaliyetini hafta içinde de sürdürebileceklerini, ayrıca internet üzerinden eğitim yaparak bunu hızlandırabileceklerini kaydetti. 
     Bahçuvan, eğitim konularını ise şöyle sıraladı 
     'Borsa nedir Asıl amacı nedir Ekonomiye nasıl kaynak yaratır Borsa'da nasıl yatırım yapılır Yatırımcı aracı kurum seçerken, hisse sözleşmesi yaparken nelere dikkat etmeli Bedelli bedelsiz sermaye artırımlarından temettülerden yatırımcı nasıl faydalanır Genel yatırımcı hakları neler Yatırımcı nasıl korunabilir Temel analiz, teknik analiz, sektör analizi konularında eğitim veriliyor. Portföy çeşitlendirmesi ve risk dağılımı konuları da yer alıyor.'' Bahçuvan, at yarışında bile insanların saatlerce atları incelediklerini, analiz yaptıklarını, ancak borsa gibi gerçekten reel ekonomiye kaynak sağlayan bir sektörde hiçbir inceleme yapılmadan insanların hisse senedi alıp sattıklarını ve büyük zararların bu yüzden kaynaklandığını belirtti. 
     Şimdiye kadar gerçekten konusunda uzman olmayan ve sadece adı uzman olan insanlardan da borsa yatırımcısının çok çektiğine işaret eden Bahçuvan, SPK'nın yeni yaptığı lisanslama sonucunda bir süre sonra uzmanların sınava tabi tutulacağını hatırlatarak, bunun iyi bir gelişme olduğunu belirtti. Borsa uzmanlarının da yatırımcılara yönelik hazırladıkları kurslardan yararlanabileceklerini, bunun sınav için bir hazırlık olabileceğini belirten Bahçuvan, ''Hatta ileriye yönelik SPK ile bir işbirliği yapabilirsek uzmanlara yönelik de burada eğitimler açabiliriz'' dedi. 
     
     Borsa toplam 650 bin yatırımcı kaybetti 
     Krizden bu yana borsanın 650 bin yatırımcıyı kaybettiğini dile getiren Bahçuvan, bunun 400 binini, yatırım yaptıkları şirketlerin tahtalarının kapalı kalmasıyla borsaya küsen kişilerin oluşturduğunu belirtti. 
     Bahçuvan, ''Bu kayıp durdurulamazsa en büyük tehlike aracı kurumları bekliyor. Önümüzdeki sene 20-25 aracı kurum kalır. Artık aracı kurumlar pastadan daha büyük pay almak yerine pastayı büyütmek üzerine çalışmalıdır'' dedi. 
     Borsanın bir kumarhane değil, tamamen ülke ekonomisine katkı sağlayan bir yer olduğunu belirten Bahçuvan, borsanın da hisse senedi satan şirketlerin de kendi yatırımcısına sahip çıkması, onları gerçek ortak olarak görmesi gerektiğini belirtti. 
     Yatırımcıyı koruma yönüde oluşturulan Yatırımcıyı Koruma Fonu'nun olumlu bir adım olduğunu anlatan Bahçuvan, yapılması gereken diğer konuları ise şöyle sıraladı 
     'Bence burada azınlık haklarına sahip çıkılmalı. Borsaya açılan bir şirketin ortaklarına yönetim kurulundaki ortakları gibi saygı gösterilmeli. Kar transferleri, yanlış bilançolar, şeffaflıktan uzak hareketler, yatırımcının sömürülmesi gibi konuların çok sert cezaları olması lazım. Yatırımcı ile aracı kurum arasında ihtilaf olduğu zaman bunu çok hızlı bir şekilde çözecek uyuşmazlık kriterlerinin harekete geçmesi lazım. Yargı süreci çok kısalmalı. Belki burada bir yargı reformu gündeme gelebilir. Şirket yönetiminde ve denetiminde yatırımcıyı temsil eden kişiler olmalı.'' Bahçuvan, sponsor buldukları takdirde yatırımcıların eğitimini Türkiye çapına yaymayı amaçladıklarını belirtti. 







</TEXT>
</DOC>
