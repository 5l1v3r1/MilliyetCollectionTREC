<DOC>
<DOCNO> 24855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/ekonomi/aeko.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF bütçe ve tütünü sordu 
</HEADLINE>
<TEXT>

Devlet Bakan Kemal Derviş ve IMF heyetinin görüşmesinde ek bütçe, tütün yasa tasarısı ve vergi numarası ele alındı 
     ANKARA Milliyet 

     Uluslararası Para Fonu IMF Türkiye Masası yeni Şefi Juha Kahkonen Türkiye’de bakan düzeyinde ilk resmi görüşmesini dün Devlet Bakanı Kemal Derviş’le yaptı. 
     Kahkonen başkanlığındaki IMF heyeti öğleden sonra Bakan Derviş ile bir araya gelerek yaklaşık iki saat görüştü. Görüşmede ek bütçe, vergi kimlik numarasının yaygınlaştırılması ve tütün yasa tasarısının ele alındığı öğrenildi. Derviş, bu görüşmenin ardından Maliye Bakanı Sümer Oral’la bir araya geldi. Maliye Bakanı Oral’la bir buçuk saat görüşen Derviş’in bu ayın ortalarında Meclis’e sunulması beklenen ek bütçe büyüklüklerine ilişkin bir çalışma yaptı. 
     IMF heyeti önceki gün de Hazine Müsteşarlığı ve Merkez Bankası’nda çalıştı. Görüşmelerde şubat krizinin ardından artan faiz ödemeleri ele alındı. Hazine yetkilileri, faiz harcamaları için ayrılacak ek ödeneğin henüz kesin olmamakla birlikte 9 katrilyon lira olabileceğini söylüyor. 
     
     Ek ödenek 
     Bu durumda yılbaşında 16 katrilyon lira öngörülen faiz harcaması, 25 katrilyon liraya çıkacak. Faiz dışındaki harcamalar için öngörülen ek ödenek büyüklüğü ise 7 katrilyon lira. Bu miktarın büyük bölümü personel maaşlarının ödenmesinde kullanılacak. IMF heyeti siyasilerle ilk görüşmesini de bakan dün Bakan Derviş ile başladı. Heyet, hafta başından başlayarak diğer bakanlarla bir araya gelecek. 
     
Pazar günü eşimin’ dedi ama olmadı      Kemal Derviş, 18 Mayıs’ta eşi Catherine’i basına tanıştırdığında "Şimdiye kadar haftada yedi gün çalışıyordum. Artık haftada bir günü ona ayıracağım" demişti. Ancak bu sözünü dün tutamadı ve öğleden itibaren Hazine Müsteşarlığı’na geçerek kurmaylarıyla görüştükten sonra, IMF Türkiye Masası Şefi Kahkonen, ardından da Maliye Bakanı Sümer Oral ile bir araya geldi. 
     
Derviş, Chhibber’le berabere kaldı      Türkiye’ye geldiği günden bu yana her hafta sonu tenis oynamayı alışkanlık haline getiren Devlet Bakanı Kemal Derviş, dün sabah da Ankara Tenis Kulübü’ndeydi. 
     Değişmeyen oyun arkadaşları Celal Göle, Cengiz Ediger ve Selami Sargut ile yaklaşık iki saat çiftler maçı yapan Derviş, Dünya Bankası Türkiye Temsilcisi Ajay Chhibber ile de kısa bir maç yaptı ve berabere kaldı. Catherine Derviş’in eşinden sonra geldiği kulüpte bir yandan maç izlediği diğer yandan da arkadaşlarıyla keyifli bir sohbete giriştiği dikkati çekti. 
     
     Demir Bükey kuzeni 
     Maç sonunda terleyen Derviş tişörtünü değiştirmek isteyince imdadına arkadaşları ve korumaları koştu. Arkadaşları, soyunma odasına gitmeye üşenen Derviş’in basın mensuplarınca sadece şortla görüntülenmesini engellemek için etten bir duvar oluşturdu. Derviş de bu duvarın arkasında terli tişörtünü çıkarıp yerine yenisini giyebildi. 
     Derviş çifti daha sonra arkadaşlarıyla birlikte kahvaltı yaptı. Derviş’in birlikte tenis oynadığı ünlü otomobil yarışçısı ve sürüş teknikleri uzmanı Demir Bükey’i basın mensuplarına "Amcamın oğlu" diyerek tanıtması dikkat çekti. 
     
     



 EKONOMİ 





















</TEXT>
</DOC>
