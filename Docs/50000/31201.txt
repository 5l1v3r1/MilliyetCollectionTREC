<DOC>
<DOCNO> 31201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/dunya/dun01.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İki rica, bir uyarı 
</HEADLINE>
<TEXT>

İsrail Savunma Bakanı Ben Eliezer, Türkiye’den Suriye konusunda arabuluculuk ve ortak silah üretimi konusunda birlikte ABD’ye gitme önerisinde bulundu 
     UTKU ÇAKIRÖZER Ankara 

     İsrail Savunma Bakanı Benjamin Ben Eliezer, Suriye’nin Hizbullah terörüne destek vermemesi ve rehin alınan üç İsrail askerinin bırakılması için Ankara’nın arabulucu olmasını istedi. Ben Eliezer, 2005 yılında nükleer güç olacağını uyarısında bulunduğu İran’a karşı ortak mücadele önerdi. 
     Ankara’ya 15 saatlik ziyarette bulunan Ben Eliezer, Cumhurbaşkanı Ahmet Necdet Sezer, Başbakan Bülent Ecevit, Genelkurmay Başkanı Org. Hüseyin Kıvrıkoğlu ve Milli Savunma Bakanı Sabahattin Çakmakoğlu ile görüştü. Ben - Eliezer şu noktaları vurguladı 
     SURİYE Suriye - Türkiye diyaloğunun artması umut verici. Bölgenin iyiliği için şu iki mesajı iletmenizi rica ediyorum. Lübnan’da rehin alınan üç İsrail askeri ve bir sivilin bırakılması için Hizbullah’a baskı yapsınlar. Hizbullah’a verdikleri desteği de sona erdirsinler. 
     İRAN İran 1500 km. menzilli Şahap - 3 ten sonra 3000 km menzilli Shahab - 4’ü üretme hazırlığında. 2005’de de nükleer bomba sahibi olacaklar. İran’a karşı birlikte çalışmalıyız. 
     ARROW Arrow sistemini sizinle birlikte geliştirmek istiyoruz. Bugüne kadar ABD buna karşı çıkıyordu. Önümüzdeki günlerde birlikte Washington’a gidelim ve sistemin Türkiye’ye satışı için izin isteyelim. 
     TANK - HELİKOPTER M - 60 tanklarının modernizasyonu konusundaki deneyimimizi dikkate alın. Biz de ekonomik ve teknolojik koşullar konusunda elimizden geleni yapmaya çalışacağız. Helikopterlere takılacak anti - tank füzelerinde de İsrail’in Dandy’sini seçerseniz, hem bu füzeyi, hem de bunun benzeri olan ancak karada kullanılan Gill füzelerini birlikte üretebiliriz. 
     



 DÜNYA 












</TEXT>
</DOC>
