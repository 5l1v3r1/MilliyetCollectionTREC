<DOC>
<DOCNO> 44986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/siyaset/siy03.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2. köstebek’ SKANDALI 
</HEADLINE>
<TEXT>

Başbakanlık Güvenlik İşleri Başkanlığı görevini yürüten karacı albay Firuz Kırış, bazı ticari çevrelerle kişisel çıkar ilişkileri nedeniyle görevinden alındı 
     ANKARA Milliyet 

     Deniz Kuvvetleri Komutanlığı’nda Albay Muhtar Koray’ın gizli bilgileri bir firmaya sızdırdığı iddialarıyla patlayan köstebek krizinin ardından, Başbakanlık Güvenlik İşleri Başkanlığı görevini yürüten karacı albay Firuz Kırış’ın da bazı ticari çevrelerle kişisel çıkar ilişkileri nedeniyle görevinden alındığı açıklandı. 
     Önceki gün, bir gazetede yer alan, "Başbakanlıkta kripto şoku" başlıklı habere ilişkin Başbakanlık Basın Merkezi’nden bir açıklama yapıldı. 
     Açıklamada, 1998 yılı kasım ayından itibaren Başbakanlık Güvenlik İşleri Başkanı olarak görev yapan Kırış’ın bazı ticari çevrelerle kişisel çıkar ilişkilerinin olduğunun Başbakanlığa ulaştığı ifade edildi. 
     
     Askeri bilgi sızmadı 
     Söz konusu bilgiler üzerine Kırış’ın görevden alındığının vurgulandığı açıklamada, "Gazetede yer alan haberin aksine askeri bilgilerin sızdırılmasına ilişkin herhangi bir duyum veya iddia olmadığı gibi, Güvenlik İşleri Başkanlığı veya Başbakanlığın diğer bir biriminde askeri ihalelere ilişkin dosya da bulunmamaktadır" denildi. 
     Kırış’ın MİT Müsteşarlığı’nca sorgulanmasının da sözkonusu olmadığı ifade edilerek, açıklamada "iddialar üzerinde incelemeler devam etmekte olup inceleme sonucuna göre gerekli işlem yapılacaktır" ifadesine yer verildi. 
     Kırış, 19 Eylül gecesi ani bir kararla Güvenlik İşleri Başkanlığı görevinden alınmış, Kırış’ın görevden alındığına ilişkin kararname de 20 Eylül’de Resmi Gazete’de yayımlanmıştı. Kırış’ın neden görevden alındığına yönelik bir açıklama yapılmamış, ancak kulislere Başbakanlık’taki bazı kozmik evrakların dışarıya sızdırılması gerekçesi görevden alınma nedeni olarak yansımıştı. 



 SİYASET 












</TEXT>
</DOC>
