<DOC>
<DOCNO> 48305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/siyaset/asiy.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fezlekesini işleme koydu 
</HEADLINE>
<TEXT>
Meclis’in gücü Pişkinsüt’e yetti 
"İşkence görenlerin ismini açıklamadığı" gerekçesiyle hakkında fezleke hazırlanan Pişkinsüt’ün ifadesi alınacak. Böylece ilk kez "Meclis çalışmaları sorgulanmış" olacak 
     SALİHA ÇOLAK Ankara 

     TBMM Başkanlığı, Anayasa tartışmaları arasında, "Meclis çalışmaları sorgulanamaz" tezine rağmen sessiz sedasız Sema Pişkinsüt hakkındaki işkence fezlekesini işleme koydu. 
     Hukukçular arasında, "İnsan Hakları Komisyonu’nun resmi çalışması kapsamında yapılan bir çalışmadan dolayı bir vekil hakkında fezleke düzenlenemez" görüşü hakim olunca, Başkanlık bir süre, Pişkinsüt hakkında, "işkence görenlerin isimlerini açıklamadığı" gerekçesiyle hazırlanan fezlekeyi işleme koymadı. Meclis Başkanlığı’nın bu görüş doğrultusunda fezlekeyi Bakanlığa göndermesi beklenirken, Meclis Başkanı Ömer İzgi, gözler Anayasa’ya çevrilmişken fezlekeyi işleme koydu ve kararı Anayasa - Adalet Karma Komisyonu’na bıraktı. Böylece ilk kez bir Meclis Komisyonu’nun resmi çalışmasından dolayı bir vekil hakkında dokunulmazlığının kaldırılması istemiyle hazırlanan fezleke prosedüre girdi. 
     
     Komisyon komisyona karşı 
     Fezleke önce Karma Komisyon tarafından oluşturulacak Hazırlık Komisyonu’na havale edilecek ve burada dosya incelenerek Pişkinsüt’ün ifadesi alınacak. Pişkinsüt de, Komisyon Başkanı olarak, Komisyonda oybirliğiyle alınan kararlarla yaptıkları çalışmaları, dolayısıyla hem kendisini, hem de kendisinden sonra da yargının isteklerine aynı yanıtları vermeyi sürdüren İnsan Hakları Komisyonu’nu savunacak. 
     Karma Komisyon da böylece ilk defa ceza ve infaz sistemindeki aksaklıkların tesbiti yolunda resmi raporlar hazırlayan bir diğer Meclis Komisyonu’nu bu raporlar dolayısıyla sorgulamış olacak. 
     
     Bakan da çok rahatsız 
İşkence ayıbından kurtulmalıyız      Diyarbakır DHA 

     İnsan haklarından sorumlu Devlet Bakanı Nejat Arseven, Türkiye’nin işkence ve kötü muamele iddialarından kurtulması gerektiğini söyledi. Diyarbakır’da düzenlenen seminerde konuşan Arseven, Türkiye’yi tehdit eden terör ve irticai faaliyetlerle insan hakları çerçevesinde mücadele edildiğini belirterek "Türkiye, işkencenin gündeminden düşürülmesiyle çağdaş uygarlık seviyesine ulaşacak" dedi. 
     



 SİYASET 












</TEXT>
</DOC>
