<DOC>
<DOCNO> 20140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sondun01.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in el koyduğu gemide 40 ton silah çıktı 
</HEADLINE>
<TEXT>

     İsrail'in, Lübnan sınırı yakınlarındaki Roş Hanikra bölgesi açıklarında el koyduğu ve Filistinliler'e silah götürdüğü iddia edilen gemide 40 ton silah bulunduğu bildirildi. 
     İsrail ordusunun açıklamasında, silahların ele geçirildiği geminin Lübnan bandıralı, ''San Torini'' adlı bir balıkçı gemisi olduğu belirtildi. 
     Lübnan'dan hareket ettiği ve Gazze Şeridi'ne gittiği ileri sürülen gemideki 4 Lübnanlı'nın gözaltına alındığı kaydedildi. İsrail askeri sözcüsüne göre, gemide Katyuşa roketleri, uçak ve helikopterlere karşı kullanılan SA-7 Strela tipi füzeler, tanksavar roketleri, havan topları, otomatik silahlar, mayınlar, Kaleşnikof marka otomatik tüfek şarjörleri ve 13 bin adet mermi bulundu. 
     İsrail Deniz Kuvvetleri Komutanı Amiral Yedit Yahari de geminin olağan bir devriye uçuşu sırasında farkedildiğini ve gemideki Lübnanlılar'ın ''profesyonel kaçakçılar gibi gözüktüklerini'' söyledi. Yahari, Lübnan'ın kuzeyinden hareket eden gemideki silahların önceden kararlaştırılan bir yerde suya bırakılacağını ve Gazze Şeridi'ne götürmek üzere Filistinliler'in silahları alacağını düşündüğünü ifade etti. 
     Filistin yönetimi gemiyle ilgisi olmadığını açıklamıştı. 
     
     







</TEXT>
</DOC>
