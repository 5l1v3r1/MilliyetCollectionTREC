<DOC>
<DOCNO> 5675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/dunya/dun01.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail kaderini sandıkta arıyor 
</HEADLINE>
<TEXT>

     DIŞ HABERLER SERVİSİ 

     İsrail’de halk, hem yeni başbakanı, hem de Filistinlilerle barışın geleceğini belirlemek üzere bugün sandık başına gidiyor. 
     Başbakan Ehud Barak ile Likud Partisi lideri Ariel Şaron arasında geçen başbakanlık yarışı, İsrail’in yanı sıra Ortadoğu barışı açısından da büyük önem taşıyor. Resmi sonuçları 8 gün içinde açıklanacak seçimde kazanan aday, 45 gün içinde yeni koalisyon hükümetini kurarak, Knesset’in İsrail Parlamentosu onayına sunacak. 
     4 milyon kişinin oy kullanacağı seçimin galibi 45 gün içinde Knesset’ten onay alamazsa seçimler tekrarlanacak, ancak Knesset’ten onay alamayan kişi tekrarlanan seçimde aday olamayacak. 
     Kamuoyu yoklamaları, Şaron’un yaklaşık 20 puanla Barak’ın önünde gittiğini gösteriyor. Gallup’un araştırmasına göre, Şaron’un oyu yüzde 55’i bulurken, Barak’a destek yüzde 35 civarında kalıyor. Gallup’un geçen haftaki araştırmasıyla kıyaslandığında, Şaron desteğini yüzde 2 oranında artırmış görünüyor. 
     Seçim kampanyası, Barak’ın Filistinlilerle barışı sağlama girişimleri ve dört aydır devam eden Filistin - İsrail şiddet olayları üzerinde odaklanmıştı. Yani ne Barak’ın, ne de Şaron’un, ülke ekonomisini içinde bulunduğu kötü durumundan nasıl kurtarmayı düşündüklerini gündeme bile getirmedikleri gözlenmişti. 
     
     Bu çerçevede Barak, seçmenlerden, barış görüşmelerini sürdüreceğini ve nihai bir sonuca ulaşacağını söyleyerek oy isterken, Filistinlilere karşı daha sert tutum takınan Şaron ise "güvenlik sorununu" ön planda tutarak, son şiddet olayları nedeniyle sinirleri gerilen ve kendisini eskiye oranla daha az güvende hisseden İsraillilere göz kırptı. 
     Bu arada, Filistin lideri Yaser Arafat’ın El Fetih örgütünün, Şaron’un olası bir zaferine hazırlandığı bildirildi. Arafat başkanlığında yapılan toplantıdan sonra bir açıklama yapan örgütün merkez komite üyesi Zekeriya El Aga, Şaron’un başbakanlığı kazanması halinde, kendisiyle görüşebileceklerini belirtti. 
     


 DÜNYA 












</TEXT>
</DOC>
