<DOC>
<DOCNO> 23445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/ekonomi/eko05.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansal gelişmeler gündemi belirleyecek 
</HEADLINE>
<TEXT>

Piyasalar Bankalar Yasası, borç takası, gibi kararlar ile enflasyon, borçlanma programı gibi verilerin açıklanmasını bekliyor 
     Tarık YILMAZ 

     Türkiye’nin bu hafta gündemini finans piyasalarındaki gelişmeler oluşturacak. 31 Mayıs’a kadar söz verilen yapısal önlemlerden iç borç takasına ilişkin gelişmelere, Cumhurbaşkanı’nın imzasını bekleyen Bankalar Yasası’ndan, açıklanacak verilere kadar birçok önemli konu bu hafta netlik kazanacak. 
     Hangi gelişmenin para piyasalarını nasıl etkileyeceğini yorumlayan uzmanların görüşleri şöyle 
     Bankalar Yasası Cumhurbaşkanı Sezer yasayı henüz imzalamadı. Para programının belkemiğini oluşturan yasanın imzalanmaması piyasaları oldukça karıştıracak türden bir krize neden olabilir. Yasa eğer imzadan çıkmazsa bono faizlerinin hızla tırmanması, dolara talep gelmesi bekleniyor. 
     Emlakbank’ın kapatılması Çok ağır bir sosyal maliyeti de beraberinde getiren bu karar niyet mektubunda söz verildiğinden yapılmak zorunda. Kapatılamazsa IMF’den alınacak paranın devamı tehlikeye düşeceği için bonoda satışlar, dolarda yükseliş olabilir. 
     Fon bankalarına ikinci çatı Türkbank mı Etibank mı olacağı konusunda netlik kazanmamasına karşın satılamayan bankaların ikinci bir çatı altında toplanması niyet mektubunda mayıs sonuna kadar yapılması gerekenler arasında. Türkbank’ın tamamı Fon’a ait olmadığı için çatıda sorunlar çıkabilir. 
     Ekonomik veriler Önümüzdeki pazar 3 Haziran açıklanacak enflasyon verisi hafta içinde tahminlerle piyasaya yön verecek önemli gelişmelerden biri. Ancak yüksek gelmesi beklenen enflasyon oranları fiyatlara yansıtıldı. Borç ödemelerinin üçte birinin yapılacağı haziran borçlanma programı, bu haftanın en önemli verisi olma özelliğini taşıyor. Programda vadeler mayıstaki gibi uzun olursa bankalar faizleri yüzde 85 - 90 aralığına çekebilir. 
     
     İç borç takası doları düşürebilir 
     TL bonoların dövize endeksli tahvillerle takası swap özel bankaların açık pozisyonlarını kapatması için çok önemli bir fırsat. Dövizli tahvillerin satılırken cari dolar kurunun geçerli olacağının açıklanması, bankaların doları düşürmek için harekete geçebileceğini gösteriyor. Ancak takasın duyulduğu ilk gün doları 1 milyon 100 binin altına çekmeye çalışan bankaları Merkez Bankası’nın engellediğini hatırlatmakta yarar var. 
     



 EKONOMİ 



















</TEXT>
</DOC>
