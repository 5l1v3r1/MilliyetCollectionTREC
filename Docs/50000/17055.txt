<DOC>
<DOCNO> 17055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sondun15.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Casus uçak krizi...Çin suçu ABD'ye yükledi 
</HEADLINE>
<TEXT>

     Çin Dışişleri Bakanlığı, ABD ile aralarında yaşanan casus uçak kiriziyle ilgili olarak, gazetecilere bazı fotoğraflar gösterdi ve video görüntülerini izlettirdi. 
     Bakanlık sözcüsü Zhang Qiyue, bugün Pekin'de düzenlenen basın toplantısında bu görüntüleri izlettirirken, 1 Nisan'da meydana gelen olayın sorumluluğunun tamamen Amerikan uçağına ait olduğunu savundu. Haynan Adası'nda tutulan Amerikan uçağının çarpışmadan sonraki üç fotoğrafı ile Çin-Amerikan uçaklarının karşı karşıya gelmelerinin video görüntülerini izleten sözcü, ellerinde birçok kanıt bulunduğunu, bunların ise kanıtların sadece küçük bir bölümü olduğunu söyledi. Amerikan uçağındaki hasarın Çin tarafının görüşünü tamamen doğruladığını savunan Zhang Qiyue, söz konusu kanıtların iki gündür Pekin'de yapılan görüşmelerde Amerikalı yetkililere de sunulduğunu belirtti. Sözcü, kanıtların suçun Amerikan tarafında olduğunu göstermesi için yeterli olduğunu iddia etti. 




</TEXT>
</DOC>
