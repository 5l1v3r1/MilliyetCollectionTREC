<DOC>
<DOCNO> 10322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/yazar/bila.html </URL>
<DATE> 2001/03/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Derviş - Yalova görüşmesi 
</HEADLINE>
<TEXT>

     Ekonomiden sorumlu Devlet Bakanı Kemal Derviş, ABD'ye hareket etmeden önce Ankara'daki son gününü özelleştirme çalışmalarına ayırdı. Derviş, önceki gün Maliye Bakanı Sümer Oral'la çok uzun bir telefon görüşmesi yaptıktan sonra dün de Devlet Bakanı Yüksel Yalova ile bir araya geldi ve özelleştirmeyi ele aldı. 
     Derviş, Maliye Bakanı Oral'la yaptığı görüşmede programın bütçe ve maliye ayağının iyi göründüğü saptamasını yaptı. Derviş ve Oral, ekonomideki iki tıkanıklık noktasının banka sistemi ve özelleştirme olduğu konusunda görüş birliğine vardılar. 
     Devlet Bakanı Derviş, özelleştirmeden sorumlu Devlet Bakanı Yüksel Yalova ile yaptığı dünkü toplantıya Merkez Bankası Başkanı Süreyya Serdengeçti'yi de davet etti ve özelleştirmede neler yapılabileceğini konuştu. 
     Toplantıdan çıkan önemli sonuçlardan biri ilk kez özelleştirme bakanının da yeni programın ve IMF'ye verilecek ek niyet mektubunun hazırlık çalışmalarına katılması oldu. Yalova da Derviş'le birlikte yeni program hazırlıklarına katılacak. 
     Derviş ve Yalova'nın uzlaştıkları bir diğer konu ise ivedilikle üç kamu bankasının satılması ve kapsamdaki büyük kurumların özelleştirilmesinin gerçekleştirilmesi oldu. Bunlar THY, Petkim, TÜPRAŞ ve Telekom olarak belirlendi. 
     Derviş'in bu satışlardan ne kadar gelir elde ederiz, sorusuna Yalova, gerekli düzenlemeler yapılır, hukuki engeller kaldırılırsa bu yıl sonunda özelleştirmeden 10 milyar dolar elde edilebileceği yanıtını verdi. 
     Derviş'i düşündüren konulardan biri TELEKOM'un özelleştirilmesi. Bu konuda Ulaştırma Bakanı Enis Öksüz'ün tutumu ele alındı. 
     Derviş'in "bu sorunu nasıl aşarız" sorusuna, Yalova'nın yanıtı şu oldu 
     - Benim tavsiyem bu konuda doğrudan Sayın Başbakan'la çalışmanız olur. 
     Yalova'nın önerisi üzerine Derviş, TELEKOM konusunu liderler zirvesine götürmeye karar verdi. 
     Toplantı sonrasında görüştüğümüz Devlet Bakanı Yüksel Yalova'nın izlenimlerini sorduk 
     "Sayın Derviş'le aynı dilden konuşuyoruz. Bu nedenle birçok konuda düşüncelerimiz örtüştü. Üç kamu bankasının ve özelleştirme kapsamındaki kurumların süratle satılmasını önerdim. Sayın Derviş de aynı öneride bulundu. Birlikte düşündük. Ben sorunun sadece bu kurumlarla sınırlı olmadığı saptamasını da yaptım. Köy Hizmetleri, Devlet Demiryolları gibi birçok kurumdaki hantal yapının da değiştirilmesini, bu kurumların bütçeye olan yüklerinin hafifletilmesini önerdim. Böyle birkaç kurumdan sağlanacak tasarruf birkaç milyar dolar. Türkiye bu şişirilmiş kurumların yükünden de kurtulmalı. Sayın Derviş bu yaklaşımımı da paylaştı." 
     Yalova, programın hazırlanmasında da, uygulanmasında da, başarısında da, başarısızlığında da hükümetin ortak sorumluluğu olduğunu vurgulayarak şu yorumu yaptı 
     "Bu düşüncemi Sayın Derviş'e açtım. Yalnız olmadığını özellikle vurguladım. Hep birlikte elimizi taşın altına koyacağız. Bundan kimsenin kuşkusu olmasın." 
     Derviş, ekonominin her alanından ve her kurumundan aldığı bilgilerle ABD'ye gidiyor. Bakanlarla yaptığı görüşmelerden memnun kaldığı ve aradığı desteği bulduğunu söylemek mümkün. 
     Derviş'in ABD'den getireceği bilgilerle birlikte, bayram sonrasında programın yazımı tamamlanacak ve ekonominin rotası belirlenmiş olacak. 
     
     





Siyasi tıkanma 


Derviş - Yalova görüşmesi 


Bankamatik memur Nevin Gökçek 


Düş kırıklıkları üzerine bir yazı... 


Moral akupunkturu 


Kurban eziyeti 2 


Koyunların İntikamı... 


PKK yeniden eylemlere başlar mı 


"Parvus Efendi" 


Siyaset de yakında duvara toslayabilir 


Asıl problem geliyor 


Milletlerarası afet Yolsuzluklar 


Türkiye'de "rüzgar" "devletin rüzgarı" dır 


Koç'un davetini kim istedi 


</TEXT>
</DOC>
