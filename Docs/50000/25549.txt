<DOC>
<DOCNO> 25549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sondun06.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akciğer kanserine yakalandı, Marlboro'dan 3 milyar dolar kazandı 
</HEADLINE>
<TEXT>

     ABD'de sigara yüzünden iyileştirilemeyecek türde akciğer ve beyin kanserine yakalanan bir kişi, sigara şirketi Philip Morris'e açtığı davada 3 milyar dolar tazminat kazanarak bir rekora imza attı. 
     Kırk yıl boyunca günde iki paket Marlboro sigarası içen Richard Boeken'in kazandığı tazminat, benzer davalarla karşı karşıya bulunan sigara şirketlerini telaşa düşürdü. Boeken'in davası emsal gösterilerek, sigara yüzünden kanser olan pek çok kişi, sigara şirketlerine dava açabilecek. 
     Boeken'in davasında jüri, Marlboro sigarasının üreticisi Philip Morris'in, sigara içmenin zararları konusunda uygun şekilde uyarıda bulunmadığı sonucuna varırken, bu konuda açılan davalarda kazanılan tazminatlar arasında 3 milyar dolar ile bir rekor kırıldı. 
     Philip Morris yetkilileri ise karardan büyük hayal kırıklığına uğradıklarını belirttiler. Kararın hemen ardından New York borsasında Philip Morris'in hisseleri 50 dolardan 48.25 dolara düştü. Los Angeles'ta görülen davada 10'a 2 şirket aleyhine karar veren jüri, tütün devinin, ''sahtekarlık ve umursamazlık içinde olduğu''nu kaydetti. Philip Morris, ceza olarak Boeken'e, 3 milyar dolarlık tazminatın yanı sıra tedavi masrafları için 5.5 milyon dolarlık ek bir tazminat daha sağlayacak. 
     Kararı temyiz edeceği belirtilen Philip Morris şirketi, geçen yıl sadece tütün satışından 11 milyar dolar kar elde etmişti. 
     Jüri üyeleri arasında bulunan, 15 yıllık sigara tiryakisi Denise Key, ''bu adamın hayatı bitti. 3 milyar dolarlık tazminat bile bu kaybı karşılayamaz. Herkesin gözden kaçırdığı bu'' dedi. 
     Boeken'in avukatı Michael Piuze, ''şirketin hakettiği bu. Belki bu sayede 20 yıl sonra daha az insan ölmüş olacak'' dedi. 
     Müvekkilinin 13 yaşından beri sigara içtiğini belirten Piuze, Boeken'in, sigaranın sağlığa çok ciddi zararlar verdiği konusundaki uyarılardan 1990'lara kadar haberdar olmadığı, bunun sorumlusunun da 50 yıldır yalan söyleyen şirket olduğunu söyledi. 
     
     






</TEXT>
</DOC>
