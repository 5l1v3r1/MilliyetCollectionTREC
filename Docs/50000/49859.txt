<DOC>
<DOCNO> 49859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur19.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal "Ben uyumlu bir insanım" 
</HEADLINE>
<TEXT>

     CHP Genel Başkanı Deniz Baykal, siyasetin ekonomiden ve toplumdan kopuk durumda olduğunu belirterek, ''toplumsallaştırılması'' gerektiğini söyledi. 
     Baykal, Denizli'nin Pamukkale Beldesi'nde, sivil toplum örgütleri ve meslek odaları temsilcileriyle sohbet toplantısı yaptı. Kamusal yapılaşmanın şekillenmesi için çalıştıklarını, siyasetin toplumdan ve ekonomiden kopuk olduğunu belirten Baykal, ''Siyaset, toplumu yönlendirme özelliğini kaybetmiş. Siyaseti toplumsallaştırmak gerekiyor'' dedi. 
     Sivil toplum örgütleriyle biraraya gelip, düşüncelerin paylaşılması gerektiğini ifade eden Baykal, bu yapılmadığı takdirde, siyasetteki yozlaşmanın süreceğini belirtti. 
     Baykal, ''CHP'nin nasıl değiştiği'' sorusu üzerine, kendisinin uyumlu bir yapıya sahip olduğunu, ancak hakkında sürekli ''kavgacı'' imajı yaratıldığını söyledi. Aile içinde huzurlu olduğunu, emrinde çalışanlara tek kötü söz bile söylemediğini ifade eden Baykal, ''CHP'de tekrar genel başkan adayı olmam istendiğinde, partideki kavgaların sona erdirilmesi şartını koydum'' dedi. 
     Daha sonra söz alan Esnaf Odaları Başkanı Musa Çelikkol, ekonominin ve esnafın kötü durumundan söz ederek, ''Ekonomik krize gireli 9 ay oldu, hala çözüm bulunamadı'' diye konuştu. 
     Denizli Barosu Başkanı Yıldırım Aycan, Anayasa değişikliklerinden memnunluk duyduklarını, ancak değişikliklerin altyapısı tam hazırlanmadan yapıldığını ifade etti. 
     Atatürkçü Düşünce Derneği Denizli Şube Başkanı Ercan Yüce de, Türkiye'de siyasi parçalanma olduğunu iddia ederek, bunun dışarıdan desteklenen bir senaryonun parçası olduğunu söyledi. 
     






</TEXT>
</DOC>
