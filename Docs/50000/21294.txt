<DOC>
<DOCNO> 21294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/spor/spo01.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bu eksikti 
</HEADLINE>
<TEXT>

Beşiktaş’ın hocası Daum’un, Almanya’da adı çocuk ticaretine karışınca Wolfsburg’tan uzaklaştırılan Akpoborie’ye teklif götürdüğü ortaya çıktı 
     ZEKİ DOMAÇ 

     BEŞİKTAŞ Teknik Direktörü Daum’un, adı çocuk ticaretine karışan Nijeryalı Jonattan Akpoborie’ye teklifte bulunduğu bildirildi. Halen Alman 1. lig takımlarından Wolfsburg’un kadrosunda yer alan, ancak suçlamalar nedeniyle kulüpten uzaklaştırılan Akpoborie’nin menajeri ile görüşmelerin başladığı öğrenildi. Nijerya ile Almanya arasında mekik dokuyup, kendisini aklamaya çalışan 32 yaşındaki Akpoborie, Alman liginde 144 maçta 61 gol attı. 
     NİSAN ayının başında Batı Afrika’da Etireno adlı şilep 300’ü aşkın çocukla ortadan kaybolunca, operasyon başlatıldı. Şileptekilerin ailelerince para karşılığında insan tacirlerine satılan, köle olarak başka ülkelere pazarlanan küçük yaştaki çocuklar olduğu öğrenildi. Şilep, Benin’in Cotonou limanına boş dönünce personeli tutuklandı, ancak çocukların izine rastlanamadı. Araştırmalar sonunda şilebin Akpoborie’ye ait olduğu anlaşıldı. 
     
Nouma yolcuFransız golcüyü yeni sezonda kadrosunda düşünmediğini açıklayan Daum, "Böyle bir futbolcuya güvenip, yola çıkamam" diye konuştu 
     KARTAL YİĞİT 

     BEŞİKTAŞ’a geldiği günden bu yana olay adam haline gelen Pascal Nouma’nın önümüzdeki sezon takımda kalmayacağı hemen hemen kesinleşti. Teknik Direktör Daum, ilginç açıklamalar yaparak, "Ben böyle bir futbolcuyla yola çıkmam" ifadelerini kullandı. Tecrübeli çalıştırıcı, "İyi bir oyuncu olabilir. Ama geçmişte yaptıkları ortada. Böyle bir futbolcuya güvenip, yola çıkamam" diyerek, ipleri tamamen kopardığının sinyallerini verdi. 
     SİYAH - Beyazlı ekibin ligdeki durumuna da değinen Christoph Daum, "Gençlerbirliği yenilgisi bizi hedeften iyice uzaklaştırdı" diye konuştu. Alman hoca, "Yıllarca hedefi Avrupa kupalarına katılmak olan bu takımı gördükçe üzülüyorum. Artık UEFA’ya gitmemiz hemen hemen imkansız. Intertoto Kupası’na da takımımı sokmam. Çünkü maçlar haziranda başlıyor. Yeterince hazırlık imkanı bulamayız" dedi. 
     
Fevzi’ye tepki      BEŞİKTAŞ’ın hocası Daum, Gençlerbirliği maçında özellikle ikinci golde büyük hatası bulunan kaleci Fevzi’yi sert şekilde eleştirdi. Daum, "Nasıl böyle bir gol yersin Bu gol hem seni, hem de takımı moralmen çökertti. Daha dikkatli ol" dedi. Fevzi, sabahki idmana hasta olduğu gerekçesiyle çıkmadı. Ayrıca sakat Bayram ve Ali Eren de idmana katılmadı. 
     
Daum, Almanya’da      SİYAH - Beyazlı ekibin teknik direktörü, dün Almanya’ya gitti. Daum iki gün burada kalıp, listesindeki oyuncularla görüşecek. Ayrıca Baya ve menajeriyle masaya oturacak olan Daum, Tunuslu futbolcuyu İstanbul’da sözleşme imzalamaya ikna etmeye çalışacak. 
     
Gurbetçilere özel maç      BEŞİKTAŞ’ta Daum’un yardımcısı Rıza Çalımbay’ın listesindeki çok sayıdaki gurbetçi futbolcu perşembe günü görücüye çıkacak. İngiltere, Fransa ve Almanya’da top koşturan oyuncular, 3. Lig’den Nişantaşı ile yapılacak özel maçta denemeye alınacaklar. 
     



 SPOR 





























</TEXT>
</DOC>
