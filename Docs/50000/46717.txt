<DOC>
<DOCNO> 46717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur15.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya el sıkma rekorunu kırmaya çalışıyorlar 
</HEADLINE>
<TEXT>

     Bursa'da bulunan Zafer Plaza Alışveriş Merkezi'nin yöneticileri, tüm müşterilerin elini sıkıp, onlara ''Hoş Geldiniz'' temennisinde bulunarak, Guinness Rekorlar Kitabı'na girmeyi hedefledikleri rekor denemesine başladılar. 
     Alışveriş merkezinin ikinci açılış yıldönümü etkinlikleri kapsamında düzenlenen etkinlikte, Zafer Plaza Genel Müdürü İlham İnan Dündar, Halkla İlişkiler Müdürü Feyza Acar, Halkla İlişkiler uzmanları Figen Hızlıateş ve Gamze Geylani, ''Guinness World Record-Most Handshakes El sıkma-Tokalaşma Rekoru '' ve ''Guinness World Records-Most Welcome En fazla Hoş Geldiniz Temennisi Rekoru'' kategorilerinde rekor kırmayı hedefliyor. 
     Noter huzurunda yapılan denemede, rekor girişimcileri, saat 10.00'dan 22.00'ye kadar sürekli ayakta durarak, plazaya gelen tüm 
     ziyaretçilerin elini sıkacak ve onlara ''Hoş Geldiniz'' diyecekler. 
     Genel Müdür İlham İnan Dündar, 2 yıllık süre içinde alışveriş merkezlerine ilgilerini esirgemeyen Bursalılar ile beraber bu ilginç rekora imza atmak istediklerini belirterek, denemenin yapıldığı C Blok ve B Blok üst girişini bininci ve binin katlarında kullanan ziyaretçilerin çeşitli armağanlar kazanacağını söyledi. 
     Aynı kapılardan giren beşbininci, onbininci, yirmibininci ve otuzbininci ziyaretçilere ise 50 milyon liralık hediye çeki verileceğini anlatan Dündar, önümüzdeki dönemlerde de bu tür ilginç organizasyonları müşterileriyle paylaşmayı planladıklarını kaydetti. 
     Rekor denemesinde bulunanlar kurallar gereği, sürekli ayakta duracak ve sadece 6 kez 5'er dakikalık gereksinim molası verebilecekler. 
     Tüm ziyaretçilere, el sıkışma sonrası kullanılmak üzere kolonyalı mendil dağıtılıyor. Rekor girişimcileri her 10 el sıkışmasının ardından hijyenik jel kullanıyorlar. Yarışmacılar için sağlık ekibi ve tam teşkilatlı ambulans da sürekli hazır bulunduruluyor. 
     Guinness Rekorlar Kitabı'nda kayıtlı ''El Sıkma-Tokalaşma Rekoru'' 17 Mart 1998 tarihinde kırılmış. İrlanda'nın Limberick Şehir Meclisi 
     Üyesi Joe Harrington, St. Patrick's Günü dolayısıyla 8 saat ayakta kalarak 8 bin 710 kişi ile el sıkışmış. 
     ''En Fazla Hoş Geldiniz Temennisi'' kategorisinde ise bugüne kadar hiç rekor denemesinde bulunulmamış. 
     






</TEXT>
</DOC>
