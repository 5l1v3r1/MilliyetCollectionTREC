<DOC>
<DOCNO> 21800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur06.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Hükümette revizyona ihtiyaç yok" 
</HEADLINE>
<TEXT>

     Başbakan Yardımcısı ve Devlet Bakanı Devlet Bahçeli, ''Hükümette şu aşamada bir revizyona ihtiyaç olduğu kanaatinde değiliz'' dedi. 
     Bahçeli, sel bölgesinde incelemelerde bulunmak üzere geldiği Osmaniye'de Vali İsmail Fırat'ı makamında ziyaret ederek, afetin boyutları ve sorunları hakkında brifing aldı. 
     Ne gerekiyorsa yapılacak 
     Devlet Bakan Bahçeli de, afetin hemen ardından bölgeye 3 bakanın geldiğini, inceleme ve gözlemlerini Bakanlar Kurulu'na aktardıklarını ifade ederek, ''Vatandaşın içinde bulunduğu sıkıntıdan kurtulması için ne gerekiyorsa yapılacak'' dedi. ''Devletimiz deprem, sel felaketi gibi durumlarda gerekli birikime sahip olduğunu bir kez daha göstermiştir'' diyen Bahçeli, bunun çok önemli olduğunu ifade ederek, şöyle konuştu 
     'Gönül istiyor ki bu tür felaketler hiç olmasın. Ancak, felakette can kaybı olmaması en büyük tesellimiz. Devletimiz, yetkililer gerekli müdahaleyi zamanında yapmış, önlemleri almıştır. Zararlar en kısa zamanda giderilecek, çiftçinin mağduriyeti ortadan kaldırılacaktır. Bir daha aynı bölgede sel felaketi yaşanmaması için tedbirlere başlanmasını memnuniyetle karşılıyorum.'' 
     
     Yargı ve siyaset tartışması 
     Başbakan Yardımcısı Bahçeli, gazetecilerin ''liderler zirvesinin gündemi ve hükümette revizyon olup olmayacağı'' şeklindeki sorusu üzerine de ''Liderler zirvesinden haberim yok. İhtiyaç duyulduğunda liderler zirvesini yapıyoruz. Önümüzdeki günlerde de ihtiyaç duyulursa yine yaparız. Hükümette şu aşamada bir revizyona ihtiyaç olduğu kanaatinde değiliz. 57. Hükümet yoluna devam ediyor'' cevabını verdi. 
     Bahçeli, ANAP Genel Başkanı Mesut Yılmaz ve Ankara DGM Savcısı Talat Şalk arasındaki tartışmayla ilgili bir soru üzerine de, ''Yargı ve siyaset kurumları arasındaki tartışmaları uygun bulmuyorum. Bu tür tartışmalar kamuoyu önünde yapılmamalı'' dedi. 
     IMF'ye verilen ''İyiniyet Mektubu'nda kendisinin imzası bulunup bulunmadığı ve eki konusundaki'' bir soruya da Bahçeli, ''Mektup incelenirse kimlerin imzası olup olmadığı görülür'' yanıtını verdi. 
     Bahçeli daha sonra, Bayındırlık ve İskan Bakanı Koray Aydın'la birlikte sel bölgesinde incelemelerde bulunmak üzere Kadirli ilçesine hareket etti. 
     







</TEXT>
</DOC>
