<DOC>
<DOCNO> 35924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur12.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'ta tankerli protesto 
</HEADLINE>
<TEXT>

     Başbakanlık Merkez binası önünde bir kişi, tankerle protesto eyleminde bulundu. 
     Adının Kazım Gemalmaz 35 olduğu öğrenilen kişi, kendisine ait 06 JP 446 plakalı 1996 model tankerle Vekaletler Caddesi'nden gelerek Başbakanlık'ın üst girişindeki turnikeler önünde durdu. Polislerin olayı görmeleri üzerine Gemalmaz, araçtan indirildi. Bu sırada ''Başbakan'a hediye getirdim'' diye bağıran Gemalmaz, güvenlik güçleri tarafından etkisiz hale getirilerek elleri kelepçelendi. Yere yatırılarak bağırmaması için polisler tarafından ağzı kapatılan Gemalmaz, bir ara ''Açım, evime ekmek götüremiyorum'' diye bağırdı. 
     Gemalmaz, daha sonra sorgulanmak üzere bir polis aracıyla Çankaya Merkez Karakolu'na götürüldü. 
     Tanker ise güvenlik güçleri tarafından yaklaşık yarım saat arandıktan sonra daha kapsamlı bir şekilde incelenmek üzere Başbakanlık önünden emniyetin otoparkına çekildi. 
     Başbakanlık önünde buğday ve yem taşımacılığında kullanılan tankeriyle protesto eyleminde bulunan Kazım 
     Gemalmaz'ın, borçları nedeniyle bunalıma girerek bu eylemi gerçekleştirdiği öğrenildi. 
     Yenikent'te ikamet eden Gemalmaz'ın tankerini banka kredisiyle aldığı ve bir süredir bir firmada buğday ve yem taşımacılığı yaptığı belirtildi. Bir bankaya olan 7 milyar liralık kredi borcu nedeniyle aracı için haciz kararı çıkarılan Gemalmaz'ın, ödeme güçlüğüne düşmesi nedeniyle protesto eyleminde bulunduğunu söylediği kaydedildi. 
     Gemalmaz'ın kullandığı tankerin Ankara Emniyet Müdürlüğü'nün Ostim'deki otoparkına çekildiği ifade edildi. 
     2 çocuğu olduğu belirtilen Gemalmaz, bugün saat 13.50'de Başbakanlık Merkez Binası'nın Vekaletler Caddesi tarafındaki turnikelerinin önüne kadar gelerek aracı durdurduktan sonra üzerine çıkmış ve ''Başbakan'a hediye getirdim'' diye bağırarak protesto eyleminde bulunmuştu. 
     Gemalmaz, emniyet güçleri tarafından etkisiz hale getirilerek gözaltına alınmıştı. 
     







</TEXT>
</DOC>
