<DOC>
<DOCNO> 25655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/ekonomi/eko01.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşten çıkartma yok sözü 
</HEADLINE>
<TEXT>

Kamu Bankaları Ortak Yönetim Kurulu Başkanı Akışık, çalışanların işten çıkarılmayacağını belirterek, anket yaparak eğilimlerini öğreneceğiz’ dedi 
     ANKARA Milliyet 

     Kamu Bankaları Ortak Yönetim Kurulu Başkanı Vural Akışık, kamu bankalarında çalışanların memur olduğunu ve işten çıkarılması diye bir olayın söz konusu olamayacağını söyledi. 
     Hazine Müsteşarlığı’nda yapılan "Kamu Bankalarının Dünü, Bugünü, Yarını" konulu seminer öncesinde gazetecilerin sorularını yanıtlayan Akışık, üç kamu bankasında çalışanların, küçük bir azınlık dışında kamu görevlisi olduğunu belirterek, "Bunlar Devlet Personel Rejimi’ne tabi. Bu çalışanlar suç işlemedikleri, yanlış yapmadıkları zaman işten çıkarılması söz konusu olamaz" dedi. 
     Kapatılan şubelerde çalışanları daha verimli nasıl çalıştıracaklarını düşünmek zorunda olduklarını da sözlerine ekleyen Akışık, çalışanlara sözleşme imzalatılmasının söz konusu olmadığını kaydetti. Akışık, "Bir anket yapmaya, onlardan önce ne istediklerini öğrenmeye çalışıyoruz. Neticelerden eğilimleri anlayacağız" dedi. Akışık, banka şubelerinin kapatılmasının ertelenmesine ilişkin bir soruya da şu karşılığı verdi 
     "Oradaki çalışma Ziraat Bankası üzerinde yapılmıştı. Halk Bankası üzerinde, Emlak Bankası üzerinde çalışılmıştı. Şimdi ilk defa bir yönetim üç çalışmayı da görüyor. Üçüne birden bakarak bir ay içinde ilk neticelerin çıkması lazım." 
     
Gecelik borçlanmadan çekiliyorlar      Kamu bankalarının 16 Mart’ta Merkez Bankası dahil tüm piyasaya 21.8 katrilyon liralık toplam yükümlülüklerinin 31 Mayıs’ta 20.3 katrilyona indiğini belirten Merkez Bankası Piyasalar Genel Müdürü Akil Özçay, kamu bankaları seminerinde yaptığı konuşmada, bu azaltmada önceliğin ticari bankalara yönelik borçlara verildiğini kaydetti. Özçay, kamu ve fon bankalarının 15 Haziran’dan itibaren müşterileriyle gecelik repo yapmayacağını da bildirdi. Hazine Müsteşarı Faik Öztrak da kamu bankalarının 16 Mart’ta, 14 katrilyon lira olan gecelik fonlama ihtiyacının, 1 Haziran’da 5 katrilyon liraya indiğini açıkladı. 
     
     Patron zarar et’ dedi 
     Hazine Müsteşarlığı Mensupları Vakfı Başkanı Fikret Baran da Ziraat Bankası’nın görev zararları dışında karlı ve verimli çalışan bir mali kurum olduğunu belirterek, "Ancak patronu zarar et dediği için bugünkü açmaza düşmüştür" dedi. 
     



 EKONOMİ 























</TEXT>
</DOC>
