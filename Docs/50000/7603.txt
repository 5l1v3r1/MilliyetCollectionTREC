<DOC>
<DOCNO> 7603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sontur13.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Harekatı ben de televizyondan öğrendim" 
</HEADLINE>
<TEXT>

     Başbakan Bülent Ecevit, Amerikan ve İngiliz uçaklarının dün gece Irak'a yönelik gerçekleştirdikleri askeri harekatı dikkatle ve kaygı ile izlediklerini belirterek, ''Yeni Amerikan yönetiminin Irak sorununu Türkiye ile ilk fırsatta yeniden değerlendirmesi yararlı olacaktır'' dedi. 
     Ecevit, Başbakanlık Merkez Binası'nda gazetecilere yaptığı açıklamasında Irak'a yönelik askeri harekatı değerlendirdi ve soruları yanıtladı. Irak'a yönelik böyle bir harekata gerek duyulmuş olmasının bu arada askeri hedeflerin yanı sıra sivillerin de zarar görmüş olmasının üzücü olduğunu belirten Ecevit şunları kaydetti 
     ''Harekatta Körfez bölgesindeki uçakların ve tesislerin kullanıldığı anlaşılmaktadır. Harekatla ilgili olarak İncirlik'ten veya genel olarak Türkiye'den her hangi bir istem veya katkı söz konusu olmamıştır. Dünki harekat gösteriyorki Körfez savaşı üzerinden 10 yıl geçtiği halde Irak'ta henüz barış huzur ve istikrar sağlanamamıştır. Doğal olarak bu durum Irakla sınır komşusu olan Türkiye'ye de yakından ilgilendirmekte ve etkilemektedir. O nedenle yeni Amerikan yönetiminin Irak sorununu Türkiye ile ilk fırsatta yeniden değerlendirmesi yararlı olacaktır.'' 
     Ecevit, bir gazetecinin ''Açıklamalarınızdan anladığımız kadarıyla, harekatı, Televizyondan öğrendiniz'' sözleri üzerine, ''Evet, bütün dünya da televizyonlardan öğrendi'' dedi. 




</TEXT>
</DOC>
