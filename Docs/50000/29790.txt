<DOC>
<DOCNO> 29790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sondun12.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'tan İsrail'e misilleme... 
</HEADLINE>
<TEXT>

     İsrail uçaklarının Bekaa Vadisi'ndeki Suriye'ye ait bir radar merkezini bombalamasının ardından, Lübnan'daki aşırı dinci Hizbullah örgütü, Şebaa çiftliklerindeki İsrail'e ait 4 mevziye füze ve havan topu saldırısı düzenledi. 
     Lübnan polisinin açıklamasında, Şebaa çiftliklerindeki mevzilere, 3 dakikadan kısa bir süre içinde, 30'dan fazla havan topu mermisi ve roket düştüğü belirtildi. Açıklamada, Hizbullah'ın bölgeye geçen yılın Ekim ayından beri böyle şiddetli bir saldırı düzenlemediği kaydedildi. Bu arada, Hizbullah lideri Şeyh Hasan Nasrallah, Bekaa'da katıldığı bir toplantıda, bölgedeki bir radar merkezini bombalayan İsrail'e ''uygun yanıtı'' vereceklerini söyledi. Nasrallah, ''İsrail ateşle oynuyor. Elimiz kolumuz bağlı kalmayacağız ve uygun bir şekilde karşılık vereceğiz'' dedi. Öte yandan, İsrail uçaklarının, Bekaa Vadisi'ndeki Suriye ordusuna ait bir radar merkezine düzenledikleri saldırıda yaralı sayısının 4 olduğu bildirildi. Lübnan polisi, saldırıda 3 Suriyeli, 1 de Lübnanlı askerin yaralandığını açıkladı. 







</TEXT>
</DOC>
