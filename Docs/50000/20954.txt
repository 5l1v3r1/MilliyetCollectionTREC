<DOC>
<DOCNO> 20954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/siyaset/siy04.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM Yargıcı Türmen uyardı 
</HEADLINE>
<TEXT>
Türkiye kendine çeki düzen vermeli’ 
Yargıda görülen tüm bozuklukların AİHM’ye taşındığını söyleyen Rıza Türmen mahkeme kararlarının Türkiye için çok önemli olduğunu söyledi 
     BELMA AKÇURA İstanbul 

     Avrupa İnsan Hakları Mahkemesi’nin AİHM , Kıbrıs Rum Kesimi’nin açtığı davayı Türkiye aleyhine karara bağlaması, ilk kez devletlerarası bir davada hüküm giyen Türkiye’nin AHİM’deki davalarını yeniden gündeme getirdi. 
     Türkiye’nin bütün problemlerinin AİHM’ye taşındığını söyleyen Avrupa İnsan Hakları Mahkemesi Yargıcı Rıza Türmen, "Türkiye’nin mahkeme kararlarına bakarak kendine çeki düzen vermesi lazım" dedi. 
     Türkiye’nin en çok başını ağırtan davaların işkence, kötü muamele, yaşam hakkını ihlal konulu davalar olduğunu söyleyen Türmen şunları söyledi 
     "Türkiye’nin ne kadar problemi varsa hepsini AİHM’de bulabilirsiniz. Öcalan, başörtüsü gibi sorunlar var. Yargıda gördüğünüz tüm bozukluklar oraya geliyor. Onun için o mahkemede verilen kararlar, Türkiye bakımından önem taşır. 
     AİHM’nin kararlarıyla AB’nin aradığı kriterler arasında çok yakın bir bağlantı var. Türkiye’nin AB’deki problemleriyle, AİHM önündeki problemleri farklı değil." 
     Türkiye açısından yine de umut verici gelişmeler yaşandığını da söyleyen Türmen, AİHM’de bugün 16 bin davanın olduğunu belirterek bunun 2 bin 600’ünün Türkiye’nin bekleyen davaları olduğunu söyledi. Türmen konuya ilişkin şu açıklamayı yaptı 
     "AİHM’deki davalarımız azaldı. Artık Türkiye’den önce İtalya, Polonya, Fransa İngiltere ve Rusya var. Geçen yılın istatistiklerine göre, Türkiye’den gelen davalarda sayı açısından beşinci sıradayız." 
     
İstimlak darbesi      Türkiye’nin çok sayıda istimlak davasının AİHM’ye taşındığını söyleyen Türmen, "Bunların hepsi gecikmeden doğan paralar olduğu için bu paralar çok büyük miktarlara ulaşıyor. Bundan sonra istimlak davaları gelmeyecek. Çünkü devlet o konuda gerekli tedbirleri aldı. Artık parasını vermeden istimlak yapamayacaksınız. Ama şu anda böyle yüzlerce dava var ama bunlar da bitiyor" dedi. 
     
2 bin 600 dosya bekliyor      AİHM’ye 2000 yılında Türkiye aleyhine yapılan başvuru sayısı 735. Rusya 1325 , Fransa 1033 , İtalya 867 ve Polonya’nın ise 777 . Türkiye geçen yıl dava sayısı açısından 5. sırada yer aldı. Geçen yıl Türkiye hakkında karara bağlanan dava sayısı ise 39. Bunlardan 23’ünde Türkiye tazminat cezasına çarptırıldı. İki davadan da beraat kararı çıktı. 13 dava ise "dostane çözüm" yoluyla sonuçlandı. Türkiye hakkında açılmış ve karar bekleyen dava sayısı ise bugün 2 bin 600. 
     



 SİYASET 


















</TEXT>
</DOC>
