<DOC>
<DOCNO> 24848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sontur15.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da ekmek sıkıntısı yaşanmadı 
</HEADLINE>
<TEXT>

     Hak-İş'e bağlı Özgıda-İş Sendikası Marmara Bölge Başkanı Halil Akçay, fırın çalışanlarının bugün yaptıkları eyleme katılımın yeteri düzeyde gerçekleşmediğini belirterek, ''İstanbul'da eyleme rağmen ekmek sorunu yaşanmadı'' dedi. 
     Akçay, Tekgıda-İş, Özgıda-İş ve Gıda-İş Sendikaları ile vardıkları ortak mutabakat sonucu fırın işçilerinin bugünden itibaren pazar günleri ekmek çıkarmama kararı alındığını hatırlattı. 
     Kararı geceyarısından itibaren uygulamaya koyduklarını ve sendika temsilcilerinin gruplar halinde İstanbul'daki fırınları dolaştıklarını anlatan Akçay, şöyle konuştu 
     ''İstanbul'da fırınların büyük çoğunluğu çalıştı. İlin her bölgesinde katılımın yüzde 40 civarında olduğu tespit edildi. Bunda fırıncıların büyük bir kısmının bugünün ekmeğini dünden hazırlaması etkili oldu. Dolayısıyla İstanbul'da eyleme rağmen ekmek sorunu yaşanmadı. Eylemin amacı ekmek çıkartmamak değil, fırın çalışanlarının sorunlarını gündeme getirmekti. O anlamda eylem amacına ulaştı ve gerekli yerlere mesaj iletildi.'' Akçay, fırın işçilerinin pazar günleri çalışıp çalışmayacağına ilişkin kararın ise, önümüzdeki hafta yapacakları toplantıda yeniden değerlendirileceğini kaydetti. 
     İstanbul Fırıncılar Odası Başkanı Fahri Özer, fırın işçilerinden bir bölümünün bağlı olduğu sendikaların, üyelerinin pazar günleri çalışmaması yolundaki kararına karşın kentteki fırınların hepsinin bugün açık olduğunu ve çalıştığını söyledi. Toplusözleşme görüşmelerinin anlaşmayla sonuçlandırılması için başlatılan eylemin başarılı olamayacağını savunan Özer, ''İşlerin bu noktaya gelmesinin sorumlusu işveren sendikası ile işçi sendikalarıdır. İki taraf, kendi beceriksizliklerini halkı ekmeksiz bırakarak telafi etmeye çalıştı. Biz buna karşı geliyoruz. Halkı ekmeksiz bırakmayacağız'' dedi. 







</TEXT>
</DOC>
