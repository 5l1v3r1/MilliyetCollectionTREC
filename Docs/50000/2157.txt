<DOC>
<DOCNO> 2157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/yazar/mujde.html </URL>
<DATE> 2001/01/14/ </DATE>
<TIME>  </TIME>
<AUTHOR> Gani MÜJDE  </AUTHOR>
<HEADLINE>
Gani Müjde yalan dünya’dan bildiriyor 
</HEADLINE>
<TEXT>

     Efendim bazı gazeteler geçen hafta bir tartışma başlattılar, "Yalan Dünya’ya hayır" diye. Aslında bu tartışmayı önce İsmail Türüt "Tarabya’da uşaklar , Etiler’de yumuşaklar" diyerek başlatmıştı ama yeterince entelektüel bulmadığımdan katılmamıştım... 
     Oysa kısa süren bekarlık döneminde Etiler ve Ortaköy’de oturmuş ve bu yalan dünyayı tanımak bahtsızlığına erişmiş, fakat iki ave mariya duası ve üç kuluvallah okuyarak tövbe etmiş birisi olarak size bu dünyayı aktarmak istiyorum efendim. 
     
     Yalan dünyanın ekvatoru Etiler’dir. 
     Yazları ise yalan dünya yörüngesinden çıkıp Ortaköy-Bodrum civarında seyreder. 
     Bu bölgelerde ikamet eden ve sonunda mutlaka "Li" ve "Lu" eki olan meyhaneler bu işlerin merkez üssüdür. Ör Dedili meyhane, Kodulu meyhane, Çilli meyhane, Zilli meyhane vs. 
     Pavyondan bozma mekanlarda açılan bu "şeyli meyhaneler"de ise mutlaka kötü şarkı söyleyen bir homoseksüel şarkıcı olması geleneği, kurban bayramı kadar sağlam ve kutsal bir geleneğimizdir. 
     Üzerine şeffaf elbiseler giyen ve büyük bir kısmı Semra Özal’ın yakın dostu olan bu şarkıcılar gece boyunca piyasada hit olmuş Türkçe şarkıları öyle kötü, öyle kötü söylerler ki Sabancı Holding’in başlangıç sermayesi kadar tutan hesabı ödeyip dışarı çıktığınızda bile mutlu olursunuz. 
     Masa üzerinde tepinen kızlar arasından sakatlanmadan çıkmak ise beceri ister. 
     Yeri gelmişken, birçoğu "amatör fahişe" olarak mekanı şereflendiren bu kızların, masaların üzerinde oynama eğilimini de anlayabilmiş değilim. 
     Kış günü illa ki askılı ve bellerine kadar açık o giysilerle donmadan ve hipotermi yaşamadan oraya nasıl geldiklerini anlayamadığım bu kızlar, ilerleyen saatlerde kötü sesli homoseksüel şarkıcı "Karşıma bir daha çıkma sakın" şarkısını Serdar Ortaç’tan bile kötü söylerken mutlaka masaların üzerine çıkıp ellerini dirseklerinden kırar ve kahyaların gel gel işaretine benzer bir hareket yaparak oynarlar. 
     Çoğunlukla babalarının kara paralarını, masalarda oynayan karabiberlerle yemek üzere orada bulunan erkeklerin görevi ise ortamı kesmek ve yanlarındaki kıza ters bir hareket yapanla kavga çıkartmaktır. 
     
     Yalan dünyanın sahiplerinde amaç içeri gireni mümkün olduğunca sövüşlemektir. 
     Pavyon geleneğinden gelme eğlence sektörümüz bir şişe biraya 20 milyon lira alma konusunda uzmandır. 
     Ör Bilmemne Latino bar 
     Bu rakam garsoniye, teypten müzik parası, kuver, ayakbastı parası, kıl ve tüy denerek öyle bir şişirilir ki siz "Yandım Allah" deyip kendinizi dışarı atana kadar asgari ücretli bir işçinin iki yıllık gelirini garsonun uzattığı deri hesap cüzdanı içine bırakırsınız. 
     
     Dışarı çıkıp kurtulduğunuzu sanıyorsanız aldanıyorsunuz. 
     Arabanızı getiren kahya eline tutuşturduğunuz hiçbir bahşişi beğenmez. Hatta bahşiş olarak arabanın anahtarlarını tutuştursanız bile yüzünü ekşitir. 
     Çünkü bu kahyalardan birisi, diğerlerini "Avrupa’da arabayı park edenler, verilen bir tek bahşişle ev alabiliyormuş" diyerek işlettiğinden, hepsi her arabadan bir daire parası bekler haklı olarak. Bu yüzden "Üstümde yeteri kadar bozuk para yok koçum. Al şu 25 milyon lirayı, hakkını helal et" derseniz bile haklarını helal etmezler. 
     
     Yalan dünyanın gerçek müşterileri zenginler değil, zengin gibi yaşamak isteyenlerdir aslında. Varoşların babadan artan parayı yiyen altı arabalı esnaf takımı ve mahallenin en güzel kasiyer kızlarının bir gecelik Sinderella olma öyküsüdür Yalan Dünya. 
     Fakat gelenler öyle bir hesap öderler ki bir daha aynı mekana gitmemeye yemin ederler. 
     Bar ve meyhane sahipleri de bunu bildiklerinden iki ayda bir mekanın ismini değiştirirler. 
     Şey bar, Ney bar olur, bir ay önce aynı mekanda söğüşlenen salatalık da mekan sahiplerinin değişmediğinin farkına bile varmadan aynı ağın içine tekrar düşer. 
     Yalan bu dünya, döneeeer durur... 
     

</TEXT>
</DOC>
