<DOC>
<DOCNO> 40022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur09.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP mitingine katılmak isteyen 700 kişi gözaltında... 
</HEADLINE>
<TEXT>

     HADEP'in, Dünya Barış Günü nedeniyle Ankara'da gerçekleştirmek istediği mitinge valiliğin izin vermemesine rağmen, mitinge katılmak isteyen yaklaşık 700 kişi polis tarafından gözaltına alındı. 
     İptal edilen miting dolayısıyla Ankara Emniyet Müdürlüğü, çok geniş önlemler aldı. Çevik kuvvet ve hassas bölgeler şubesine bağlı polisler Abdi İpekçi ve Güvenpark çevresinde konuşlanırken, Kızılay ve Sıhhiye Meydanı'na açılan cadde ve sokaklar resmi görevliler tarafından kesildi. Atlı polisler, Kızılay bölgesinde devriye görevi yaparken, polis helikopteri de güvenlik uçuşu yaptı. Miting dolayısıyla 5 bin civarında polisin görev aldığı bildirildi. Ankara Emniyet Müdürlüğü'ne bağlı ekipler, Konya, İstanbul, Kayseri ve Samsun yollarında illerden gelecek kişilere karşı da bekleme noktaları oluşturdu. 
     Bu arada, Ankara Valisi Yahya Gür'ün başkanlığında, Emniyet Müdürü, 4. Kolordu Komutanı ve İl Jandarma Alay Komutanı, Ankara Emniyet Müdürlüğü'nde bir kriz merkezi oluşturdu. Ankara Emniyet Müdür Yardımcısı Kutlay Çelik, Kızılay ve Sıhhiye bölgelerinde emniyet mensuplarının koordinatörlüğünü yürütürken, gelişmeler dakika dakika kriz merkezine aktarıldı. Mitingin iptal edilmesine rağmen, Ankara'nın çeşitli yerlerinden Sıhhiye'de bulunan Abdi İpekçi Parkı'na gelen kişiler gözaltına alındı. Bu arada, Altındağ'da toplandığı bildirilen gruba çevik kuvvet polisi müdahale ederken, gruptan yaklaşık 50 kişi gözaltına alındı. Burada çıkan kargaşada bir gösterici polise pankart sopasıyla vurarak, hafif yaralanmasına neden oldu. 
     Polislerin saat 06.00'da başlayan uygulamalarında şu ana kadar 700 kişinin gözaltına alındığı kaydedildi. Gözaltına alınanlar, Ankara Emniyet Müdürlüğü'ndeki Asayiş, Terörle Mücadele ve Mali Şube müdürlüklerine konulurken, buralarda yer kalmaması üzerine Yenimahalle, Çankaya, Altındağ ve Yıldız polis karakollarına da gözaltına alınanlar konuldu. Emniyetin ve karakolların nezaretlerinin dolması üzerine gözaltına alınanlar 19 Mayıs Stadyumu'na götürülmeye başlandı. Gözaltılar için çevik kuvvetin otobüslerinin de yetersiz kalması üzerine Büyükşehir Belediyesi'nden takviye otobüsler alındı. 
     
     

</TEXT>
</DOC>
