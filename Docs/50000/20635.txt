<DOC>
<DOCNO> 20635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/spor/spo01.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Para yok, ev verelim 
</HEADLINE>
<TEXT>

Beşiktaş yönetimi, maç başına alacaklarını bir türlü ödeyemediği Siyah-Beyazlı futbolculara yönetici Burak Kalkavan'ın Sarıyer'deki lüks konutlarını teklif etti 
     KARTAL YİĞİT 

     SİYAH - Beyazlı yönetim, aylardır maç başına paralarını veremediği futbolcularına alacaklarına karşılık gayrimenkul önerdi. Ekonomik krize giren, oyuncuların 22 maçlık taksitlerini son üç haftaya girilmesine rağmen ödeyemeyen yönetim, son çare olarak yönetici Burak Kalkavan'ın yaptığı lüks daireleri teklif etti. Transfer Komitesi'nde yer alan Kalkavan'ın, Sarıyer'deki lüks konutları en çok alacağı bulunan yedi futbolcuya önerildi. 
     BEŞİKTAŞ yönetiminin, bu teklifin futbolcular tarafından kabul görmesi halinde, Kalkavan'a dairelerin parasını daha sonra vereceği öğrenildi. Ancak teklif karşısında oyuncuların şaşırdığı ve olumsuz yanıt verdiği bildirildi. Maddi krizi aşmak için çeşitli formüller üreten yönetim, şu ana kadar herhangi bir kaynak yaratamadı. Oyuncuların transfer pazarlığına oturmak için öncelikle alacaklarının ödenmesini istemesi de sıkıntıları artırdı. 
     
Faks yağmuru      YABANCI transfer arayışlarını sürdüren Beşiktaş'ı menajerler faks yağmuruna tutuyorlar. Teknik Direktör Daum'a, Almanya'daki menajerler birçok oyuncunun isimlerini ve fiyatlarını bildiriyor. Daum'un elinde 70 kişilik liste bulunurken, dün de E.Frankfurt'ta forma giyen orta saha oyuncusu Host Held ile Polonya'dan Gronic Zbrre'nin stoperi Lliki önerildi. 
     
Ersen'e şans      BRİEGEL döneminde forma şansı bulan, ancak Scala tarafından kiralık gönderilen Ersen Martin'e, Daum şans verme kararı aldı. Siirt Jetpaspor'da başarılı bir grafik çizen genç futbolcunun Almanya kampına götürüleceği bildirildi. Bu arada Christoph Daum'un tercümanlığını kabul etmeyen Bülent Albayrak'a Türkiye ve Almanya'dan ikinci lig takımları talip oldu. 
     
Gocay'a yoğun bakım      BOLU yakınlarında yönetici Aziz Çankırı ile birlikte trafik kazası geçiren Hasan Gocay'ın beyninde kanama olduğu ve 48 saat müşahade altında tutulacağı açıklandı. Çankırı, "Boynumda fıtık ortaya çıktı. Hasan ağabeyde de beyin kanaması var. Operasyona gerek duyulmadı. Durumu çok kötü değil" dedi. 
     



 SPOR 
























</TEXT>
</DOC>
