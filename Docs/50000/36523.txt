<DOC>
<DOCNO> 36523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/spor/ybay.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddete ve holiganizme karşı tepki 
</HEADLINE>
<TEXT>

     TOGAY BAYATLI 

     Türkiye’de son iki hafta içinde sporda şiddete ve holiganizme karşı iki kampanya başlatıldı. Bunlardan biri Futbol Federasyonu’nun, diğeri de Uluslararası Reklamcılık Derneği’nin IAA . Her ne kadar görevi dahi olsa Futbol Federasyonu’nun şiddet olaylarına ve küfüre karşı aldığı tedbirleri ve kampanyasını kutluyoruz. 
     Ama asıl önemli konu toplumdaki kurumların bu utanç verici tabloya tepki göstermesidir. İşte IAA’nın dün bir basın toplantısıyla açıkladığı kampanya tam anlamıyla bunu temsil ediyor. 14 üniversitenin katıldığı konkur sonucunda Eskişehir Üniversitesi İletişim Bilimleri ve Güzel Sanatlar Fakültesi’nden dört gencin Duyuru Projesi birinci olunca, karşımıza şöyle bir mesaj çıkıyor "Birkaç kendini bilmeze UYMA." 
     Evet, tüm sporseverlere sesleniyoruz, UYMAYIN. Spor, dostluk ve barışın en anlamlı simgesidir. Aynı vatanın, aynı bayrağın insanlarının birbirine küfür etmesi, yumruk vurması, döner bıçağıyla saldırması acaba ecdatlarımızın mezarlarında göz yaşı dökmesine neden olmaz mı Büyük Önderimiz Atatürk yaşasaydı, bu ahlak dışı olaya tepki göstermez miydi Peygamberimiz Hazreti Muhammed, müminlerinin böyle hunharca birbirleriyle savaşmasını ayıplamaz mıydı 
     Peki, neden spor sahalarında bu olay oluyor. Elbette medyanın da rolü var. Sporu savaş alanına benzetenler, sadece reyting almak için bir palyaço misali amigoluk yapanlar da artık kendilerini sorumlu hissetmeliler. Çünkü suyun sonuna geldik. Eğer bu ülkede sporda şiddet daha da yükselirse, maçlar da oynanmaz. O zaman ne olacağını en önde bu kişilerin bilmesi gerekir. 
     Tabii kulüp yöneticilerinin de bu konuda işlenmiş büyük suçları var. Seyirciyi yönlendirenleri tanıyorsunuz. Sahadaki sporcularınızı teşvik için elbette taraftar desteğinize ihtiyacınız var. Bu seyirciyi tribünlerde aynı bölümde oturtmak için onlara bilet dağıtımında kolaylıklar sağlıyorsunuz. Öyleyse bunların liderlerine şart koşun "küfür yok, kavga yok, olursa bilet de yok" deyin. Bakın o zaman ne olur 
     Gelin hepimiz taraftarıyla, yöneticisiyle, medyasıyla, tüm kurumlarımız ve şirketlerimizle bu kampanyaya katılalım. Soruyorum, başka çaremiz kaldı mı 
     



 SPOR 


























</TEXT>
</DOC>
