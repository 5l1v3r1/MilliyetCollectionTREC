<DOC>
<DOCNO> 36778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/ekonomi/eko02.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil köyleri pazarlıkta 
</HEADLINE>
<TEXT>

Maliye Bakanlığı, Akdeniz kıyılarındaki 110 turistik tesise kiralanan Hazine arazilerini satmak için pazarlığa oturdu. Çoğu beş yıldızlı tatil köyü olan tesislerin sahiplerine göre fiyatlar yüksek 
     HARUN GÜREK Ankara 

     Maliye Bakanlığı, Hükümet’in katrilyonlarca liralık gelir beklediği kamu taşınmazlarının satışı için çıkarılan yasanın uygulamasına hızlı başladı. Çoğu Akdeniz sahillerinde olan 110 lüks turistik tesis için turizmcilerle pazarlıklar başlarken 4 ilde 30 büyük taşınmaz bu ay sonuna doğru satışa sunuluyor. Yasa, geçtiğimiz 18 Temmuz’da yayınlanarak yürürlüğe girdi. Hükümet, Cumhurbaşkanı Ahmet Necdet Sezer’in yasanın orman arazisi dışına çıkarılmış yerlerin satışını düzenleyen bölümlerinin iptali’ için açtığı davanın sonucunu beklemeden uygulamaya geçti. 
     
     Binlerce dönüm arsa 
     Satışların hızlandırılması için kurulan komisyon da çalışmalarına başladı. Komisyon iki toplantısının sonunda Ankara, İstanbul, İzmir ve Antalya’da kent merkezlerinde yer alan 30 değerli arsanın satılmasını kararlaştırdı. Oluşturulan listede İstanbul Kartal’daki çimento fabrikasının da üzerinde yer aldığı 654, Kurtköy’deki 43 dönümlük büyük arsaların bulunduğu öğrenilirken liste önümüzdeki günlerde Bakanlar Kurulu’na sunulacak. 
     
     Hedef işçiler 
     Maliye Bakanı Sümer Oral yasanın yurtdışındaki işçileri de hedef aldığını söyledi. Taşınmaz satışına ilişkin bir tanıtım kampanyası hazırladıklarını belirten Oral, ilk etapta 10 bin afiş bastırıldığını söyledi. Afişlerin yurtdışı temsilciliklerle Türk işçilerin yoğun olarak oturduğu semtlere asılacağını kaydeden Oral, yurtdışı temsilciliklerin yeni yasayı vatandaşlara anlatmasını isteyeceklerini, gerekirse anlatmak için yurtdışına eleman göndereceklerini bildirdi. 
     Oral, fiyatların cazip olduğunu belirterek, "Yurtdışında yaşayan vatandaşlarımıza önemli vergi avantajları sağlanacak" dedi. 
     
     Sultanbeyli’ye çözüm 
     Komisyon, orman dışına çıkarılan ve çoğunlukla üzerinde lüks konutların, villaların ve gecekonduların bulunduğu arazilerden oluşan ikinci liste üzerinde çalışmalarını sürdürüyor. 
     Hükümet’in büyük bir gelir beklediği bu tür arazilerden gecekonduların bulunduğu alanlar, belediyelere devredilecek. 
     Aralarında İstanbul’un tanınmış gecekondu bölgelerinden Sultanbeyli’nin de yer aldığı bu alanların satışını belediyeler yapacak. 
     
Turizmciler fiyatları aşırı pahalı buldu      Yasa kapsamında, irtifak hakkı yöntemiyle Hazine’den alınan alınan araziler üzerine kurulan ve çoğu 5 yıldızlı 110 turistik tesisin arsasının satışına ilişkin görüşmeler de başladı. Turizm Yatırımcıları Derneği TYD Milli Emlak Genel Müdürlüğü’ne başvurarak, çoğu Akdeniz sahillerinde bulunan 110 tesisin arazisini satın almak istediklerini resmen bildirdi. TYD’nin, fiyatları "aşırı derecede" pahalı bulduğu konuşuluyor. 
     



 EKONOMİ 

















</TEXT>
</DOC>
