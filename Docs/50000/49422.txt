<DOC>
<DOCNO> 49422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/soneko10.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Havacılık sektöründe kriz toplantısı..Net kayıp 15 milyon dolar 
</HEADLINE>
<TEXT>

     ABD'ye yönelik terörist saldırının ardından krize giren ve iflasları beraberinde getiren havacılık sektörünün durumunun ele alınacağı Uluslararası Çalışma Örgütü ILO toplantısı Cenevre'de başladı. 
     Havacılık sektöründeki krizin aşılması için gerekli stratejilerin belirleneceği toplantıya bağımsız uzmanlar, havayolu şirketleri ve sendikaların temsilcileri ile ILO üyesi ülkeler katılacak. 
     ILO'nun, bu sabah başlayan iki günlük toplantısına katılan Uluslararası Hava Taşımacılığı Örgütü'ne IATA göre, havacılık sektöründeki 2001 yılı sonundaki net kaybın 10-15 milyar dolar olması bekleniyor. 
     Ekonomik durgunluk nedeniyle 11 Eylül öncesi zaten 2.5 milyar dolarlık kayıp öngörülen havacılık sektöründe, terörist saldırının hemen ardından gelen ilk iki haftalık dönemde, istihdamın yüzde 7'sine karşılık gelen 120 bin kişi işini kaybetti. 
     Bazı havayollarınının iflasını da beraberinde getiren kriz nedeniyle bugüne kadar sadece ABD ile Kanada'da, havacılık ve ''catering'' gibi ilgili sektörlerde çalışan 130 bin kişinin işini kaybettiği, bu sektörde sendikalaşma yüzde 10 ile sınırlı kaldığından, gerçek rakamın aslında bir milyon kişiyi bulduğu belirtiliyor. 
     Hava yolu taşımacılığında yüzde 25'lik miktara, ancak yüzde 40'lık gelir payına sahip olan iş seyahatlerindeki düşmenin de sekörü olumsuz etkilediğine dikkat çekilirken, yeni bir şok yaşanmaması halinde, havacılıktaki büyümenin 2002 sonbaharında yeniden başlayabileceği belirtiliyor. 
     






</TEXT>
</DOC>
