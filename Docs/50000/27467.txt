<DOC>
<DOCNO> 27467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun17.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa yolsuzluktan suçlu bulunan Dumas'nın itirafları ile sarsılıyor 
</HEADLINE>
<TEXT>

     Fransa'da yolsuzluk suçundan yargılanan ve 30 ay hapis cezasına çarptırılan Anayasa Mahkemesi eski Başkanı Roland Dumas'ın itirafları, kamuoyunu ve siyaset dünyasını derinden sarsmaya devam ediyor. 
     Dumas'ın, Le Figaro gazetesine verdiği demeçte, Doğu Almanya'daki eski petrol rafinerisi Leuna'nın, 1992 yılında ELF petrol şirketi tarafından satın alınması sırasında verilen komisyonlardan, Fransa eski Cumhurbaşkanı François Mitterrand'ın ve Elysee Sarayı'ndaki yardımcılarının haberdar olduğunu bildirmesi, bugün geniş yankı uyandırdı. 
     Dumas, gazeteye verdiği demeçte, ''Mitterrand, benimle yaptığı görüşmelerde, Avrupa'nın gelecekteki inşasının Fransa ve Almanya'nın katkılarıyla olacağını belirterek, bu çerçevede Helmut Kohl'e çok güvendiğini söyledi. Komisyonlar, Kohl'e yardım etmek için kullanılmış olabilir, bunu o dönem Elysee Sarayı'nda görevli Hubert Vedrine ve Elizabeth Gugigou'nun da bildiğini düşünüyorum'' demişti. 
     Mitterrand'ın cumhurbaşkanlığı sırasında, Elysee Sarayı'nda Özel Kalem Müdürü, şu anda ise Dışişleri Bakanı olan Hubert Vedrine, Dumas'ın açıklamalarından saşkınlığa uğradığını söyledi. Vedrine, petrol rafinerisinin satışı sırasında komisyon verildiği yolunda kendisinin Elysee Sarayı'nda görev yaptığı dönemde hiçbir şey duymadığını belirtti. 
     Dumas, Le Figaro'ya verdiği demeçte, doğu Alman rafinerisinin satın alınması dışında, Tayvan'a fırkateyn satılması sırasında verilen komisyonlarla ilgili de önemli açıklamalarda bulundu. Adalet eski Bakanı Elizabeth Gugigou'yu, yolsuzluğun gerçek sorumlularını korumakla suçlayan Dumas, yargının özellikle Tayvan'a frikateyn satışındaki yolsuzluk suçlamalarıyla ilgili soruşturmayı sonuna kadar götürmediğini iddia etti. Dumas, bu satışla ilgili 500 milyon dolara yakın komisyonun bazı politikacılara ve ilgili çevrelere verilmiş olabileceğini belirterek, ''Komisyonun kime verilmiş olduğu konusunda bazı düşüncelerim var, komisyonu alanlar da benim onları tanıdığımı biliyorlar'' şeklinde konuşarak, üstü kapalı tehditte bulundu. 
     Roland Dumas, Fransa eski Cumhurbaşkanı François Mitterrand'ın bu verilen komisyondan haberdar olduğunu söyledi ve ''Mitterrand, bunu Fransa'nın iyiliği için yaptı, gereksiz olduğunu düşünseydi buna izin vermezdi'' şeklinde konuştu. Paris Mahkemesi, ELF şirketinden rüşvet ve Tayvan'a fırkateyn satışı sırasında komisyon almakla suçlanan Dumas'ın 24 aylık cezasını tecil etmiş, geri kalan 6 ay için ise cezaevinde yatmasını kararlaştırmıştı. Hakkındaki suçlamaları reddeden Dumas, karara itiraz ederek bir üst mahkemeye başvurmuştu. 






</TEXT>
</DOC>
