<DOC>
<DOCNO> 4346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sondun05.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gulf Air uçağını kaçırmaya çalışan hava korsanı tutuklandı 
</HEADLINE>
<TEXT>

     Hong Kong'dan Abu Dabi'ye giden Körfez Havayolları'na Gulf Air ait uçağı kaçırma girişiminde bulunan hava korsanının tutuklandığı bildirildi. 
     Körfez Havayolları'ndan yapılan açıklamada, Irak vatandaşı olan hava korsanının tutuklandığı ve Abu Dabi'de sorguya çekileceği belirtildi. 
     Açıklamada, Airbus 340 tipi uçağın, bıçaklı olduğu bildirilen hava korsanının kaçırma girişimi sırasında yön değiştirmediği ve yerel saatle 01.00'de TSİ 23.00 Abu Dabi havaalanına indiği, 262 yolcudan tümünün güvenli bir şekilde uçaktan indirildiği kaydedildi. Kaçırma girişiminin nedeniyle ilgili bilgi verilmezken, kaçırma girişimi sırasında yaralanan 2 mürettebat üyesinden birinin Umman vatandaşı ikinci pilot, diğerinin ise Bahreyn'li baş hostes olduğu açıklandı. Uçağın Hong Kong'dan Abu Dabi'ye Bangkok üzerinden gittiği, kaçırma girişiminin Bangkok ile Abu Dabi arasında yapıldığı bildirildi. Bu son uçak kaçırma girişimi, Arap Yarımadası'nda son 5 gün içinde yapılan ikinci girişim oldu. Geçen Salı de Iraklı bir hava korsanı, Yemen'de iç hat seferi yapan ve içinde Amerikan Büyükelçisi Barbara Bodine ile birlikte 91 yolcunun bulunduğu uçağı Bağdat'a kaçırmak istemiş, ancak Cibuti'de güvenlik güçleri tarafından yakalanmıştı. 




</TEXT>
</DOC>
