<DOC>
<DOCNO> 2398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/spor/spo04.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
UMUT MESAJLARI 
</HEADLINE>
<TEXT>

Sümer, başarısız olsalar bile, kulübün bugünkü durumundan daha kötü olamayacağını söyledi 
     

     "Ayakta durma sınavı" 
     TRABZONSPOR Başkanı Özkan Sümer umutlu mesajlar verdi. Ciddi bir sınavdan geçtiklerini söyleyen Sümer, "Bu sınav, Trabzonspor’un ayaklarının üstünde durma sınavıdır. Başarısız olsak bile, kulübün bugünkü durumundan daha kötü hale gelmesi mümkün değil. Bize yapılan yanlış davranışları bağışlayabiliriz. Ancak geçmişe ve kulübe yapılan saygısızlıklar asla bağışlanamaz" dedi. 
     
     "Yılmaz’la görüşmedik" 
     BAŞKAN Sümer, M.Ali Yılmaz’la kongreden sonra herhangi bir görüşmenin gündeme gelmediğini de ifade etti. Sümer "Ne benden, ne de ondan bu konuda istek olmadı. Ama biz, onu reddeden tavır içinde değiliz. Artık geçmişi kapamak istiyorum. Haciz sıkıntısı kesinlikle yok. Kesinleşmiş sadece Rada’dan 800 bin marklık alacağımız var. Göğüs reklamı için çalışmalar sürüyor" diye konuştu. 
     
     "Zirve kulübüyüz" 
     GELİŞMELERİN umut verici olduğunu vurgulayan Sümer, sözlerini şöyle sürdürdü "Bizi kaygılandıran hiçbir şey yok. Bu takımın başarılı olacağına inanıyorum. Kadro yetersiz değil. Uyum sıkıntısı olabilir. Zirveden biraz uzaklaşıldı. Ancak bu koptuğumuz anlamına gelmez. Trabzonspor zirve kulübüdür. Zirveden kopmamak da yapısının gereğidir. Başarısızlık bizim sorumluluğumuzdadır." 
     
Forvet sevinci      Trabzonspor’un Belek kampında yaptığı dört hazırlık maçında forvet güldürdü, savunma düşündürdü. Löbe ve Oktay formda olduklarını gösterirken, 22 gol teknik heyeti sevindirdi. Sadi Tekelioğlu’nun savunmada ikinci yarıya Macit ve Güngör’le başlaması bekleniyor. Polonyalı İwan’ın ise gönderileceği öğrenildi. 
     
İki maç daha      Bordo - Mavili ekip, bugün 3. Lig ekiplerinden Ayazağa ile 10.30’da, Siirt Jetpaspor’la da 15.15’te karşılaşacak. Bordo - Mavililer, çarşamba günü de Malatyaspor’la oynayacak, perşembe Antalya kampını tamamlayacak. Yönetim, futbolculara 93 milyar liralık prim alacaklarını dağıttı. Eski teknik heyetin 14 milyar liralık alacağı da ödenecek. 
     


 SPOR 


































</TEXT>
</DOC>
