<DOC>
<DOCNO> 27680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun12.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanların çoğu "Alman olmaktan gurur duyuyor" 
</HEADLINE>
<TEXT>

     Reader's Digest dergisinin Almanlarla ilgili olarak yaptırdığı kamuoyu araştırması, halkın yüzde 57'sinin ''Alman olmaktan gurur duyduğunu'' ortaya koydu. 
     Araştırmada, bu oranın Doğu Almanlar'da yüzde 63, Batı Almanlar da ise yüzde 55 civarında olduğu belirlendi. Almanlarda ''ulusal gurur'' ilerleyen yaşla birlikte artarken, eğitim düzeyinin yükselmesiyle birlikte azalıyor. 
     Halkın yüzde 31'i, özellikle 30-39 yaşlarındaki Almanlar, ''milliyetin yeni çağda hiçbir rol oynamadığı ve 'ulus' kavramının eskidiğini'' yönünde görüş belirtti. Almanların yüzde 57'si ''Alman kimliğinin kaybolmasından'' endişe etmezken, yüzde 36'sı bundan endişe ediyor. Almanların yüzde 58'i Almanca konuşamayan yabancılara kızıyor, yüzde 72'si Almanya'da doğan, yetişen ve Almanca konuşabilen yabancıları Alman olarak görüyor ve yüzde 65'i yabancıların kendi dillerini korumaları gerektiğine inanıyor. Tipik Almanı tanımlama konusunda en fazla kullanılan sözcük ''çalışkan'' olurken, bu sözcüğü ''disiplinli'', ''ukala'' ve ''hoşgörülü'' izliyor. 







</TEXT>
</DOC>
