<DOC>
<DOCNO> 24219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/spor/spo05.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkin iddia 
</HEADLINE>
<TEXT>
Azeriler yatacak 
Azerbaycan’da yayınlanan Futbol gazetesi, milli takımlarının cumartesi günü İstanbul’da oynanacak maçta şike yaparak Türkiye’ye yenileneceğini ileri sürdü 
     Özel Haber 

     DÜNYA Kupası eleme grubunda Milli Takımımız ile Azerbaycan arasında oynanacak maçta şike yapılacağı iddia edildi. Azerbaycan’da yayınlanan "Futbol " gazetesinde "Siparişli mağlubiyet" manşetiyle yer alan haberde "Millilerimiz, Türkiye’ye yenilmeye gitti" diye yazıldı. Gazete, Azerbaycan’ın, kamp olanakları karşılığında milli takımımıza "yatacağı" öne sürüldü. 
     AZERBAYCAN’DA şok etkisi yaratan haberde, Futbol Federasyonu Başkanı Fuat Musayev ile Türkiye Futbol Federasyonu arasında anlaşma sağlandığı iddia edilirken, grupta amacı kalmayan Azeri takımının, Türkiye’nin 2002 finallerine gidebilmesi için her türlü yardımı yapacağı belirtildi. Gazete, bu davranışın Azeriler’e "Satılmışlar" damgası vurulmasına neden olacağına dikkat çekti. 
     
     MURAT AĞCA 

     FUTBOL gazetesi, 28 Mayıs’ta Türkiye’ye gelen Azerbaycan’ın 4 Mayıs’a kadar Türk federasyonunun olanaklarıya kamp yapacağını ve Milli Takımımız’a yenildikten sonra gözünü Slovakya’ya dikeceğini belirtti. Azeri gazetesinin iddiasına göre Azerbaycan, "Bir millet, iki devlet" zihniyetiyle hareket ederek, Milli Takımımız’a ikinci desteği, Bakü’de lider Slovakya’dan puan kopararak yapacak. 
     
Önce galibiyet      ERHAN TELLİ 

     DÜNYA Kupası finallerine uzanan yolda Azerbaycan engelini aşmak isteyen Milli Takım’da futbolcular "Parolamız galibiyet" dediler. Hakan Şükür "Bu maçı mutlaka kazanmak durumundayız. Galibiyet alıp, hem moral, hem de üç puan kazanma amacındayız. Grubumuzda üç ekibin de puanı aynı. Önce galibiyeti elde edip, sonra da bol gol atıp, averaj yapmalıyız" diye konuştu. 
     AY - Yıldızlı ekip cumartesi günkü maçın hazırlıklarını dün çift idmanla sürdürdü. Sabahki çalışmaya katılmayan ve boyun fıtığı teşhisi koyulan Hasan Şaş, kadrodan çıkarıldı. Sabahki idmana çıkmayan Hakan Şükür, Rüştü ve Oktay ise akşam antrenmanında yer aldı. Bu arada Hakan Şükür, Florya Metin Oktay Tesisleri’ndeki kampta kendi odasında kaldı. 
     Interli üç oyuncu Hakan Şükür, Okan ve Emre, basının isteği üzerine objektiflere poz verirlerken, yeniden birlikte olmaktan büyük mutluluk duyduklarını ifade ettiler. 
     
İlyas evlendi      Gaziantepsporlu İlyas Kahraman dün Dilek Atik Kahraman ile Polat Otel’de yapılan düğünle dünya evine girdi. Milli futbolculardan Emre ile Okan’ın yanısıra Hakan Ünsal, Mert, Arif ve Ceyhun, İlyas’ı bu mutlu gününde yalnız bırakmadı. 
     



 SPOR 




























</TEXT>
</DOC>
