<DOC>
<DOCNO> 36277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sontur13.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de tanker devrildi, E-5 trafiğe kapatıldı 
</HEADLINE>
<TEXT>

     Bakırköy'de bir tanker otomobile çarpması sonucu devrildi. Kazada tankerin taşıdığı uçak yakıtının yola dökülmesi nedeniyle, E-5 Karayolu bir süre trafiğe kapatıldı. 
     E-5 Karayolu'nun Şenlikköy Cennet Mahallesi mevkiinde meydana gelen kazada, Avcılar'dan Küçükçekmece yönüne gitmekte olan Basri Yüzeyir'in kullandığı 34 AK 3420 plakalı tanker, sürücüsünün kontrolünü kaybetmesi üzerine yolun karşısına geçti. 
     Önce 34 VR 2488 plakalı otomobile çarpan tanker, daha sonra savrularak yolun ortasında devrildi. Tankerde bulunan uçak yakıtı, E-5 Karayolu ile çevredeki çayırlık alana döküldü. 
     Yangın çıkma ihtimaline karşı yolun trafiğe kapatılmasının ardından olay yerine sevk edilen Yeşilköy, Bakırköy, Sefaköy ve Avcılar itfaiye ekipleri, yakıtın üzerine köpük sıktı. 
     Kazada yaralanan tanker sürücüsü Yüzeyir, kaldırıldığı Özel Doğan Hastanesi'nde tedavi altına alındı. Yüzeyir'in hayati tehlikesi bulunmadığı bildirildi. 
     Karayolunu yakıttan temizleme çalışmaları halen sürüyor. 
     
     







</TEXT>
</DOC>
