<DOC>
<DOCNO> 47025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sonspo23.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'nde Real Madrid'den sonra en golcü takım Nantes 
</HEADLINE>
<TEXT>

     Galatasaray'ın yarın Avrupa Şampiyonlar Ligi'nde karşılaşacağı Fransa'nın FC Nantes takımı, bu ligde Real Madrid'in ardından en golcü ekip durumunda bulunuyor. 
     Yaptığı 3 maçta 10 gol atan ve maç başına 3.33 gol ortalamasını yakalayan Real Madrid'in en golcü ekip özelliğini koruduğu Şampiyonlar Ligi'nde, 3 maçta 7 golle maç başına 2.33 gol ortalaması tutturan FC Nantes ikinci golcü ekip durumunda. Galatasaray ise 3 maçta toplam 3 golle maç başına 1 gol ortalamasına ulaşarak, Şampiyonlar Ligi'nde golcülükte 19. sırada yer aldı. 
     Galatasaray ve FC Nantes'ın golcü oyuncuları arasında öne çıkan isim ise sarı-kırmızılı futbolcu Ümit Karan. Bu futbolcu Galatasaray'ın Şampiyonlar Ligi'nde 2 golüne imza atarken, öteki gol Sergen'den geldi. FC Nantes'ın 7 golünü ise 7 ayrı futbolcu attı. 
     Andre, Dalmat, Quint, Vahirua, Fabbri, Armand ve Ziani, Fransa ekibinin golcü oyuncuları. 
     Golcü bir ekip özelliğindeki FC Nantes'ın, Galatasaray'a oranla daha fazla şut attığı da gözüküyor. FC Nantes, bu ligde oynadığı 3 karşılaşmada, kaleyi bulan toplam 19 şut attı. Galatasaray ise kaleyi bulan 10 vuruş yaptı. Galatasaray'ın 17, FC Nantes'ın ise 13 isabetsiz şutu bulunuyor. 
     Bu arada, Sarı-kırmızılı ekip rakibine oranla topa daha çok sahip olma özelliğini taşıyor. Galatasaray yaptığı 3 maçta toplam 87 dakika topla oynarken, Fransa ekibi 82 dakika topa sahip oldu. 
     İki takım hırçınlıkta ve yenen golde ise eşit istatistiğe sahip. 
     Kırmızı kart gören oyuncusu olmayan iki takımın da 3 maç sonunda 4'er oyuncusu sarı kart görürken, Galatasaray ve FC Nantes, Şampiyonlar Ligi'nde 3 maçta kalelerinde 3'er gol gördüler. 
     






</TEXT>
</DOC>
