<DOC>
<DOCNO> 14873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/siyaset/siy04a.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerle ilgili 3 yasa 4 saatte çıktı 
</HEADLINE>
<TEXT>

     ANKARA Milliyet 

     TBMM Genel Kurulu, rekor hızla çalışarak Türk Silahlı Kuvvetleri'ne ilişkin üç yasayı dört saatte kabul etti. 
     Genel Kurul'da kadrosuzluk nedeniyle emekliye sevkedilen subaylara ödenen "kadrosuzluk tazminatı" ile Jandarma ve Sahil Güvenlik Komutanlığı personeline ödenen "asayiş tazminatının" artırılmasına ilişkin KHK'nin iptali üzerine hazırlanan tasarı kabul edildi. Yasayla kadrosuzluk nedeniyle emekliye sevkedilen yüzbaşıların tazminat oranları yüzde 9'dan yüzde 30'a, binbaşılarınki yüzde 10'dan yüzde 50'ye, yarbaylarınki yüzde 11'den yüzde 55'e, albaylarınki yüzde 12'den yüzde 70'e, tuğgeneral ve tuğamirallerinki yüzde 15'den yüzde 75'e, tümgeneral ve tümamirallerinki yüzde 20'den yüzde 80'e, korgeneral ve koramirallerinki yüzde 25'den yüzde 90'a, orgeneral ve oramirallerinki ise yüzde 30'dan yüzde 100'e çıkartıldı. 
     Kadrosuzluk ve asayiş tazminatına ilişkin düzenleme 5. 10. 2000 tarihinde Kanun Hükmünde Kararname ile yapılmış ancak kararname 26. 10. 2000 tarihinde Anayasa Mahkemesi'nce iptal edilmişti. 
     Kararnameyle asayiş tazminatının aylık maliyeti iki trilyon 225 milyar lira oldu. 
     Bu arada Genel Kurul'da Türk Silahlı Kuvvetleri'nin ihtiyaç fazlası mal ve hizmetlerinin satış ve hibesine olanak sağlayan yasa tasarısı ile TSK'ya ve dış takviye kuvvetlerine akaryakıt sağlayan Askeri İkmal ve NATO tesislerinin Milli Savunma Bakanlığı'na bağlı NATO POL tesisleri İşletme Başkanlığı halinde düzenlenmesine iliştin tasarılar da kabul edildi. 
     
Döner sermayeye artış      TBMM Milli Savunma Komisyonu'nda da, bazı askeri birimlere bağlı döner sermaye kuruluşlarının sermayesinin artırılmasını öngören yasa tasarısı benimsendi. Tasarı, Milli Savunma Bakanlığı ile Kara, Deniz ve Hava Kuvvetleri komutanlıklarına bağlı döner sermaye kuruluşlarının sermayesinin 500 milyar liradan üç trilyon liraya çıkarılmasını öngörüyor. Döner sermaye işletmelerinde ek görevle çalışan personele verilecek ücretler de artırılacak. 
     Komisyonda Uzman Erbaş Kanunu'nda değişiklik öngören yasa tasarısı da kabul edildi. Buna göre, uzman erbaşlıktan astsubaylığa geçenlerde, sadece muvazzaf erbaş ve er olarak görev yaptıkları süre kıdemden sayılacak. 
     


 SİYASET 























</TEXT>
</DOC>
