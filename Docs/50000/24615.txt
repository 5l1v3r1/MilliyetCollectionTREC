<DOC>
<DOCNO> 24615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/spor/spo03.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray’a Kolombiyalı 
</HEADLINE>
<TEXT>

Sarı-Kırmızılılar, Fransa’nın Metz takımında forma giyen kaleci Mondragon ile anlaştı. 29 yaşındaki milli file bekçisi önümüzdeki hafta İstanbul’a gelecek 
     HALİL ÖZER 

     GALATASARAY, Taffarel’in yerine aradığı kaleciyi buldu. Sarı - Kırmızılı yöneticiler Fransa’nın Metz takımında forma giyen Kolombiyalı file bekçisi Mondragon ile prensipte anlaştı. 33 kez milli formayı giyen ve 1998 yılındaki Dünya Şampiyonası’nda Kolombiya’nın kalesini koruyan 1.91 boyundaki ünlü kaleci önümüzdeki hafta İstanbul’a gelecek ve Cim - Bom ile masaya oturacak. 
     TEKNİK Direktör Lucescu ise yönetime rapor vererek Monaco’da oynayan Ludovic Giuly’i istedi. 25 yaşında ve 1.64 boyundaki futbolcunun Okan’ın boşluğunu dordurabileceğini belirten Lucescu, Sergen’in transferine de onay verdi. Yönetim ayrıca Bursalı Ender, K.Konyalı Serdar, Sakaryalı Tuncay’a da kancayı taktı. Lucescu’nun yanına Türk yardımcı arayan yöneticiler Bülent Ünder’e de teklif götürecekler. Ersun Yenal’ın da gündemde olduğu belirtildi. 
     
Kongre rüzg rı      HALİL ÖZER 

     GALATASARAY’da olağanüstü kongre öncesi camiada büyük bir hareket başladı. Bir grubun mart ayına kadar kalmasını istediği Başkan Faruk Süren çevresine "Ben bu kadar nankörlük ve haksızlık görmedim. Artık geri dönüş için en ufak bir isteğim yok" derken, İzzettin Doğan’ın ise henüz seçime girip girmeyeceğinin belli olmadığı, ancak sıcak baktığı belirtildi. İnan Kıraç ve Selahattin Beyazıt, Özhan Canaydın için çaba harcarken, Mehmet Cansun da çalışmalarını sürdürüyor. 
     ADAYLIĞINI açıklamaya hazırlanan, ancak 1994 yılında üyeliği dondurulan Cem Uzan, mahkeme kararıyla hedefe ulaşmayı planlıyor. Bu arada yönetim kurulunun gazetelere 14 Temmuz’daki olağanüstü kongre için ilan vermesi krize yol açtı. Tüzüğe göre ilan verilmesi için ya Başkan Süren’in, ya da en az altı yöneticinin istifa etmesi gerekiyor. Bu durumda herhangi bir üyenin mahkemeye başvurması halinde kongre iptal edilebilecek. 
     
Anketten Cansun çıktı      SARI - Kırmızılı kulüpte kongre çalışmaları sürerken, internette "www.galatasaray.com" sitesinde yapılan bir ankette Mehmet Cansun ipi önde göğüsledi. 1700 kişinin katıldığı ankette Cansun oyların yüzde 59.8’ini aldı. Faruk Süren’in göreve devam etmesini yüzde 16.5 kişi isterken, Özhan Canaydın’a da yüzde 23.6 oranında oy çıktı. 
     
Yine haciz      SARI - Kırmızılı kulübün eski yöneticileri için 4 yıl önce bir bankadan alınan krediler nedeniyle haciz kararı çıktı. Yaklaşık 4.5 trilyonluk borç için yapılan protokolde aralarında Ergun Gürsoy’un da bulunduğu eski yöneticilerin imzası bulunuyordu. Eski yöneticilerin ayağa kalkması üzerine şu andaki yönetim kurulu banka ile anlaşarak bir ödeme planı yaptı ve haciz kararını şimdilik durdurdu. 
     



 SPOR 



























</TEXT>
</DOC>
