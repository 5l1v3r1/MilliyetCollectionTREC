<DOC>
<DOCNO> 19254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/ekonomi/eko06.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin kredisi kavga çıkardı 
</HEADLINE>
<TEXT>

Alman Merkez Bankası, IMF’nin 8 milyar dolarlık krediyle yetkisini aştığını söyledi 
     Alman Merkez Bankası Bundesbank Başkan Yardımcısı Jürgen Stark, IMF’nin, Türkiye’ye yaklaşık 8 milyar dolar ek kredi vaadinde bulunmasını eleştirdi. 
     Stark, Frankfurter Allgemeine gazetesindeki demecinde, Alman Hükümeti’nin ve Alman Merkez Bankası’nın Türkiye’ye IMF vasıtasıyla değil, ikili ilişkiler çerçevesinde yardım etmek istediğini belirterek, "Sanayileşmiş ülkeler yardım vaadinde bulunarak maddi yardımı aralarında paylaşsalardı daha iyi olurdu" dedi. Stark, "Maalesef bu konuda Amerikalı ve Avrupalı müttefiklerimizin desteğini alamadık" diye konuştu. 
     Söz konusu kararla, Türkiye için IMF’nin geçmişindeki ikinci büyük programın hazırlandığına işaret eden Stark, "Sadece 1997 yılında Kore’ye daha geniş çaplı bir yardım yapılmıştı. Ancak o zamanlar Kore’nin ekonomik durumunun kötülüğü Rusya başta olmak üzere diğer bazı ülkeleri de olumsuz yönde etkiliyordu. Türkiye’deki durum bu derecede geniş çaplı bir müdahaleyi haklı göstermiyor" dedi. 
     Türkiye’nin jeopolitik konumundan dolayı desteklenmesi gerektiğini de kaydeden Stark, "Bunun IMF’nin değil, sanayileşmiş ülkelerin bir meselesi’’ olduğunu savundu. 
     Stark ayrıca, IMF’nin gelecekte "uluslararası mali sistemin" hangi durumlarda tehlikede olduğunu araştırması ve buna göre kredi vaadinde bulunması gerektiğini ancak bu konuda müttefik ülkelerle uzlaşma olmadığını belirtti. 
     
     IMF Belçika Temsilcisi Türkiye’ye verilen kredi küresel ekonomiye kazanç sağlayacak 
     GÜVEN ÖZALP Brüksel 

     Uluslararası Para Fonu IMF Belçika Temsilcisi Willy Kiekens, Türkiye’ye verilen destek ve kredinin küresel ekonomiye kazanç sağlayacağını söyledi. 
     La Libre Belgique gazetesine konuşan Kiekens, "Geçen hafta Türkiye’ye vermeyi kararlaştırdığımız 10 milyar dolarlık kredi, daha önce verilmiş 10 milyara ekleniyor. Bu, Kore’den sonra IMF tarafından bir ülkeye verilen en büyük miktardır" dedi. Kiekens, bu kredinin küresel ekonominin dengesi açısından verimli olacağını ve çok kazanç sağlayacağını belirtti. 
     Kiekens, "Elbette bir bağış değil, kredi söz konusudur" dedi ve büyüme hızının eksi 3 olmasının beklendiğini, enflasyona karşı mücadele gerekeceğini anlattı. Türkiye’deki krizi "iyi bir kriz" olarak yorumlayan Kiekens, "Bu kriz son derece ciddidir ancak Türk ekonomisinin ve bankacılık sektörünün sağlamlaştırılması açısından gerçek fırsatlar da içermektedir" dedi. 
     
     Temizlik kırbacı’ 
     La Libre Belgique, Türkiye’de krizin, temizlik sürecinde kırbaç etkisi yaptığını yazarak, yeni Bakan Derviş’in, yabancı yatırımcıların güven yitirmesine neden olan yolsuzluklara karşı mücadeleyi birinci plana taşıdığını belirtti. Gazete, çok sayıda işadamını yargıya götüren gelişmelere ve bir bakan hakkında soruşturma açılması olasılığına dikkat çekerek, Türk kamuoyunun gelişmeleri yakından izlediği, bu kez yolsuzlukların üzerine daha fazla gidileceğini yazdı. 
     



 EKONOMİ 


























</TEXT>
</DOC>
