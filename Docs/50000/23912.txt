<DOC>
<DOCNO> 23912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sonspo10.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgat Teknik Direktör arayışını sürdürüyor 
</HEADLINE>
<TEXT>

     Teknik Direktör Hüseyin Kalpar ile yollarına ayıran, iç transferde Preko dışında imza atamayan Yimpaş Yozgatspor, hafta sonuna kadar teknik direktör sorununu çözüp, gelecek haftadan itibaren transfere hız vermeyi düşünüyor. 
     Bugüne kadar çok sayıda teknik adamla masaya oturan ve prensip anlaşmasına varan kırmızı-siyahlı ekibin yönetiminde Bahri Kaya isminin ön plana çıktığı öğrenildi. 
     Kırmızı-siyahlı ekibin listesinde yer alan Samet Aybaba, Rıdvan Dilmen, Rasim Kara, Ali Osman Renklibay, Bahri Kaya ile yapılan ön görüşmelerde prensip anlaşmasına varıldığı belirtildi. Bu teknik adamların tekliflerini ve durumlarını değerlendiren yönetimde Bahri Kaya ismi ön plana çıkmaya başladı. Bazı yöneticiler, ''Bahri Kaya kendisine bir hedef koymuş, genç bir teknik adam. İdealleri var. Önünün açılması için şans verilmesi, Türk futboluna yeni Fatih Terimler'in, Mustafa Denizliler'in kazandırılması anlamına gelecektir'' görüşünü ortaya attılar. 
     Buna karşılık, Bahri Kaya'nın birinci lig tecrübesinin bulunmaması, isminin kamuoyu tarafından benimsenmemesi ve bunun sonucunda ortaya çıkacak sorunların nasıl göğüsleneceğinin de hesaplarını yapan yönetimin, kararını net vermekte zorlandığı belirtiliyor. 
     







</TEXT>
</DOC>
