<DOC>
<DOCNO> 37922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/soneko04.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme işsizlerine 13 trilyon tazminat... 
</HEADLINE>
<TEXT>

     Çeşitli işletmelerin 1995 yılı Mart ayından bu yana özelleştirilmesi sonucunda işini yitiren 13 bin 514 kişiye toplam 13 trilyon 452 milyar 395 milyon lira tutarında iş kaybı tazminatı ödendi. 
     Türkiye İş Kurumu İş-Kur verilerine göre, 1995 yılı Mart ayından bu yılın Temmuz ayı sonuna dek 215 işletmenin özelleştirilmesi sonucunda işini yitiren 13 bin 514 kişiye 4046 sayılı özelleştirme yasası uyarınca, Türkiye İş Kurumu tarafından SSK primleri dahil olmak üzere toplam 13 trilyon 452 milyar 395 milyon 44 bin 368 lira tutarında iş kaybı tazminatı verildi. 
     Bu işletmelerin özelleştirilmesi sonucunda işini yitirenlerden 14 bin 64 kişi iş kaybı tazminatı alabilmek için kuruma başvururken, bunlardan yasanın aradığı niteliklere sahip 13 bin 514 kişi iş kaybı tazminatına hak kazandı. İş kaybı tazminatının yanı sıra, bu kişilerin sigorta primleri de SSK'ya ödendi. 
     Türkiye İş Kurumu verilerine göre, bu yılın Ocak ile Temmuz ayını kapsayan 7 aylık sürede özelleştirme uygulamaları sonucunda işini yitiren 1.368 kişiye de SSK primleri dahil olmak üzere toplam 4 trilyon 908 milyar 595 milyon 705 bin 873 lira tutarında iş kaybı tazminatı verildi. 
     4046 sayılı yasa uyarınca, özelleştirilen işyerlerinde hizmet akdi kesintisiz en az 550 gün devam edenlere 3 ay, bin 100 gün devam edenlere 4 ay, bin 650 gün devam edenlere 6 ay, 2 bin 200 gün devam edenlere 8 ay süre ile iş kaybı tazminatı ödeniyor. 
     Yasa uyarınca, özelleştirme nedeniyle işine son verilenlerin iş kaybı tazminatına hak kazanabilmeleri için, hizmet akdinin sona erdiğitarihten itibaren en geç 30 gün içinde en yakın Türkiye İş Kurumu birimine başvurmaları gerekiyor. İş kaybı tazminatı işçinin işten ayrılmadan önceki aylık net kazancı üzerinden ödeniyor. 






</TEXT>
</DOC>
