<DOC>
<DOCNO> 9189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/yazar/guclu.html </URL>
<DATE> 2001/02/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hasan Ali Yücel 
</HEADLINE>
<TEXT>

     Türk eğitiminin unutulmaz ismi Hasan Ali Yücel, ölümünün 40. yılında büyük bir hasretle anılıyor. Ne acıdır ki, aradan geçen onca yıla rağmen boşluğu hala doldurulamadı. 
     Hasan Ali Yücel, 1897'de İstanbul'da doğdu, Vefa Lisesi'nde okudu, İstanbul Üniversitesi Edebiyat Fakültesi Felsefe Bölümü'nü bitirdi. Mezun olduktan sonra İstanbul'da değişik liselerde Edebiyat ve Felsefe öğretmenliği yaptı. Ardından Orta Öğretim Genel Müdürlüğü'ne getirildi. Bir yıl kadar da Fransa'da öğrenci müfettişliğinde bulundu. 
     Hasan Ali Yücel, 15 yıllık bir meslek hayatının ardından, 1935'te seçimlere katıldı, İzmir'den milletvekili seçildi. 1939'da Milli Eğitim Bakanlığı koltuğuna oturdu. 7 yıl devam eden bakanlığı döneminde başta dünya klasiklerinin Türkçeye çevrilmesi olmak üzere kültür hayatımıza çok önemli katkılarda bulundu. 
     Onu ölümsüz kılan eseri ise köy enstitüleri oldu. Demokrat Parti iktidarı ile birlikte tarihe karışan köy enstitüleri, 5 yıl daha kapatılmamış olsaydı, Türkiye refahı kırk yıl önce yakalardı diyenlerin sayısı hala çok fazla. 
     Köy enstitüleri ile ilgili olumlu ya da olumsuz pek çok şey söylendi. Yazıldı. Ama en çarpıcı olan yine Hasan Ali Yücel'in kendi söyledikleri. Bakın bu konuda ne diyor 
     "Tahammülü en güç olay anlaşılamamaktır. Bundan daha ağırı ise ters ve yanlış anlaşılmaktır..." 
     Evet, Hasan Ali Yücel'i, yanlış hem de çok yanlış anladık. Tıpkı o okulları yok eden Menderes'i de sonraki yıllarda yanlış anlayıp çok ağır cezalandırdığımız gibi... 
     Hasan Ali Yücel, eğitimin içinden geldiği için eğitim tarihimize damgasını vurabilmiş ve bugün hala anılan icraatlar yapmıştır. Ama nedense, bu yönü sonraki yıllarda hükümet kuran başbakanların hiç dikkatini çekmemiştir... 
     
Tatil cumhuriyeti      Üniversitelerin çoğunda ayladır ders yapılmıyor. Uzun yılbaşı tatilinden sonra vize, final derken ders yapılamadı. Önemli bir bölümünde dün derslere başlanması gerekiyordu. Ama sevgili öğrenciler, önümüzdeki Kurban Bayramı tatili nedeniyle içinde bulunduğumuz haftayı da kafadan tatil ilan ettiler ve derslere gelme zahmetinde bulunmadılar... 
     Milli Eğitim Bakanlığı ve üniversite yöneticileri, hiç olmazsa bundan sonra öğretim yılı takvimi hazırlarken, mevcut tatilleri göz önünde bulundurup ona göre program yaparlar. Yoksa tatilden ve sınavlardan ders yapmaya zaman kalmıyor... 
     Bu arada hükümetin de ekstra tatilleri önceden açıklamasında sonsuz yarar olduğu son tatille bir kez daha anlaşıldı... 
     Birçokları için tatil keyif anlamına gelse de, tatillerde eziyet çekenlerin sayısı da hiç az değil. Çalıştıkça para kazananlar, tatilde gidecek yeri olmayanlar, kendisi çalışıp çocukları tatil yapanlar ve üretim kaybına uğrayanlar için tatil, artık duymaktan sıkıldıkları bir kelime haline geldi. 
     
     





'Sol' ekonomi 


Seçim 


Fark normal 


Buzlar erirken 


Kusur İnönü’de mi, yoksa Baykal’da mı 


Kara Çarşamba sonrası için notlar... 


Rota "sakin sular"... 


Kirliyle temiz 


Merkez Bankası Cumhuriyeti 


Hasan Ali Yücel 


Halkın denetimi için çare var 


AB de destek veriyor, ama... 


Hesap vermekten korkmayın 


Merkez Bankası'na başkan aranıyor 


İki bürokrat 


Bir dilekçe taslağı 


Tantan, gözden düşmek istiyorsa... 


Reislik elden gitti mi 


Önce günü kurtaralım sonra ne yapacağımızı tartışırız 


</TEXT>
</DOC>
