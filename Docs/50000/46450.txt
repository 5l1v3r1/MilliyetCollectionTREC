<DOC>
<DOCNO> 46450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/spor/spo02.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli defansta 
</HEADLINE>
<TEXT>

İki maçtır hakemler yüzünden canımız çok fazla yanıyor 
Beklenti oluşturanlar Barcelona’yı Langa takımı gibi gördü 
Biz geleceğin Fenerbahçesi’ni yaratma uğraşındayız 
Bu takım misyonunu bitirmedi. Gereksiz bir rahatlığa kapıldı 
     GÜRCAN BİLGİÇ 

     Çarpıcı açıklamalar 
     FENERBAHÇE Teknik Direktörü Mustafa Denizli, Leverkusen maçı sonrası çarpıcı açıklamalar yaptı. Yenilgiyi hakem hatalarına bağlayan tecrübeli hoca, "İki maçtır hakemler yüzünden canımız çok fazla yanıyor. Alman takımı ile oynuyoruz, Lüksemburg’tan hakem tayin ediliyor. Bu bizim maçlara Kuzey Kıbrıs’tan hakem verilmesi gibi birşey. Şampiyonlar Ligi tarihinde ilk kez altı saniye kuralının işletildiğini gördüm" diye konuştu. 
     
     Sonuna kadar devam’ 
     TAKIMA yöneltilen ağır eleştirilere de sert yanıt veren Denizli, "Bu takım için kimse misyonunu tamamladı diyemez. Misyon tamamlamak görevi bitirmek demektir. Sadece gereksiz bir rahatlık nedeniyle doğan düşüş yaşıyoruz. Glasgow maçlarında iyi oyunla gelen güven diğer rakipleri futbolcularımın küçümsemesine neden oldu" dedi. Mustafa Denizli, matematiksel olarak iddiaları bitene kadar mücadeleyi sürdüreceklerini de sözlerine ekledi. 
     
     İnancımız duruyor’ 
     GELECEĞİN Fenerbahçesi’ni yaratmaya çalıştıklarını kaydeden tecrübeli teknik adam şöyle konuştu "Hiçbir zaman Şampiyonlar Ligi’nde iddialı hedef çizmedik. Ortaya bir hedef koyup onu gerçekleştirmek için her şeyi yapacağımızı söyledik. Büyük beklentileri yaratanlar, Barcelona’yı, Langa takımı gibi görüp farklı kazanmamızı bekleyenlerdir. Bu takım yapabileceğinin en iyisini ortaya koyacak. Güvenimiz ve inancımız duruyor." 
     
Uçaktan antrenmana      FENERBAHÇE, Almanya’dan döner dönmez ayağının tozuyla idmana çıktı. Teknik Direktör Mustafa Denizli, Rizespor maçının hazırlıklarına hemen başlarken, Leverkusen karşısında forma giyen oyuncular düz koşu ile antrenmanı tamamladılar. 
     SAKATLIĞI nedeniyle Leverkusen maçında forma giymeyen Mustafa idmana katılmazken, bu futbolcunun Rizespor karşılaşmasına yetiştirilmesine çalışılıyor. Fenerbahçe hazırlıklarını bugün de sürdürecek. Sarı - Lacivertliler yarın Rize’ye gidecekler. 
     
Hakem kötü niyetliydi’      YUSUF KOBAL 

     SARI - Lacivertli takımın başarılı file bekçisi Rüştü, Lüksemburglu hakemin kötü niyetli olduğunu, inandığı kararları bile veremediğini söyledi. Milli kaleci, altı saniye kararı ile ilgili olarak, "Daha beş saniye olmamıştı. Çünkü ben de içimden sayıyordum. Hakem gelip bana dokuz saniye topu tuttuğumu söyledi. O an taraflı olduğunu anladım" yorumunu yaptı. 
     RÜŞTÜ, hakemin Johnson ile birlikte Ogün ve Abdullah’ı da atması gerektiğini iddia etti. Başarılı kaleci, "Ogün o kadar çıldırdı ki hakeme Lüksemburg’ta futbol oynandığından emin misin Bu kararları futbolu bilen bir kişinin vermesi mümkün değil’ dediğinde tek bir hareket yapamadı. Maçı dürüst yöneten her hakem bu sözler karşılığında oyuncuyu atar" diye konuştu. 
     
Revivo’nun oynaması zor      LEVERKUSEN maçının ikinci yarısında arka adalesinden sakatlanan ve oyunu terkeden Revivo’nun, Çaykur Rizespor karşısında forma giymesinin zor olduğu açıklandı. Dün İstanbul’a dönüşte kontrolden geçen ve tedavisine hemen başlanan İsrailli yıldız, kendisini iyi hissetmediğini belirtti, "Ağrılarım var. Bu şartlarda görev alma şansım çok az" diye konuştu. 
     
Fener övgü aldı taktik eleştirildiAlman basını, Sarı - Lacivertli takımın iyi oynadığını, tek forvetin hata olduğunu yazdı 
     FENERBAHÇE’nin, Leverkusen karşısında ortaya koyduğu futbol Alman medyasından övgü alırken, tek forvetle oynamanın yanlış bir taktik olduğu vurgulandı. Premiere televizyonu Revivo’yu göklere çıkarırken, Sarı - Lacivertli takımın kötü takım tertibi yüzünden yenildiğini belirtti. 
     KARŞILAŞMANIN yorumcusu, "Fenerbahçe’nin şimdiye dek puanı yok, golü yok. İddiasını sürdürmek için mutlaka kazanması gerek. Ancak neden tek forvetle oyuna başladığını anlamak mümkün değil" ifadelerini kullandı. Premiere televizyonu, Leverkusen’in zor kurtulduğunu da kaydetti. 
     KİCKER dergisi de maçla ilgili olarak, "Fenerbahçe tek hücumcuyla oynayıp kontrataklarla sonuç almaya çalıştı. Bu taktik Leverkusen’in işini kolaylaştırdı. Nitekim, Lucio, Nowotny ve Placente gibi savunma oyuncuları bile hücum bindirmeleri yaptılar" görüşüne yer verdi. 
     GAZETELER, Fenerbahçe’nin takım olarak puan cetvelinde bulunduğu yeri hak etmediği, ancak aldığı şanssız yenilgilerle Şampiyonlar Ligi’ndeki iddiasını yitirdiği yorumunu paylaştılar. Alman basını, Sarı - Lacivertli takımın artık UEFA’yı zorlayacağını ifade etti. 
     
Deplasman fobisi geçmiyor      FENERBAHÇE, Leverkusen önünde sezonun üçüncü deplasman yenilgisini aldı. Bu yıl beş kez deplasmana çıkan Sarı - Lacivertliler, Süper Lig’de İstanbulspor ve Galatasaray’a mağlup olurken, Kocaelispor ile berabere kaldı. Fenerbahçe, Şampiyonlar Ligi ön elemesinde Glasgow’dan beraberlikle dönerken, Almanya’da yine sahadan boynu bükük ayrıldı. Sarı - Lacivertli takımı sırada Rize ve Lyon deplasmanları bekliyor. 
     



 SPOR 






















</TEXT>
</DOC>
