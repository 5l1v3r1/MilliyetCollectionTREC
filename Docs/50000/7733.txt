<DOC>
<DOCNO> 7733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sontur08.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Demokrasi Platformu "30 kamu çalışanı OHAL bölgesi'nden uzaklaştırıldı" 
</HEADLINE>
<TEXT>

     Diyarbakır Demokrasi Platformu Dönem Sözcüsü Ali Öncü, Şubat ayında Kamu Emekçileri Sendikaları Konfederasyonu ve Türk-İş'e üye 30 kamu çalışanının, Olağanüstü Hal Bölgesi'nden başka yerlere gönderildiğini ileri sürdü. 
     Diyarbakır Demokrasi Platformu Sözcüsü Öncü, Büyükşehir Belediyesi'nde basın toplantısı düzenledi. Öncü, 30 kamu çalışanının, Olağanüstü Hal Bölgesi'nde bulunmaları sakıncalı görülüp uzaklaştırılmasını, ''yönetimin, sendikal hak ve örgütlenme özgürlüğüne bakış açısını gösterdiğini ve Anayasa ihlali olduğunu iddia ederek, bu idari işlemlerin bir an önce geri alınmasını istedi. 
     Ali Öncü, bölgede çatışma ortamının durmasıyla birlikte insan hakları ve demokrasi taleplerinin yüksek sesle ifade edildiği ve bütün bu değerlere ulaşmanın sosyal koşullarının da oluştuğu dönemde, yeniden toplumsal gerginliğe yol açan olayların birbirinden bağımsız olmadığını öne sürdü. Öncü, ''Sendika yöneticilerinin sürgün edilmeleri de aynı amacı taşıyan ve bir diğerinin devamı olan olaylardır. Çözüm sürgün değil, insan haklarına dayalı yüksek standartlı demokrasiye geçiştir'' diye konuştu. 
     İnsan Hakları Derneği Genel Başkan Yardımcısı ve Diyarbakır Şube Başkanı Osman Baydemir ise bugüne kadar 470 kişinin ''sürgün edildiğini'' öne sürerek, ''Sürgünler çağdışı ve hukuk dışıdır'' dedi. Öncü ve Başdemir, daha sonra bir grupla birlikte ağızlarını siyah bantla kapattı. 




</TEXT>
</DOC>
