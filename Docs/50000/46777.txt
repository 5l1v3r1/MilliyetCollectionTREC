<DOC>
<DOCNO> 46777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/spor/spo04.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon nakavt 1 - 0 
</HEADLINE>
<TEXT>

Bordo - Mavili ekip, Kocaeli deplasmanında da hayal kırıklığı yarattı, Kaan Dobra’nın golüyle yıkıldı. Son beş haftada 14 puan birden bıraktı 
     KARADENİZ ekibi kötü gidişine yine "dur" diyemedi, Kocaelispor deplasmanında sahayı boynu bükük terketti. Maçın özellikle ilk yarısında rakibine mahkum oynayan Trabzon, ikinci devrede biraz toparlanmasına rağmen aradığı golü bulamadı. Son 15 dakikalık bölümde oyunu iyice kontrolüne alan ev sahibi, 87. dakikada Kaan Dobra’nın şık vuruşuyla sonuca gitti. Körfez ekibi bu sonuçla sahasındaki 19. maçı da galibiyetle kapattı, Trabzon ise son beş haftada 14 puan birden yitirdi. 
     
     Tekelioğlu’na istifa çağrısı 
     TRABZONSPOR’UN hocası Sadi Tekelioğlu’nu maçtan sonra taraftarlar istifaya davet etti. Tecrübeli çalıştırıcı ise hiçbir açıklama yapmadan stadı terketti. Futbolcuların da ağzını bıçak açmazken, kötü gidiş nedeniyle yönetimin artık sabrının tükendiği bildirildi. Maçı Şenol Güneş ve yardımcısı Ünal Karaman da izledi. 
     
     Macit cezalı 
     DEFANSIN genç ismi Macit, Kocaelispor maçında ligdeki dördüncü sarı kartını gördü. Bu futbolcu, önümüzdeki hafta Yozgatspor karşılaşmasında takımdaki yerini alamayacak. Cezalı duruma düşen Kocaelispor’un Mısırlı oyuncusu Ayew de önümüzdeki hafta forma giyemeyecek. 
     
     Salazar planı 
     TRABZON, menajerleri arayarak bir an önce Salazar’a kulüp bulmaları talimatını verdi. Son olarak bu futbolcunun Bursasporlu Murat Sözkesen’e karşılık Güngör’le birlikte takası gündeme geldi. 
     



 SPOR 

























</TEXT>
</DOC>
