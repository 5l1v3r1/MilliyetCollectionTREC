<DOC>
<DOCNO> 47608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/ekonomi/aeko.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün yabancılara açığız 
</HEADLINE>
<TEXT>

Garanti ve Osmanlı bankalarını birleştiren Doğuş Holding’in Yönetim Kurulu Başkanı Ferit Şahenk, Intesa’nın yanı sıra diğer yabancı ortaklık tekliflerine de açık olduklarını söyledi 
     KADİFE ŞAHİN 

     Doğuş Holding Yönetim Kurulu Başkanı Ferit Şahenk, ABD’deki terörist saldırılar sonrası İtalyan Intesa Grubu ile ortaklık görüşmeleri kesilen Garanti Bankası’nın Osmanlı Bankası ile birleşmesinin sektördeki yeniden yapılanma çerçevesinde gerekli olduğunu söyledi. 
     Doğuş Grubu’na bağlı Garanti ve Osmanlı bankalarının birleşmesiyle ilgili olarak her iki bankanın genel müdürü ile birlikte bir basın toplantısı düzenleyen Şahenk, Intesa ile ortaklık kararının 11 Eylül’den önce bankanın ortaklar konseyinden geçtiğini hatırlatarak şöyle konuştu "Hiçbirimiz 11 Eylül’de bir uçağın kulelere çarpmasını düşünemezdik. Ama çalışmaya devam edeceğiz. Tekrar geldiklerinde bugünkü fiyatların iki üç katı fiyattan ortak olmak isteyeceklerdir." 
     Intesa ile diyaloğun devam edeceğini de kaydeden Şahenk, "Ancak yaşanan gelişmelere göre kararlar almak ve bunları uygulamak da bizim hakkımız. Onların dışında dünya devlerinden gelecek tüm teklifleri değerlendireceğiz" dedi. Şahenk, Garanti Bankası’nı Avrupa’nın en iyi bankası yapma vizyonlarını sürdüreceklerini kaydederek, "Garanti sadece banka değil, A’dan Z’ye bir süpermarket anlayışıyla tüm finansal hizmetleri veren bir markadır" diye konuştu. 
     
     Kazancımız kadar yiyeceğiz’ 
     Toplantı öncesi gazetecilerin sorularını da yanıtlayan Şahenk, "Kriz koşulları, dünyada yaşanan gelişmeler ve global ekonomik konjonktür tüm kuruluşların ekonomik planlarını değiştirdi. Türkiye’de de kazandığımız kadar harcamayı öğreneceğiz" dedi. 
     Ekonominin kriz sürecinin sona ermekte olduğunu ve Mart 2002’den itibaren pozitif gelişmelerin görüleceğini belirten Şahenk, Meclis, devlet ve hükümete de gereken primin verilmesi gerektiğini söyledi. 
     
     Perakendeden çekilmeyeceğiz’ 
     Doğuş Grubu’nun üç yıldır yeniden yapılanma planı uyguladığını da kaydeden Şahenk, makarna, patates ve ekmekten çekildiklerini, faaliyette bulundukları medya sektöründe ise büyümeyi planlamadıklarını belirtti. Şahenk, "Fakat büyüyeceğine inandığımız perakende sektöründen hiçbir zaman çekilmeyi düşünmüyoruz" dedi. 
     
Yılda 148 milyon dolar tasarruf Garanti Bankası Genel Müdürü Ergun Özen, birleşme sonucu her yıl 148 milyon dolarlık tasarruf sağlayacaklarını belirtti 
     Garanti ve Osmanlı Bankası’nın birleşmesinden sorumlu olan Genel Müdür Ergun Özen, kararın kendilerine her yıl 148 milyon dolarlık tasarruf sağlayacağını açıkladı. Birleşmenin Garanti Bankası’na toplam gelirlerinin yüzde 24’ü oranında kazanç sağlayacağını belirten Özen, birleşmenin muazzam bir gücü ortaya çıkardığını ve inanılmaz olanaklar sağlayacağını vurguladı. Özen, 2003’te aktif büyüklüğü 17 - 18 milyar dolara ulaşmış bir Garanti Bankası beklediklerini bildirdi. 
     Birleşmenin 20 Aralık’ta bitmesinin planlandığını kaydeden Özen, birleşme sonrasında bankanın 11 milyar dolarlık aktif büyüklükle sektörde Ziraat Bankası’nın arkasından ikinci olacağını söyledi. Garanti Bankası’nın özel sektörün birinci sırasına oturacağını bildiren Özen, "Birleşmeyle aktiflerimiz 11 milyar 41 milyon, kredilerimiz 2 milyar 913 milyon, mevduatımız 6 milyar 55 milyon, faiz gelirlerimiz 2 milyar 37 milyon dolara ulaşacak. Şube sayımız 339’a, müşteri sayımız da 4 milyon 192 bine çıkacak" dedi. 
     Özen, birleşme sonucunda bankadan ayrılmaların olacağını, ancak şu an net olmayan bu sayının binleri bulmasının söz konusu olmayacağını bildirdi. 
     
İştiraklerini satıp özkaynak güçlendirecek      Yabancı ortaklık görüşmelerinde sektörde ciddi adımlar atan ilk grup olduklarını belirten Şahenk, Intesa ile yapılan ortaklık görüşmelerinde grubun kendilerine "Türkiye’de yalnızca banka satın almak istemiyoruz. Bölgedeki yatırımlarımızda bize yardımcı olacak bir ortak kazanmak istiyoruz" dediğini vurguladı. Garanti adının uluslararası pazarda marka olacağını bildiren Şahenk, bankanın iştiraklerinin holdinge satılarak sermaye aktarılacağını açıkladı. Şahenk, bankacılık dışındaki finansal alana en ağırlıklı yatırım yapan grup olduklarını bildirerek, "Garanti’nin sahip olduğu mali sektör dışındaki iştiraklerini holding bünyesine alacağız" dedi. Şahenk, "Amacımız mali sektör dışındaki bazı iştirakleri holding bünyesine taşıyıp Garanti Bankası’nı tamamıyla sektör kuruluşu haline getirmektir" diye konuştu. 
     
Osmanlı ismi müzede yaşayacak      Doğuş Grubu’nun Garanti ile birleşen Osmanlı Bankası’nın adını yaşatmak için çeşitli projeler üzerinde çalıştığını bildiren Şahenk, bunun kendileri için sosyal bir görev olduğunu belirtti. Osmanlı Bankası’nın isminin yaşatılması için çeşitli hayalleri olduğunu belirten Şahenk, "Osmanlı Bankası’nın sahip olduğu ismin büyüklüğü ve derinliğinin farkındayız" dedi. Osmanlı isminin yaşatılması için devlet büyükleriyle görüşmelerde bulunacaklarını ileten Şahenk, Ayhan Şahenk adını taşıyan vakfa katkı sağlayacak, Osmanlı Bankası arşivini de içine alan bir bankacılık müzesi kurmayı düşündüklerini bildirdi. Şahenk, insan kaynağı açısından sektöre katkı sağlayacak ve Osmanlı adının da güçlü bir şekilde yaşamasını sağlayacak bir okul projelerinin bulunduğunu da kaydetti. 
     



 EKONOMİ 
















</TEXT>
</DOC>
