<DOC>
<DOCNO> 7434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur12.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel "Baltaları biledim, savaşa hazırım, artık gülüyorum" 
</HEADLINE>
<TEXT>

     Egebank'ın eski sahibi Yahya Murat Demirel, Yönetim Kurulu Başkanı olduğu Üniversal Yatırım Holding A.Ş'nin, iki şirket adına kefil olduğu gayrimenkulleri icra takibinden önce elden çıkararak, ''alacaklısını zarara sokmak amacıyla mevcudunu eksilttiği'' suçlamasıyla hakkında İstanbul 10. Asliye Ceza Mahkemesi'ne açılan davayla ilgili olarak, talimatla ifade verdi. 
     Ankara Merkez Kapalı Ceza ve Tutukevi'nde başka bir suçtan tutuklu bulunan ve talimat ifadesi için Ankara 7. Asliye Ceza Mahkemesi'ne getirilen Demirel, duruşmanın başında basın mensuplarıyla bir süre sohbet etti. ''Neden bu kadar çok fotoğrafımı çekiyorsunuz '' diyen Demirel'e, bir gazetecinin ''Sizi, adliyede ilk defa gülerken görüyoruz da ondan'' karşılığını vermesi üzerine, Egebank'ın eski sahibi ''Baltaları biledim. Savaşa hazırım. Onun için gülüyorum'' diye konuştu. 
     Karşısındaki gazetecileri az bulan Demirel'e, bir fotomuhabirinin ''Basın sektörü krizde. Arkadaşlarımızın çoğunu işten attılar'' demesi üzerine, sanıklardan Emine Mehtap Ceylan, ''darısı başınıza'' diyerek, ''karşısında gazetecileri görmekten memnun olmadığını'' ifade etti. 
     Demirel, kimlik tespitinin ardından yaptığı savunmada, hakkındaki suçlamaları kabul etmedi. Hakkındaki iddianın ''teknik bir konu'' olduğunu savunan Demirel, avukatının ayrıntılı yazılı savunma yapması ve belgeler sunması için süre istedi. 
     Üniversal A.Ş'nin yönetim kurulu üyesi olan diğer sanıklar Emine Mehtap Ceylan ile Şaban Ayhan Tatlıgil de süre talebinde bulundular. Sanıkların avukatı Şenol Özel, savunmalarını hazırlayabilmek için 15 günlük süre talep etti. 
     Yargıç İbrahim Kozan, yazılı savunmalarını sunmaları ve belgelerini ibraz etmeleri için sanıklar ve avukatlarına 15 günlük süre vererek, duruşmayı erteledi. 
     Demirel'in avukatı Özel, adliyeden ayrılırken yaptığı açıklamada, müvekkilinin, off-shore mudileri için ödeme planı yaptığını, en kısa zamanda bu kişilere ödeme yapılacağını söyledi. 
     Yahya Murat Demirel'in, adliyeye gelmeden önce, Jandarma Genel Komutanlığı Askeri Mahkemesi'nde, Sivas'ta askerlik görevini yaparken bıçaklanmasıyla ilgili olarak ifade verdiği öğrenildi. İddianamede, Üniversal Yatırım Holding A.Ş'nin, Dem Yapı İnşaat ve Pazarlama A.Ş. ile Dem Panel Entegre Orman Ürünleri A.Ş'nin kredi borçlarından dolayı müteselsil kefili olduğu kaydedildi. İddianamede, Üniversal A.Ş'nin, bu iki şirkete ilişkin kefil olduğu gayrimenkulleri, Pamukbank'ın icra takibi başlatmasından önce elden çıkardığı öne sürülerek, Üniversal A.Ş. Yönetim Kurulu Başkanı Yahya Murat Demirel ile yönetim kurulu üyeleri Emine Mehtap Ceylan ve Şaban Ayhan Tatlıgil hakkında, İcra İflas Kanunu'nun ''alacaklısını zarara sokmak kastı ile mevcudunu eksiltmek'' hükmünü içeren 331 ve TÜrk Ceza Kanunu'nun ''cezayı artıran veya azaltan haller'' fiilini düzenleyen 522. maddeleri uyarınca, 4.5 aydan 4 yıl 6'şar aya kadar hapis isteniyor. 




</TEXT>
</DOC>
