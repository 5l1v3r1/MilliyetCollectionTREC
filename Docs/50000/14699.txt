<DOC>
<DOCNO> 14699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/spor/bbas.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
EL ELE ZAFERE 
</HEADLINE>
<TEXT>

Efes ile Ülker, MİLLİYET’te buluştu, çeyrek final için sözleşti 
     GÖKHAN TÜRE 

     BASKETBOLDA ülkemizi Suprolig’de temsil eden Efes Pilsen ve Ülkerspor, bu akşam oynayacakları iki kritik maç öncesi bir araya gelerek çeyrek finali birlikte kucaklamaya söz verdiler. Efes Pilsen Genel Menajeri Engin Özerhun, Coach’u Oktay Mahmudi ve Kaptan’ı Hüseyin Beşok ile Ülker Genel Menajeri Lütfi Arıboğan, Coach’u Murat Didin ve Kaptan’ı Harun Erdenay, bu akşam üzerilerine düşen görevi yapacaklarını söylediler. 
     LİTVANYA’NIN Lietuvos Rytas takımı ile bu akşam Ayhan Şahenk Salonu’nda 19.00’da karşılaşacak Efes’in coachu Oktay Mahmudi, işlerinin zor olduğunu belirtti. Mahmudi, "Sahamızda maç kaybetmiyoruz. Bu alışkanlığımızı Lietuvos karşısında sona erdirmeye niyetimiz yok. Çeyrek finalde Hırvat Croatia Insurance’ı da hafife almıyoruz. Ama Final - Four’a ulaşacağımıza inancım sonsuz" dedi. 
     İTALYA’NIN Scavolini Pesaro takımı ile bu akşam 19.00’da Ahmet Cömert Salonu’nda oynayacak Ülker’in tecrübeli coachu Murat Didin ise İtalyan ekibine ilk maçta olduğu gibi yine şans tanımayacaklarını ifade etti. Didin, "Çeyrek finalden kimsenin kuşkusu olmasın. Esas hedefimiz, saha dezavantajına rağmen bir sonraki turda Maccabi Tel Aviv’i eleyerek sürpriz yapmak" diye konuştu. 
     
Fener eşitledi 68 - 65      GÖKHAN TÜRE 

     SARI - Lacivertliler, Basketbol Bayanlar Birinci Ligi yarı final ilk maçında ezeli rakibi Galatasaray’ı devirdi, 1 - 0 geride başladığı seride durumu 1 - 1’e getirdi. Fenerbahçe’de Meral ve Edwards mükemmel bir oyun ortaya koyarken Galatasaray’da Çelen’in şahsi gayreti sonucu değiştirmeye yetmedi. 
     
     Maçın karnesi 
     HAKEMLER Tarkan Tuser ,Altuğ Köselerli 
     GALATASARAY Routkovskaya 14, Derya 7, Dixon , Lelas 10, Çelen 21, Gülizar 3, Betül 10, Belgin 
     FENERBAHÇE Edwards 16, Gülşah 6, Serap 10, Zekoluzhnaya 14, Arzu 3, Johnson 6, Meral 13 
     1.PERİYOT 19 - 15 F.Bahçe 2.PERİYOT 37 - 27 F.Bahçe , 3.PERİYOT 54 - 44 F.Bahçe , MAÇ SKORU 68 - 65 F.Bahçe 
     BEŞ FAUL Zekoluzhnaya 39.40 , Betül 39.42 , Çelen 39.54 
     
Botaş galip 85 - 77      BAYANLAR Basketbol Birinci Lig Play - Off Grubu yarı final ilk karşılaşmasında BOTAŞ Spor, Beşiktaş’ı 85 - 77 yendi ve durumu 2 - 0 yaptı. Maçın ilk üç periyodunu yenik kapatan BOTAŞ, son çeyrekte coştu ve özellikle Aylin’in bitime üç dakika kala üst üste attığı üç sayılık basketlerle maçı kazanmayı bildi. 
     


 SPOR 






















</TEXT>
</DOC>
