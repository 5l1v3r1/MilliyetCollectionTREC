<DOC>
<DOCNO> 47985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/siyaset/siy01.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum ortada kaldı 
</HEADLINE>
<TEXT>

Hukuki tartışma Cumhurbaşkanlığı ile hükümet arasında "yayımlama" karmaşasına döndü. Karar Resmi Gazete’de yayımlanmayınca yürürlüğe girmedi. 
     ANKARA Milliyet 

     Cumhurbaşkanı Ahmet Necdet Sezer’in milletvekillerinin özlük haklarını iyileştiren Anayasa değişikliğinin halkoylamasına sunulması kararı, dün de Resmi Gazete’de yayımlanmayınca yürürlüğe giremedi. Başbakanlık, Çankaya Köşkü’nden "yayımlayın" talimatı beklendiğini açıkladı. 
     Anayasa değişikliği paketinin 27. maddesine ilişkin hukuki tartışma Cumhurbaşkanlığı ile hükümet arasında "yayımlama" karmaşasına dönüştü. Başbakanlık’tan dün yapılan yazılı açıklamada, Başbakanlık Mevzuatı Geliştirme Genel Müdürlüğü’nden konuyla ilgili bilgi alındığı ifade edildi. Açıklamada şöyle dendi "Türkiye Cumhuriyeti Anayasa’sının Bazı Maddelerinin Değiştirilmesi Hakkındaki Kanun’un Resmi Gazete’de yayımı ile ilgili olarak Cumhurbaşkanlığı’nca Başbakanlığa gönderilen 15 Ekim 2001 tarihli yazının sonunda aynen yasanın çerçeve 27. maddesi dışındaki maddelerinin Resmi Gazete’de yayımlanmasını rica ederim’ denilmektedir. Bu nedenle 4709 sayılı yasa, Cumhurbaşkanlığı’nın talimatı doğrultusunda 27. maddesi çıkartılarak 17 Ekim 2001 tarihli mükerrer Resmi Gazete’de yayımlanmıştır. Cumhurbaşkanlığı tarafından 4709 sayılı yasanın 27. maddesinin Resmi Gazete’de yayımlanması yönünde Başbakanlığa herhangi bir yazı veya talimat gelmemiştir." 
     Hükümetin ayrı bir yazı beklediği Cumhurbaşkanlığı ise, referandum kararının "yasanın yayımlanması" talimatını kendiliğinden içerdiği görüşünü savunuyor. Köşk, bu nedenle "yayımlayın" talimatına gerek olmadığı görüşünde ısrar etti. 
     
Bahçeli Sezer kolaylık göstersin      MHP Genel Başkanı ve Başbakan Yardımcısı Devlet Bahçeli de, Cumhurbaşkanı Ahmet Necdet Sezer’den kendilerine kolaylık göstermesini istedi. Bahçeli, "Cumhurbaşkanı, Anayasa değişikliğini Meclis’e iade etmezse nasıl bir tavır almayı planlıyorsunuz " sorusuna "Değerlendirilir o, ama Cumhurbaşkanımızın da kolaylık sağlaması lazımdır" yanıtını verdi. Bahçeli, " Sizce ufukta bir erken seçim görülüyor mu " sorusunu şöyle yanıtladı "Bize göre, referanduma gerek yoktur. Bu Anayasa’yı çıkaran TBMM’dir. Bu madde üzerinde arzulanan değişiklikler de TBMM’de yapılmalıdır. İçinde bulunduğumuz şartlar, böyle bir referandum, erken seçim gibi kavramları kaldıracak durumda değildir. Eğer bu ülkeyi hep beraber seviyorsak, ekonomik krizden milletçe şikayetçiysek, bunu derinleştirecek davranışlardan uzak kalmalıyız." 
     



 SİYASET 









</TEXT>
</DOC>
