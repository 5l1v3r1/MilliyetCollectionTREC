<DOC>
<DOCNO> 29795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/soneko04.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk altı ayın zam şampiyonu armut oldu 
</HEADLINE>
<TEXT>

     İstanbul Ticaret Odası İTO , Haziran ayı itibariyle, son 6 aylık dönemde fiyatları en fazla artan maddeleri açıkladı. 
     Çalışmaya göre, geçen 6 ayda fiyatı en fazla artan ürün yüzde 218.3 artış oranıyla armut oldu. 
     1995 bazlı İstanbul ücretliler geçinme indeksinde yeralan ve 2000 Aralık ayına göre, 2001 Haziran ayında ortalama perakende fiyatı en fazla artış gösteren maddeler şöyle sıralandı. 
     Gıda Harcamaları kaleminde, Armuttan sonra yüzde 71.5 artış oranıyla patates geliyor. Balık yüzde 70.8, soğan yüze 55.6, çocuk mamaları ise yüzde 52.8 artış gösterdi. Gıdada artış oranı en düşük ürün ise yüzde 35.2 ile toz şeker oldu. 
     Tütün, alkollü ve alkolsüz içki kaleminde fiyatı en fazla artan yüzde 56.3 artışla gazoz olurken, yabancı sigara fiyatları 6 ayda yüzde 50 zamlandı. 
     Çalışmada, konutla ilgili harcamalarda yüzde 123.3'lük artışla tüpgazın, fiyatı en çok artan ürün olduğu kaydedilirken, ev eşyası harcamalarında ise kibritin fiyatı yüzde 100 zamlandı. Aynı kalemde buzdolabı yüzde 86.2, yemek odası takımı 76.2, ampül yüzde 68.4, elektrik süpürgesi 57.4, çamaşır makinası yüzde 55.5 oranında zamlandı. 
     Giyim harcamaları sınıfında, çorabın fiyatı yüzde 39.6 oranında artarken, ayakkabı tamirinin fiyatı da yüzde 39.2 yükseldi. 
     Çalışmada, sağlık ve kişisel bakım verileri ise şöyle sıralandı 
     ''Hastane rontgen ücreti yüzde 60, ilaçlar yüzde 56.5, makyaj malzemesi yüzde 49.2, diş tedavi ücreti yüzde 43.3, diş macunu yüzde 40.5, hastane yatak ücreti yüzde 39.5, laboratuar tahlil ücreti yüzde 37.9.'' Son 6 ayda ulaştırma harcamalarında en fazla zamlanan yüzde 100 artışla Boğaz Köprüsü geçiş ücreti olurken, benzin yüzde 75.5, telefon ücreti yüzde 72, mektup yüzde 66.7, şehiriçi otobüs yüzde 50 pahalılandı. 
     Kültür ve eğitim harcamalarında ise bilimsel edebi kitap fiyatları yüzde 66.7, video fiyatları yüzde 55.1 oranında artış gösterdi. 
     
     Haziran'da yumurta... 
     İTO'nun çalışmasında, Haziran ayı itibariyel fiyatları bir önceki aya göre en fazla artan harcama kalemleri de değerlendirildi. 
     Buna göre, yumurta yüzde 19.7, balık yüzde 16, sıvı yağlar yüzde 15.9, çocuk mamaları yüzde 15.3, kabak fiyatları Mayıs ayına göre yüzde 13.6 oranında arttı. 
     Tütün, alkollü ve alkolsüz içki sınıfında, fiyatı en çok artan yüzde 14.3 yabancı sigara olurken, çalışmada ev eşyası harcamalarıyla ilgili artış oranlarına da yer verildi. Haziran ayında fiyatı en çok artan ev eşyası harcamaları kapsamında, elektrik süpürgesi yüzde 27, buzdolabı yüzde 26.9, gaz fırını yüzde 25, bütangaz ocağı yüzde 22.7, çamaşır makinası yüzde 22.2 zamlandı. 
     Sağlık ve kişisel bakımda, ilaçlar yüzde 42.3'lük artışla fiyatı en fazla artan ürün oldu. Makyaj malzemeleri fiyatları da aynı dönemde yüzde 11.5 artış gösterdi. 
     Ulaştırma harcamalarında Boğaz Köprüsü geçiş ücreti yüzde 33.3 artarken, okul kitapları yüzde 11.3 oranında pahalılandı. 






</TEXT>
</DOC>
