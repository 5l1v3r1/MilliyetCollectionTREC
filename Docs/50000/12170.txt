<DOC>
<DOCNO> 12170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/siyaset/siy02.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıvrıkoğlu G. Doğu Asya turunda 
</HEADLINE>
<TEXT>
Bangladeş’te herkes Atatürkçü 
Bayan Başbakan erkek eli sıkmama kuralını Türk heyeti için bozdu. Orgeneral Kıvrıkoğlu’nun temaslarında Atatürk adı hep öne çıktı 
     UTKU ÇAKIRÖZER Dakka 

     Genelkurmay Başkanı Orgeneral Hüseyin Kıvrıkoğlu, altı günlük Güneydoğu Asya turunun ilk gününde, bölgenin en fakir ülkesi Bangladeş’in bayan başbakanı Şeyh Hasina ile görüştü. Ülkesindeki muhafazakar kesimlerin tepkisini toplamamak için erkek eli sıkmayan Hasina, büyük yakınlık gösterdiği Kıvrıkoğlu için bu prensibini bozdu. Bangladeşli yetkililerin Mustafa Kemal Atatürk’e duydukları hayranlık da, Türk heyetini şaşırttı. 
     Bangladeş’in başkenti Dakka’da ilk olarak Şehitler Anıtı’nı ziyaret edip saygı duruşunda bulunan Kıvrıkoğlu, hatıra ormanına, Türkiye - Bangladeş dostluğu anısına fidan dikti. Kıvrıkoğlu, fidanı sulamayı da ihmal etmedi. 
     
Hacı Başbakan Hasina      Kıvrıkoğlu daha sonra, ülkenin savunma bakanlığını da yürüten Hasina’yla bir araya geldi. Kısa süre önce Hac’ca giden ve üç ay içinde gerçekleşecek genel seçimler nedeniyle erkek eli sıkmayan Hasina, Türk heyetini oluşturan dört askerin de elini sıktı. 
     
Kardeşimin adı Kemal’di      Hasina, Bangladeş halkının Atatürk’e duyduğu sevgiyi ailesinden örneklerle dile getirdi. "Babamla birlikte öldürülen kardeşimin adı bile, Atatürk’ten özenerek Kemal konuldu" diyen Hasina, şunları söyledi 
     "En ünlü şairimiz Kazi Nazlul İslam, 80 yıl önce Kemal Atatürk’ün mücadelesi için oyun yazdı. O dönemden beri Atatürk ismi halk arasında yaygın olarak bilinir. Babam, bağımsızlık mücadelesine O’nu örnek alarak başladı. Başkentte bir caddeye, bir başka şehirde bir liseye ismini verdik. Üniversitede ders olarak okutuyoruz. Hatta kardeşlerimden birine, Kemal adı verildi. Ama maalesef kendisini babamla birlikte kaybettik." 
     
"Hep Atatürk konuştuk"      Kıvrıkoğlu, Bangladeş Kara Kuvvetleri Komutanı Korgeneral Harun - Ur Reşit’e, "Atatürk sevginizi bildiğim için, size en son yazılan Atatürk kitabını getirdim" diyerek, Andrew Mango’nun kitabını hediye etti. Heyetteki bir yetkili de, "İnanılmaz bir Atatürk hayranlığı var. Neredeyse görüşmelerimizin yüzde 90’ında Atatürk konuşuldu" dedi. 
     
Ekonomisi felaket      Türkiye’nin 6’da biri büyüklüğündeki bir coğrafyada 140 milyon insan barındıran Bangladeş ekonomisinin kötü durumu, Kıvrıkoğlu’nun havaalanına inişi sırasında da kendini gösterdi. Önceki gece Kıvrıkoğlu’nun uçağının Dakka’ya ineceği sırada yaşanan elektrik kesintisi sıkıntı yarattı. Bangladeş yetkilileri, çalıştırdıkları jeneratörler yardımıyla, uçak havaalanına inmeden hemen önce pisti ve ana binaları aydınlatabildi. 
     


 SİYASET 













</TEXT>
</DOC>
