<DOC>
<DOCNO> 45640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/ekonomi/eko01.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalandırmak için devlet devreye girdi 
</HEADLINE>
<TEXT>

ABD’deki terör saldırılarından sonra krize giren THY ve 11 özel havayolu şirketine Hazine’den 106 milyon dolarlık kaynak aktarılacak 
     YILDIZ YAZICIOĞLU Ankara 

     Ulaştırma Bakanı Oktay Vural, ABD’ye yönelik saldırılar üzerine sigorta şirketlerinin prim oranlarını yükseltmesi nedeniyle mali krize giren havayolu şirketlerine kaynak sağlanması ve özel indirimler yapılmasına ilişkin paketi Bakanlar Kurulu’na sunacak. 
     Ekonomiden Sorumlu Devlet Bakanı Kemal Derviş’in de onaylaması beklenen önlem paketi çerçevesinde, özel havayolu şirketlerine Hazine’den 106 milyon dolarlık kaynak aktarılacak. 
     
     Yolcu ücretlerinde indirim 
     Ulaştırma Bakanı Oktay Vural’ın talimatı ile önceki salı günü biraraya gelen Devlet Hava Meydanları İşletmeleri DHMİ , Sivil Havacılık, Türk Hava Yolları THY ve özel havayolu şirketleri temsilcileri, acil olarak alınması gereken önlemleri masaya yatırdılar. 
     THY ve faaliyetlerini sürdüren 11 özel havayolu şirketi temsilcilerince aktarılan sıkıntıları ve çözüm önerilerini dinleyen Müsteşar Yardımcısı Selçuk Coşkun başkanlığındaki bürokratlar, Ankara’da acil önlem paketi hazırlıklarını sürdürdüler. 
     Bürokratlar, Türkiye Özel Sektör Havacılık İşletmeleri Derneği TÖSHİD tarafından istenen konma ve imtiyaz ücretlerinin sıfırlanması, üst geçiş ücretlerinin kaldırılması, yolcu servis ücretlerinin indirilmesi gibi talepleri dikkate aldılar. 
     
     Kurtarma paketi 
     Önlem paketi üzerinde çalışan bürokratlar, DHMİ tarafından birtakım indirimleri belirlerken, özel havayolu şirketlerine finansman desteği verilmesi için Hazine devreye sokuldu. 
     Ulaştırma Bakanlığı, Hazine’den aktarılması düşünülen 106 milyon dolarlık finansman kaynağı için 11 özel havayolu şirketinden bilançoları, bankalarla olan kredi ilişkileri ve mali yapılarına ilişkin belgeleri istedi. Şirketlerin mali durumlarına göre, ne kadar finansman desteği yapılacağının belirlenmesi kararlaştırıldı. 
     Havayolu sektörünü krizden kurtarmaya çalışan Bakan Vural, paketi Bakanlar Kurulu’na sunacak. 
     



 EKONOMİ 




















</TEXT>
</DOC>
