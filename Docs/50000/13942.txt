<DOC>
<DOCNO> 13942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sondun02.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün dünya merak ediyor, Miloseviç tutuklandı mı tutuklanmadı mı 
</HEADLINE>
<TEXT>

     Yugoslavya eski Devlet Başkanı Slobodan Miloseviç'in teslim olmasıyla ilgili müzakerelerin sürdüğü bildirildi. 
     Beta ajansında Yugoslav hükümetine yakın bir kaynağa dayanarak yayınlanan haberde, adını açıklamayan bir yetkili, ''İktidardaki yetkililerin üst düzey toplantılar yaptıkları kesin'' dediği belirtildi. 
     Haberde, aynı yetkilinin sabah saatlerinde olayı açığa kavuşturacak bir gelişme beklediği ve yetkili makamların konuyla ilgili bir bildiri yayınlayacağını söylediği kaydedildi. Aynı kaynağın, söz konusu gelişmenin Miloseviç'in tutuklanmasındanbaşka birşey olamayacağını söylediği belirtilen haberde ayrıca, Sırp İçişleri Bakanlığı yetkililerine dayanarak, polisin, olası olaylarda ölen ya da yaralanan olmaması için operasyonu ağırdan aldığı kaydedildi. 
     Bu arada, Politika gazetesinde Adalet Bakanlığı kaynaklarına dayanarak yayınlanan haberde, Miloseviç'in tutuklanmasının Yugoslavya Genelkurmay Başkanı Neboysa Pavkoviç tarafından engellendiğini ileri sürüldü. 
     Haberde, ''Miloseviç'in tutuklama emri yetkili bir makam tarafından verildi, ancak son anda bu emrin yerine getirilmesi General Pavkoviç tarafından engellendi'' denildi. Pavkoviç'in kararı tek başına almadığının çok açık olduğu ifade edilirken, Genelkurmay Başkanı'nın buna yetkisi olmadığını, bu emrin daha büyük yerden geldiği kaydedildi. 
     Yugoslavya Devlet Başkanı Voyislav Koştunitsa, aynı zamanda Yugoslav ordularının Başkumandanlığı görevini yürütüyor. Öte yandan, Sırp İçişleri Bakanı Dusan Mihayloviç'in yerel saatle 09.30'da TSİ 09.30 konuyla ilgili bir basın toplantısı yapmasının beklendiği belirtildi. 
     Mihayloviç'in, sabah saatlerinde akıbeti hala belli olmayan Miloseviç ile ilgili Sırp polisinin dün gece başlattığı operasyon hakkında resmi bilgi veren ilk yetkili olacağına dikkat çekiliyor. 




</TEXT>
</DOC>
