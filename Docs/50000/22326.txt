<DOC>
<DOCNO> 22326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/spor/aspo.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa duvarını Revivo’nun iki füzesiyle yıktı 
</HEADLINE>
<TEXT>
Fener'de usta işi 2 - 0 
Lider üç puanı aldı, ancak şampiyonluk düğümü son haftaya kaldı. Kadıköy’de üst üste 17. maçını da kazanan Sarı - Lacivertli takım, Galatasaray’ın önünde üç puanlık avantajını ve üç gollük averajını korumayı başardı 
     YUSUF KOBAL 

     Yer Sarı, gök Lacivert... Kadıköy’de, İstanbul’da ve hatta bütün Türkiye’de doğanın hakimi renkler bu... Bu sezon kendi sahasında bir tek puan bile kaybetmemiş Fenerbahçe, taraftarının bir gelin gibi süslediği "şampiyon olup doya doya kutlarız" dediği atmosferde kendi sahasındaki son maçına çıkıyor... Kırk bin seyirci gol bekliyor... Milyonlarca insan da şampiyonluğun ilanını... Ancak Fenerbahçe, ilk yarıda herkesin yüreğini ağzına getiren bir oyun sergiliyor, golü bulamıyor. Şükrü Saraçoğlu Stadı’nda binlerce insan oturdukları yere çöküp kalıyor... Ve son zamanlarda, ikinci yarılarda şahlanmayı adet edinen Fenerbahçe, İsrailli yıldızı Revivo’nun attığı gollerle yeniden coşkuya geçiyor, şampiyonluk umudunu, gelecek haftaya taşıyor, ancak her bir bireyinin dolabından çıkardığı kutlama kostümü ile tam anlamıyla olmasa da liderliği, yüreklerde beklenen şampiyonluk umudunu kutluyor... 
     DAKİKA 12 Serhat’ın sağ tarafta kapıp ortaladığı top Andersson’a geldi. Bu oyuncunun kafa vuruşunda top direğin dibinden auta gitti. 
     DAKİKA 18 Yusuf, Serhat’a uzattı. Bu oyuncu, kaleci Şenol ile karşı karşıya kaldı, vurdu. Ancak Şenol topu kornere çeldi. 
     DAKİKA 26 Rapajic soldan ortaladı, ceza sahası içinde bekleyen Serhat kendisine gelen topa dokundu. Top filelere gitti, ancak hakem "ofsayt" dedi. 
     DAKİKA 31 Ceza yayının önünde topla buluşan Okan, Fenerbahçe kalesini yokladı. Ancak Rüştü, bu pozisyonda başarılıydı ve gole izin vermedi. 
     DAKİKA 49 Rapajic, bütün rakiplerini geçti, ceza sahasına girdi, önünü boşalttı, kaleci ile karşı karşıya kaldı. Ancak vuruşunda topu auta atarak Fenerbahçe’yi mutlak bir golden etti. 
     DAKİKA 53 Yusuf, Bursaspor ceza sahasının sağında topla buluştu. Arka direkte bekleyen Revivo’ya mükemmel bir pas attı. Revivo topun gelişine öyle muhteşem vurdu ki Fenerbahçe’yi 1 - 0 öne geçiren gol ayakta alkışlandı. 
     DAKİKA 74 Serkan Damla, Fenerbahçe ceza sahasının sol çaprazında topla buluştu. Vuruşunu da yaptı, kaleci Rüştü topu son anda kornere çeldi. 
     DAKİKA 83 Rüştü’nün degajında Andersson kafayla topu savunmanın arkasına aşırttı. Revivo topla buluştu ve düzgün vuruşuyla Fenerbahçe’yi 2 - 0 öne geçiren golü attı. 
     
Maçın hakemi      Uluyol’a bravo 
     KARŞILAŞMANIN hakemi Ali Uluyol, haftanın en önemli maçlarından birini başarıyla yönetti. Disiplini ön planda tutan, futbolcular üzerinde otorite kuran Uluyol, pozisyonlara da yakın olmaya özen gösterdi. Uluyol, sahadan yüzakıyla ayrılmayı bildi. 
     
NOTLAR      Prim bir milyon dolar 
     SARI - Lacivertli yönetim şampiyonluk primini bir milyon dolar olarak belirledi. Bu arada çok sayıda bakan ve milletvekilinin de izlediği karşılaşma için başvuran diplomatlar, büyükelçiler ve çok sayıda bürokrat, yer yokluğu nedeniyle geri çevrildi. 
     
     Uğur Dündar şov yaptı 
     UĞUR Dündar, 1,5 yaşındaki oğlu Bora’ya Sarı - Lacivert forma giydirip sahanın içinde yumruk şov yaptırdı. Fenerbahçe seyircisi, Teknik Direktör Mustafa Denizli’yi ısrarla tribünlere çağırdı. Denizli, bu ısrarlara dayanamayıp kulübeden çıktı. 
     
     Andersson cezalı 
     İSVEÇLİ golcü Andersson, dün de sarı kart görünce cezalı duruma düştü. Sarı - Lacivertli futbolcu, takımının Samsun ile oynayacağı ligin son maçında forma giyemeyecek. 
     
     Maliye baskını 
     ŞÜKRÜ Saracoğlu Stadı’na gelen maliyeciler, burada denetleme yaptılar. Bursaspor karşılaşmasından iki saat önce müdüriyete gelen maliye görevlileri, biletlerin teberrulu satılması nedeniyle gelen şikayeti değerlendirip, inceleme yaptılar. 
     
     Ümitler kupa aldı 
     FENERBAHÇE Ümit Takımı, Bursaspor’u 5 - 1 yenerek şampiyonluk kupasını da aldı. Ümitler, ligdeki yüzüncü gollerini de bu maçta atmış oldu. Maçtan önce uçak kazasında şehit olan askerler için de bir dakikalık saygı duruşu yapıldı. 
     



 SPOR 

























</TEXT>
</DOC>
