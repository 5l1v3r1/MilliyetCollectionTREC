<DOC>
<DOCNO> 42476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sonspo05.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yöneticisi Albayrak "Liderliği kolay kolay bırakmayız" 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, birlik ve beraberliklerini sürdürdükleri müddetçe liderliği kolay kolay bırakmayacaklarını söyledi. 
     Abdurrahim Albayrak, ligde liderliğin keyfini yaşamayı sürdürdüklerini ifade ederek, ''Malatyaspor gibi bir takımdan deplasmanda 2-0'lık bir galibiyet aldığımız için mutluyuz'' dedi. 
     Malatya'da havanın çok sıcak olduğunu kaydeden Albayrak, ''Önemli olan 3 puana ulaşmaktı. Biz de bunu başardık. Yolumuza emin adımlarla ilerliyoruz. Birlik ve beraberliğimizi sürdürdüğümüz müddetçe de kimse bizi yolumuzdan alıkoyamaz'' diye konuştu. 
     
     Zemine övgü... 
     Albayrak, maç öncesinde yeni yapılması nedeniyle tartışmalara yol açan Malatya İnönü Stadı'nın çim zeminine de övgüler yağdırdı. 
     Zemini ''süper'' olarak nitelendiren Albayrak, ''Böyle bir zemini başka hiçbir yerde görmedim. Gerçekten mükemmeldi'' diye konuştu. 
     Albayrak, Malatyaspor camiası ve Malatya halkına da kendilerine gösterdikleri konukseverlik ve yakınlık için teşekkür etti. 
     
     'Yabancı oyunculadan memnunum' 
     Malatyaspor maçında forma giyen yeni yabancı oyunculara da değinen Albayrak, bu oyuncuların ilk kez oynamalarına karşın olumlu bir izlenim yarattıklarını söyledi. 
     Albayrak, ''İyi oynadılar. Bu onların ilk maçıydı. İleride çok daha iyi oynayacaklarına inanıyorum. Yabancı oyuncularla ilgili bir sorunumuz yok'' dedi. 
     
     'Sergen, Milli Takım'a' 
     Albayrak, Sergen'in Malatyaspor maçında hasta olmasına karşın iyi bir performans sergilediğini belirterek, bu oyuncunun yakın zamanda milli takıma da yararlı olacağına inandığını vurguladı. 
     Sergen'in fazla kilolarını da yavaş yavaş atmaya başladığını kaydeden Albayrak, ''Sergen, birkaç hafta sonra taraftarların özlediği ve beklediği gibi olacaktır. Bundan kimsenin kuşkusu olmasın'' diyerek, bu oyuncuya güvenini ortaya koydu. 
     Albayrak, son olarak da Avrupa Şampiyonlar Ligi'nde 13 Eylül Çarşamba günü yapacakları PSV Eindhoven maçından puan veya puanlar alarak döneceklerinden emin olduğunu sözlerine ekledi. 






</TEXT>
</DOC>
