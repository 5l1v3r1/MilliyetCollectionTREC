<DOC>
<DOCNO> 40492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur15.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgun operasyonu sanığı bürokratların malvarlığı 1 trilyon çıktı 
</HEADLINE>
<TEXT>

     Vurgun Operasyonu'nun ilk aşaması 12 kişinin tutuklanmasıyla sonuçlanırken, tutuklanan Müsteşar Yardımcısı Sedat Aban ve Yapı İşleri Genel Müdür Yardımcısı Mehmet İnce'nin toplam mal varlıklarının bir trilyon lira civarında olduğu tespit edildi. 
     Vurgun Operasyonu kapsamında gözaltına alınan bürokratların malvarlıklarının incelemesi sürüyor. Gözaltına alınan kişilerin aldıkları maaşlarla orantısız malvarlıkları tespit edilirken, bu konuda en dikkat çekici malvarlığının Yapı İşleri Genel Müdür Yardımcısı Mehmet İnce'ye ait olduğu bildirildi. İnce'nin Ankara'da ve tatil beldelerinde çok sayıda eve sahip olduğu belirlendi. 
     Bayındırlık ve İskan Bakanlığı Müsteşar Yardımcısı Sedat Aban'ın bir yakını adına 30 dönüm arsa aldığı tespit edildi. Ankara'nın ''gözde'' mevkilerinden bir yerde olduğu kaydedilen arsa için Aban'ın 200 bin dolar para ödediği belirlendi. Sözkonusu bu iki kişinin malvarlıklarının bir trilyon lirayı aştığı kaydedildi. 
     Bu arada, Müsteşar Yardımcısı Sedat Aban'ın telefonlarının dinlenildiğine dair haberleri doğrulamayan yetkililer, ''Biz Müsteşar Yardımcısı'nın telefonunun dinlemeye gerek bile görmedik, çünkü elimizde çok önemli bulgular vardı'' dediler. 
     Vurgun Operasyonu'nda Pırlanta İnşaat Şirketi'nin ihaleyi alanlardan toplayıp diğer firmalara dağıttığı yüzde 5'lik ''kırım çıkması'' ve yüzde 1'lik ''masraf'' komisyonunun net ortaya konulduğunu belirten yetkililer, Yapı İşleri Genel Müdürlüğü'nün her yıl bugünkü rakamla 300 trilyon liralık ihale yaptığının tespit edildiğini kaydettiler. 
     
     







</TEXT>
</DOC>
