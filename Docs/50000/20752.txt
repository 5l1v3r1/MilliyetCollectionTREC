<DOC>
<DOCNO> 20752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur25.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yelkenci Bulgaristan'da rehin kaldı 
</HEADLINE>
<TEXT>

     Bulgaristan ile ikili anlaşmalar çerçevesinde Bulgaristan'a giden 43 kişilik Türk kafilesinin başkanlığını yapan yelkenci Yalçın Gürkan'ın, bu ülkede rehin kaldığı açıklandı. 
     Yelken Federasyonu Başkanı Nazlı Nilüfer İmre, yelkenci Yalçın Gürkan'ın, kafilenin kullandığı arabanın çalınması nedeniyle Bulgaristan'da ev hapsinde tutulduğunu söyledi. 
     İmre, kafilenin Mayıs ayı başında spor alanında temaslarda bulunmak için Bulgaristan'a gittiğini ifade ederek, şöyle konuştu 
     ''Bu ülkede, kafile tarafından kullanılan bir minibüs, Yalçın Gürkan'ın üzerine kayıtlıymış. Ancak bu araç çalınmış. 6 Mayıs Pazar günü kafile Bulgaristan'dan ayrılıyor. Ancak çalınan araba Gürkan'ın üzerinde olduğu için, yelkencimiz bırakılmıyor. Bulgaristan'daki yasalara göre, çalınan araba ithal edilmiş olarak kabul görüyormuş. Bu nedenle Yalçın Gürkan'dan arabanın değerinin belli yüzdesini istiyorlar. Bu da 6 bin dolar kadar tutuyor.'' 
     Yalçın Gürkan'ın yelkende uluslararası jüride yer aldığını, Uluslararası 470 Birliği'nin de genel kurulunda görev yaptığını kaydeden İmre, daha sonra şunları söyledi 
     ''Gürkan'ın Bulgaristan vizesi dün sona erdi. Kendisi ev hapsinde. Bulgaristan'dan ayrılması için de evrakların Sofya'dan onaylanıp gelmesi gerekiyor. Bunun yanında Bulgaristan yakın bir zamanda serbest dolaşım uygulamasına geçti. Ancak Yalçın Gürkan, Bulgaristan'dan şu ana kadar ayrılamadı. Ayrıca bazı insanlar da arabanın kendilerinde olduğunu, belli bir paraya karşılık verebileceklerini ve ormanda görüşebileceklerini söylüyor. Gürkan'ın can güvenliği bile bulunmuyor. Yalçın Gürkan'ın durumunu federasyon Gençlik ve Spor Genel Müdürlüğü'ne iletti.'' İmre, bu olayın yaşanmasından sonra, Romanya'da gerçekleştirilecek yelken yarışmalarına, can güvenliği olmadığı gerekçesiyle katılmaktan vazgeçtiklerini sözlerine ekledi. 







</TEXT>
</DOC>
