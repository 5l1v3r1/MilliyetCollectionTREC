<DOC>
<DOCNO> 35390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/spor/ybay.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya ağabey ve Şifo Mehmet 
</HEADLINE>
<TEXT>

     TOGAY BAYATLI 

     Hafta başında büyük bir ağabeyimizi ve dostumuzu kaybettik. Prof. Kaya Çilingiroğlu’nun kişiliğini ve yaşamını yazmak için birkaç ciltlik kitap gerek. Her yönüyle dört dörtlük ve renkli insandı. En çok takdir ettiğim iki özelliğini ifade etmekle yetineceğim. Biri, insanların hakkında düşündüklerini yüzüne söylemesiydi. İkincisi ise vefası. Bizim büyüğümüz ve onun arkadaşı spor servisimizin kurucusu Namık Sevik’in her yıl mezarı başında yapılan anma törenine hiç aksatmadan katılan üç - dört dostundan biriydi. Sevgili eşi, oğlu, gelini, torunu, kardeşleri, yakınları ve hepimize baş sağlığı diliyorum. 
     Bugün ise yine bir başka adam gibi adamın jübilesi için İnönü Stadı’na koşacağız. Şifo Mehmet sadece futbolcu arkadaşlarına değil, tüm insanlığa örnek olacak davranış içinde jübilesini yapacak. Bu maçın gelirlerini Eğitim Gönüllüleri’nin, "Bir Milyon Çocuğa Eğitim Kampanyası"na bağışlıyor. Fatih Terim ve Milan kulübüne de teşekkür etmeliyiz. Böyle bir insani girişime katkıda bulundular. Peki biz ne yapmalıyız Medyası, bakanı, milletvekili, valisi, generali, hakimi, savcısı dahil hepimiz bilet ücretini ödeyip, stadı tam anlamıyla hınca hınç doldurmalıyız. Böylece de Dünya’ya Mehmetimiz’i uğurlarken, bu örnek girişimi nasıl desteklediğimizi göstermeliyiz. 
     Ne olur hepimiz insan gibi insan olsak. Ama gelin görün ki bu ülkede bakanlık mertebesine kadar yükselmiş bir profesör hocamız, "Basındaki goygoycular" şeklinde yazı yazıyor. Hiç bu söz, bu kişilikte bir insana yakışır mı Hoca, kim bu goygoycular, yaz da anlayalım. Yelken Federasyonu’nun yarış teknelerini Bodrum’da çocuklarına keyif için verilmesini sağlayanlar mı Yoksa birinci sınıf devlet davetlisi olarak gittiği G.Afrika’dan döndüğünde Dünya’daki en yüksek suç oranına sahip olduğunu bile bile, İstanbul da adayken, bu ülkeye 2004 Olimpiyatları’nın verilmesi için yazı yazanlar mı 
     Evet, nur içinde yat Kaya ağabey. Sağol futbolu kadar gönlü de zengin Mehmet. Sizlerle hep onur duyduk, hep de duyacağız. 


 SPOR 























</TEXT>
</DOC>
