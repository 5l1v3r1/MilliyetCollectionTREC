<DOC>
<DOCNO> 31356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sonspo12.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'in hedefi ilk dört... 
</HEADLINE>
<TEXT>

     ULEB tarafından organize edilen Avrupa Ligi'nde mücadele edecek Efes Pilsen ve Ülkerspor'un yöneticileri kura çekimini değerlendirdi. 
     Efes Pilsen Menajeri Engin Özerhun, Avrupa Ligi'nde ilk hedeflerinin, 1. Grup'ta ilk 4 takım içinde yer almak olduğunu söyledi. 
     Özerhun, Avrupa kulüplerin birleşmesiyle yeni organizasyonun ortaya çıktığını belirterek, ''Yeni organizasyon daha güçlü oldu. Ligde yer alan 32 takımdan birçoğu Avrupa'nın önemli ekipleri. Ancak, rakiplerin zorlu olmasından çok, bizim gücümüz önemli'' diye konuştu. Gruptaki rakiplerinin durumunu belirlemek için zamanın erken olduğunu kaydeden Özerhun, ''Şu anda takımlar transfer çalışmalarını yürütüyorlar. Özellikle Olympiakos, yeni sezon için köklü değişiklikler yapacağını bildirmişti. Bu değişimin nasıl olacağını bilmiyoruz. Avrupa Ligi'nin başlangıcına kadar takımlar büyük değişimler yaşayacaklar. Zepter Slask ve ALBA Berlin gibi takımlar güçlerini artırabilir. Bu nedenle rakipler hakkında konuşmak erken'' diyerek sözlerini tamamladı. 
     Ülkerspor Menajeri Lütfi Arıboğan ise, 1. grupta güçlü ekiplerle eşleştiklerini savundu. Arıboğan, ligin ilk maçında London Towers ile karşılaşacaklarını vurgulayarak, ''Grup maçlarına zayıf bir rakiple başlamamız iyi oldu. Bizim grubun en büyük zorluğu elemelerden takımın gelmemesi. İyi bir kadro kurup, zorlu rakiplerin bulunduğu grupta ilk 4 sırada yer almak istiyoruz. Rakiplerimizin de nasıl bir kadro kuracağını izleyeceğiz'' şeklinde konuştu. 







</TEXT>
</DOC>
