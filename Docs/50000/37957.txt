<DOC>
<DOCNO> 37957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sontur04.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Üşenmez "Özürlülere maaş bağlanmasını düşünüyoruz" 
</HEADLINE>
<TEXT>

     Devlet Bakanı Şuayip Üşenmez, Özürlüler Yasa Taslağı'nın, Bakanlar Kurulu'nda imzaya açılma aşamasına getirildiğini belirterek, ''Taslak, önümüzdeki veya ondan sonraki hafta TBMM'ye sunulacak'' dedi. 
     Üşenmez, 1999 yılında 1500'e yakın delegenin katıldığı Özürlüler Şurası düzenlendiğini hatırlatarak, 4 gün süren şurada 370 karar alındığını bildirdi. 
     Alınan kararlardan birinin özürlülerle ilgili kanun olduğunu anlatan Üşenmez, bu doğrultuda kurulan geniş tabanlı komisyonların hazırladığı metinleri, ilgili kurum ve kuruluşlara göndererek görüş alışverişinde bulunduklarını söyledi. 
     Taslağın çok ayrıntılı olmadığını, daha sonra ek maddelerle genişletileceğini ifade eden Üşenmez, şöyle konuştu 
     ''Bu konuda uzman kadrolarımızın çalışmaları 1.5 yıldır sürüyor. Son şekli verilen özürlülerle ilgili kanun taslağı, Bakanlar Kurulu'nun imzasına sunulmak üzere hazır hale getirildi. Taslak, önümüzdeki veya ondan sonraki hafta TBMM'nin onayına sunulacak. Hiçbir iktidar ve muhalefet partisinin bu kanuna destek vermeyeceğini sanmıyorum. Hepsi destek verecektir. 
     Taslakta ilk planda olan tabii ki özürlü hakları. En başta mimari alan, eğitim, sağlık, meslek edinme, iş bulma ve sosyal hayata uyum hakları var. Bu haklarla onların zor olan hayatlarını biraz olsun kolaylaştırmak istiyoruz. Taslak, özürlülerin günlük hayatlarını kolaylaştırmalarına yardımcı olacak yaklaşık 40 maddeyi kapsıyor. Özürlü hakları, bugüne kadar farklı yasa maddeleriyle güvence altına alınmış. Bu taslak ise bütün maddeleri toparlayıcı görevi görecek.'' 
     
     'Söz vererek Avrupalı olamayız' 
     Avrupa Birliği'ne AB üyelik yolunda olan Türkiye'nin, sadece sözler vererek ''Avrupalı olamayacağını'' vurgulayan Üşenmez, özürlü haklarının Türkiye'de insan hakları açısından en çok dikkati çeken konulardan biri olduğunu, bu nedenle ilgili kanun çerçevesinde daha sonra da her konuyu gündeme getirerek eksikliklerin giderileceğini kaydetti. 
     Üşenmez, özürlülerin hiçkimseye muhtaç olmadan zorunlu ihtiyaçlarını gidermelerinin sağlanması gerektiğine de işaret ederek, ''Özürlülere, asgari düzeyde de olsa maaş bağlanmasını düşünüyoruz. Bu düşüncemizi yasa taslağı içine de almak istiyoruz. Yardım, Maliye'ye her yıl 100 trilyon lira yük getirecek. Ama inanıyorum ki asıl önemli olan, özürlülerimizin kimseye muhtaç olmamasıdır'' dedi. 
     Türkiye'de yaklaşık 8 milyon özürlünün yaşadığının tahmin edildiğini anlatan Üşenmez, aile fertleriyle birlikte bu konuda hemen hemen 35 milyon insanın doğrudan etkilendiğini, bu nedenle yapılacak yardımın bir an önce program çerçevesinde hayata geçirilmesi gerektiğini dile getirdi. 
     
     Para cezaları... 
     Kanun taslağında, özürlülerin yaşamını kolaylaştıracak şartları yerine getirmeyenler hakkındaki ceza ve yaptırımların uygulanabilir şekliyle yer aldığına dikkat çeken Devlet Bakanı Üşenmez, sözlerini şöyle sürdürdü 
     ''Özürlüler, Milli Eğitim, Sağlık, Çalışma ve Sosyal Güvenlik bakanlıklarını doğrudan ilgilendiriyor. 
     Yasa, özellikle yüzde 3 çalıştırma mecburiyetine uymayan işverenler hakkında verilecek ceza konusunda, Bakanlığımız ile Özürlüler İdaresi Başkanlığı'na yetki ve sorumluluk verilmesini öngörüyor. Bu nedenle bakanlıklar arasında yetki kargaşası olacakmış gibi bir intiba olabilir. Ancak tam tersine, bir yetkiyi alıp diğerine vermek yerine işin oluşumunu ve koordinasyonu sağlamak için benim bakanlığımın da bazı yetkilerinin olması gerektiğini düşünüyorum.'' 
     Yasalara göre işverenlerin, işyerindeki toplam çalışanın yüzde 3'üoranında özürlü çalıştırmak zorunda olduğunu hatırlatan Devlet Bakanı Üşenmez, ''Ancak buna çoğunlukla uyulmuyor. Özel sektör kamuya göre daha dikkatli davranıyor. Çünkü özel sektörde denetim var, kontrolden çekiniyorlar. Kamu sektöründe ise zorunluluk var, ancak denetleyen yok'' diye konuştu. 
     Özürlü çalıştırmayan işverenlere her özürlü için 170 milyon lira para cezası verildiğini ve toplanan paranın da özürlülerin ihtiyaçlarının karşılanmasında harcanmasını öngördüğünü belirten Üşenmez, ''Bugüne kadar kesilen cezalar olması gerektiğinden çok daha az. Para cezaları devede kulak bile değil'' dedi. 






</TEXT>
</DOC>
