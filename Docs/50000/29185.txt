<DOC>
<DOCNO> 29185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/ekonomi/eko06.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar bekledi 
</HEADLINE>
<TEXT>

Telekom’un yeni yönetiminin belirleneceği toplantının gün boyu yapılamaması piyasaları endişelendirdi 
     EKONOMİ SERVİSİ 

     Devlet Bakanı Kemal Derviş’in dün sabah saatlerinde yaptığı açıklamada Türk Telekom yönetimi konusunda Ulaştırma Bakanı Enis Öksüz’le uzlaştıklarını açıklamasından sonra piyasalar gün boyu Ankara’dan haber bekledi. Açılışta alıcılı olan borsa, daha sonra Ankara’dan umudunu kesince yatay seyre geçti. Hisse senetleri dün yüzde 1.23’lük artış gösterirken, İMKB - 100 Endeksi de 124 puanlık artışla 11.164’e yükseldi. Ancak işlem hacmi 303.8 trilyon lira düzeyinde oluştu. 
     
     Endeks daha da düşebilir 
     Borsa, IMF’ye verilen vaadlerin gerçekleşmesi açısından önemli kriterlerden biri olarak kabul edilen Türk Telekom’da yeni yönetimin belirlenmesini bekliyor. Dün akşam yapılan açıklamada, Türk Telekom’da uzlaşma sağlanması için bu sabah yeniden toplanılacağı duyuruldu. Bu arada Kemal Derviş’in 13 günlük yurtdışı ziyaretleri iptal etmesinin piyasalarda tedirginlik yaratması bekleniyor. Uzmanlar, T.Telekom’da uzlaşma sağlanamaması halinde borsada sert satışların gelebileceğini ve endeksin 10 bin puanın altına inebileceğini belirttiler. 
     
Dolar hızlı düştü      Hazine’nin yüksek faizle önünü kestiği dolar, dün de düşüşe devam etti. Önceki gün 1 milyon 315 bin liraya kadar çıktıktan sonra, yüzde 92’lik Hazine ihalesi ve Merkez Bankası’nın müdahelesiyle gevşeyen dolar, dün de Merkez Bankası’nın 65 milyon dolarlık satış ihalesiyle 1 milyon 251 bin liraya indi ve 22 bin liralık düşüş gösterdi. Dolar serbest piyasada da 21 bin liralık düşüşle 1 milyon 254 bin liraya indi. Merkez Bankası 19 - 27 Haziran arasında düzenlediği sekiz ihalede toplam 1 milyar 30 milyon dolarlık dolar satışında bulundu. 
     
Faizler gevşedi      Türk Telekom Genel Kurul öncesinde yüzde 83’e kadar gerileyen bono faizleri, genel kurulun yapılamaması nedeniyle gün sonuna doğru yüzde 85’e yükseldi, ancak önceki güne göre iki puanlık düşüş gösterdi. Böylece en çok işlem gören bonolardan biri olan 7 Kasım 2001 vadeli bononun faizi ihale ortalamasına göre 6 puanlık düşüş gösterdi. 6 Mart 2002 vadeli bononun faizinde ise değişiklik olmadı. 
     



 EKONOMİ 


















</TEXT>
</DOC>
