<DOC>
<DOCNO> 44753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur19.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Ecevit'e Ladin bağlantısı kanıtlarını iletti 
</HEADLINE>
<TEXT>

     ABD'nin Ankara Büyükelçisi Robert Pearson, Başbakan Bülent Ecevit'e Suudi asıllı terörist Usame Bin Ladin ve El Kaide örgütünün 11 Eylül saldırılarıyla bağlantılı olduğuna dair kanıtları sundu. 
     Pearson, Başbakanlıkta yarım saat süren görüşmeden sonra yaptığı açıklamada, Ecevit'e son gelişmeler hakkında kısa bir brifing verdiğini belirterek, şunları kaydetti 
     ''Çok hassas konuları ele aldık, Başbakana Usame Bin Ladin ve El Kaide örgütünün, ABD'de 11 Eylül'de New York, Washington ve Pennsylvania'daki saldırılarla bağlantılı olduğuna dair toplanan tüm delilleri sunduk. Araştırmalar devam ediyor, bilgi toplamayı sürdüreceğiz. Bu bizim Türk hükümetine taahhüdümüzdü, bunu yerine getirdik.'' NATO Genel Sekreteri George Robertson'un kanıtların ''açık ve tatmin edici'' bulduğunu da hatırlatan Pearson, ''ABD, Türkiye ve diğer müttefiklerin desteğini aldığı için minnettardır'' diye konuştu. 
     Robertson, ABD'nin Türkiye'den bir talebi olup olmadığı sorusu üzerine, birçok seçeneğin ele alınarak, bilgi alışverişinde bulunulduğunu ancak, ABD'nin Türkiye'den yeni bir talebi olmadığını söyledi. 
     Pearson, Devlet Bakanı Şükrü Sina Gürel'in 6 Ekim Cumartesi günü Pakistan'a yapacağı günübirlik ziyarete ilişkin beklentilerinin sorulması üzerine de, ''Gelişmeler hakkında bilgi alıyoruz. 
     Türkiye'nin bu konudaki tavsiyelerini başından beri dinliyoruz. Gürel döndüğünde, bölgedeki son durum hakkında Türkiye'nin görüşlerini almaktan memnun alacağız'' dedi. 
     Bu arada, Pearson'un Ecevit'e iki ayrı belge sunduğu öğrenildi. 
     Edinilen bilgiye göre, Başbakan Ecevit, görüşmede, kara harekatının güç olduğu konusunu gündeme getirdi ve Türkiye'nin işbirliğine hazır olduğunu belirtti. Pearson'un da Ecevit'e ''Dini faktörler ve siviller hedefimiz değil'' dediği öğrenildi. 
     






</TEXT>
</DOC>
