<DOC>
<DOCNO> 21580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/soneko24.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin'in oğluna da "şahsi iflas" istendi 
</HEADLINE>
<TEXT>

     Tasarruf Mevduatı Sigorta Fonu , Etibank'ın uğradığı 101 trilyon 680 milyar 265 milyon 433 bin 963 liralık zarardan sorumlu tuttuğu, bankanın eski yönetim kurulu üyesi Şevket Önay Bilgin hakkında, ''şahsi iflas'' kararı verilmesini istedi. 
     İstanbul 3. Asliye Ticaret Mahkemesi'ne başvuran TMSF avukatları Abdurrahman Çetiz ile Aslı Demir'in hazırladığı dava dilekçesinde, ''yaptıkları işlemlerle bankanın bünyesini güçlendirilemeyecek kadar zayıflatan yöneticiler hakkında TMSF'nin, mahkemeye başvurarak çeşitli tedbirlerin alınmasını isteyebileceği'' belirtildi. 
     Bankacılık Düzenleme ve Denetleme Kurumu Bankalar Yeminli Murakıpları tarafından Etibank'a ilişkin ayrıntılı bir rapor hazırlandığı ifade edilen dilekçede, bu raporda, Kuzey Kıbrıs Türk Cumhuriyeti'nde kurulan ve bu nedenle yasal sınırlamaları bulunan New York Bank Off-Shore Ltd. ile bankanın yaptığı ''depo'' işlemlerinde Bankalar Kanunu'na aykırılıkların bulunduğuna yer verildiği kaydedildi. 
     Aynı raporda, söz konusu off-shore bankanın Bilgin grubuna bağlı olarak kurulduğunun ve grup firmalarının bu banka vasıtasıyla kredi kullanmasının sağlandığının tespit edildiği belirtilen dilekçede, geridönmeyen krediler nedeniyle Etibank'ın 101 trilyon 680 milyar 265 milyon 433 bin 963 lira zarara uğradığı öne sürüldü. 
     Dilekçede, Etibank'ın Yönetim Kurulu eski üyesi olan Şevket Önay Bilgin'in ''zararda sorumluluğunun bulunduğu'' savunuldu. 
     Ankara 3. Asliye Ticaret Mahkemesi'nin, 30 Ekim 2000 tarihinde, Etibank'ın Yönetim Kurulu eski üyeleri olan Şevket Önay Bilgin, Dinç Bilgin, Şükrü Karahasanoğlu, Zafer Mutlu, Hüseyin Vural Bayazıt ve Ercan Arıklı'nın tüm mal varlıkları üzerine ''ihtiyati tedbir'' koyduğu, ayrıca, bu kişilerin haklarında yurtdışına çıkış yasağı kararı aldığı hatırlatılan dilekçede, Dinç Bilgin, Şükrü Karahasanoğlu, Zafer Mutlu, Zeki Ünal, Hüseyin Vural Bayazıt, Ercan Arıklı, İsmail Karakaya ve bankanın genel müdür yardımcısı Hande Güvenhakkında aynı zamanda bankanın uğradığı 112 trilyon liralık zarara ilişkin İstanbul 3. Asliye Ticaret Mahkemesi'nde ''şahsi iflas'' davası açıldığı anlatıldı. 
     Bankanın uğradığı zararın 27 Ekim 2000 tarihinden itibaren işleyen yasal faiziyle birlikte davalı Şevket Önay Bilgin'den tahsil edilmesi ve Bilgin'in ''şahsi iflasına'' karar verilmesi istenen dilekçede, Şevket Önay Bilgin hakkında Ankara 3. Asliye Ticaret Mahkemesi'nce verilen yurtdışına çıkış yasağının sürdürülmesi de istendi. Şevket Önay Bilgin hakkında açılan davanın daha önce diğer davalılar hakkında açılan dava ile birleştirilmesi istenen dilekçede, Bilgin'in mal varlığı üzerindeki ihtiyati tedbirin de sürdürülmesi talep edildi. 
     







</TEXT>
</DOC>
