<DOC>
<DOCNO> 38830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur16.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Halk sandık bekliyor" 
</HEADLINE>
<TEXT>

     CHP Genel Başkanı Deniz Baykal, ekonomik krizin giderek ağırlaştığını savunarak, ''Halk, umudunu yeni bir seçime ve yeni bir iktidara bağlamıştır'' dedi. 
     Baykal, Balıkesir'in Edremit İlçesi'ne bağlı Altınoluk Beldesi'ndeki İskele Çay Bahçesi'nde vatandaşlarla sohbet etti. Türkiye'nin uzun süredir içinde bulunduğu kriz ortamından kurtulmaya çalıştığını belirten Baykal, bugün gelinen noktada iktidarın, halkın ekonomik sorunlarına çözüm getirecek bir program ortaya koyamadığını savundu. 
     Ülkedeki kriz ortamının giderek derinleştiğini öne süren Baykal, çalışanların ve sanayicinin ağır bir bunalımı sırtında taşımaya mecbur bırakıldığını, fabrikaların kapandığı, işsizliği ciddi bir sorun haline dönüştüğü bir tabloyla karşı karşıya olunduğunu söyledi. 
     Baykal, ekonomik krizin aşılması için uygulanan politikanın, bugüne kadar olumlu bir sonuç vermediğini savunarak, şöyle konuştu 
     ''Hükümet, yaşadığımız sorunların çözümüne değil, ağırlaşmasına katkı yapıyor. Ancak, bütün bunları halkımız çok ciddi şekilde değerlendiriyor. Halk, sandığı bekliyor, seçimi bekliyor. Halk, umudunu yeni bir seçime ve yeni bir iktidara bağlamıştır. Halkın, parlamentodaki partilere inancı kalmadı. Gelinen bu noktada halkın umudu, yine Mustafa Kemal Atatürk'ün kurduğu CHP olmuştur.'' 
     Baykal, daha sonra Edremit'in Zeytinli ve Güre beldelerine geçerek parti teşkilatlarını ziyaret etti. 
     
     







</TEXT>
</DOC>
