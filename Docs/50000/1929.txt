<DOC>
<DOCNO> 1929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/dunya/dun02.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC’yle IMF usulü anlaşma 
</HEADLINE>
<TEXT>

     ANKARA Milliyet 

     Aracılı görüşme sürecinin yeniden başlaması için uluslararası baskının arttığı bir dönemde Türkiye, KKTC ’nin ekonomik yapısının düzeltilmesi için yeni bir hamle başlattı. Ankara’da dün toplanan Türkiye - KKTC Ortaklık Konseyi toplantısında iki ülke arasında kurulması öngörülen ortak ekonomik alanın en kısa zamanda oluşturulmasına yönelik önlemler karara bağlandı. 
     Her iki taraftan dörder bakanın katıldığı toplantının en somut sonucunu KKTC hükümetine üç yıllığına 350 milyon dolarlık kredi verilmesini öngören protokolün imzalanması oluşturdu. Mali yardımın yerinde kullanılmasını sağlamak amacıyla, kredi dilimlerinin serbest bırakılması KKTC’nin istikrar programını uygulaması şartına bağlandı. 
     Öte yandan ortak ekonomik alanın oluşturulması doğrultusunda alınacak bazı önlemlerin Türkiye’nin Avrupa Birliği’yle AB gerçekleştirdiği Gümrük Birliği’yle çelişen bazı uygulamaları içermesi nedeniyle Gümrük Müsteşarlığı’nca getirilen çekinceler dikkate alınmadı. Toplantıya başkanlık eden Devlet Bakanı Şükrü Gürel, "Türkiye ile KKTC’nin ekonomik bütünleşmesi MGK’da kararlaştırılmış bir konudur" derken, AB’nin siyaseten sorun çıkaracağını da sanmadığını söyledi. 
     Dışişleri Bakanı İsmail Cem de AB’nin Rum Kesimi’nin üyeliğiyle ilgili karar alacağı 2002 yılından önce KKTC ekonomisinin mutlaka ayağa kaldırılması gerektiğine dikkat çekti. Gürel ise, "Çalışmalarımızı AB’ye göre ayarlamak zorunda değiliz. AB’ninki ayrı bir süreçtir. Önemli olan bizim çalışmalarımızdır" diyerek, Cem’in görüşünü paylaşmadığını hissettirdi. 
     KKTC’nin bir ticaret, turizm ve eğitim merkezi haline gelmesine yönelik adımların kararlaştırıldığı toplantıda ayrıca enerji ve ulaşım gibi öncelikli alanlardaki projeler de ele alındı. KKTC’nin su ihtiyacının kısa vadede tankerle karşılanması, boru hattının ise 2,5 yıl içinde bitirilmesi karara bağlandı. 
     


 DÜNYA 













</TEXT>
</DOC>
