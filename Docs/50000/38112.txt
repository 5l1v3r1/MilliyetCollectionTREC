<DOC>
<DOCNO> 38112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo23.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor "Bariz hakem hatası yüzünden kaybettik" 
</HEADLINE>
<TEXT>

     Gaziantepspor, Trabzonspor deplasmanında son dakikada yediği golle haftayı puansız kapatmasına rağmen üzülmedi. 
     Profesyonel Futbol Şube Sorumlusu Asım Atmaz, yaptığı açıklamada, Trabzonspor karşısında iyi bir oyun ortaya koymalarına rağmen, bariz hakem hatası yüzünden kaybettiklerini öne sürdü. 
     Geçen haftalara göre takımın kalitesinin iyice ortaya çıktığını ve Trabzonspor karşılaşmasına 3 puan düşüncesi ile çıktıklarını belirten Atmaz, ''Trabzonspor'un ilk golü bulmasına ve 10 kişi kalmamıza rağmen, oyundan düşmedik ve beraberlik golünü bulduk'' dedi. Bugünkü noktaya ileriki haftalarda gelmeyi öngördüklerini, ancak takımın lige hazır hale geldiğini kaydeden Atmaz, şöyle devam etti 
     'Trabzonspor karşılaşmasında bir penaltımız verilmedi, mutlak gollük bir pozisyonumuz ofsayt gerekçesi ile kesildi. Krivov ve Mehmet, haksızca kırmızı kart gördü. Polat, yardımcı hakeme Allah'tan kork, bu bayrağı nasıl çekersin demiş. Yani küfür ve hakaret yok. Ligin henüz başındayız ve bu olaylarda art niyet aramak istemiyoruz. 
     Ama bu bize yapılanlar emeğimizi çalmaktan başka birşey değil, emeğimizi çaldılar. Yazık ettiler. Son dakika golüyle yenildik ama üzülmüyoruz. İşte gerçek Gaziantepspor bu.'' 
     Yönetim olarak, takımın Galatasaray ve Trabzonspor karşılaşmalarında sergilediği oyundan memnun olduklarını vurgulayan Atmaz, sözlerini şöyle sürdürdü 
     ''Tüm spor kamuoyu bu karşılaşmayı haftanın karşılaşması ilan etti. Ama oyuncu kalitesi yönünden üstünlüğümüz ortaya çıktı. Gerçek Gaziantepspor öncelikle FC Zimbru Kişinev ve lig maçında oynayacağımız Denizlispor karşılaşması ile ortaya çıkacak. Şampiyonluğa oynuyoruz. Takım giderek daha iyi olacak. Mücadelemiz sonuna kadar devam edecek. Oynadığımız futbol ile taraftara keyif vermeye devam edeceğiz'' 
     Bu arada Gaziantepspor, transfer çalışmalarına erken başladı. Brezilya, Belçika, Almanya, Hollanda ve Rusya Federasyonu'nda oyuncu belirleyen kulüp yönetimi, bazı oyuncuları antrenör ve altyapı hocalarına izlettiriyor. Bu arada Gaziantepspor, Perşembe akşamı, UEFA Kupası ön eleme turunda Moldova'nın FC Zimbru Kişinev takımı ile oynayacağı rövanş karşılaşmasının hazırlıklarına başladı. 







</TEXT>
</DOC>
