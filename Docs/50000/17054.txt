<DOC>
<DOCNO> 17054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sondun14.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi'nde Kıbrıs tartışması çıktı 
</HEADLINE>
<TEXT>

     Avrupa Konseyi Delegeler Komitesi toplantısında, Türkiye'yi hedef alan yeni bir Kıbrıs tartışması çıktı. 
     Avrupa Konseyi Delegeler Komitesi, Kıbrıs Rum vatandaşı Titina Louzidou adlı kadına maddi tazminat ödemeyi reddeden Türkiye'yi sert dille kınayan bir karar tasarısı hazırladı. Oldukça sert geçen görüşmelerde, Türkiye'nin Avrupa Konseyi'ndeki Daimi Temsilcisi Büyükelçi Alev Kılıç, Türkiye'nin davayla ilgili tezlerini anlattı ve son olarak Ankara'nın sorunun çözümüne ilişkin yeni açılımı konusunda bilgi verdi. Delegeler Komitesi, Büyükelçi Kılıç'ın önerisi üzerine, Haziran ayı sonunda yapılacak toplantıya kadar bir daha konuyu gözden geçirme kararı aldı ve Türkiye'yi kınayan tasarıyı yayımlamaktan vazgeçti. Türkiye'nin önerdiği yeni açılımın detaylarının bu aşamada gizli tutulduğu bildiriliyor. 
     



</TEXT>
</DOC>
