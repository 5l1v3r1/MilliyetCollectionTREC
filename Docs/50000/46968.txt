<DOC>
<DOCNO> 46968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun26.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Bir haftada 60 hedef vuruldu" 
</HEADLINE>
<TEXT>

     İngiltere, ABD öncülüğündeki Afganistan harekatında bir haftada 60 hedefin vurulduğunu bildirdi. 
     Savunma Bakanlığı'ndan bir yetkili, Taliban'ın altyapısından terörist kamplara kadar, vurulan hedeflerin hepsinin askeri olduğunu söyledi. 
     Harekata İngiliz uçak ve gemilerdeki 800 kadar askerin katıldığını belirten yetkili, hava saldırılarının ilk haftasında İngiliz birliklerinin 41 sortide yer aldığını söyledi. 
     Yetkili, harekatın yapıldığı iki gece denizaltılardan Tomahawk cruise füzelerinin fırlatıldığını da bildirdi. 
     Bu arada, Amerikan savunma yetkilileri, dün ve bugün Taliban askeri hedeflerine yoğun saldırılar yapıldığını, deniz kuvvetlerine ait 50 uçak ile hava kuvvetlerine ait 10 adet B-1 ve B-2 bombardıman uçağının 13 hedefi vurduğunu bildirdiler. 
     Yetkililer, USS Theodore Roosvelt uçak gemisinin de dün Suveyş kanalını geçtikten sonra güneye doğru ilerlemeye devam ettiğini belirttiler. 
     Carl Vinson, Independence ve Kitty Hawk uçak gemileri halen Körfez'de ve Hint Okyanusu'nda bulunuyorlar. 
     Bir yetkili, Theodore Roosvelt'in Independence'ın yerini alıp almayacağının henüz belli olmadığını söyledi. 
     






</TEXT>
</DOC>
