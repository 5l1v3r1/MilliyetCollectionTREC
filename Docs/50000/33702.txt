<DOC>
<DOCNO> 33702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/guncel/gun02.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DAMAT TARAFININ KINA GECESİNDEN HABERİ YOK 
</HEADLINE>
<TEXT>
Bizde fes olmaz’ 
Ilıcak, damadının fesli karikatürünün olduğu kına gecesi davetiyesi bastırdı. Bu sürpriz, dünür Arno'yu kızdırdı "Aslı cici ama annesiyle görüşlerimiz farklı" 
     ESRA KURT İstanbul 

     Milletvekilliği düşürülen kapatılan FP'li Nazlı Ilıcak'ın kızı Aslı'nın kına gecesinden, damat tarafının haberi bile yokmuş. Damat Ali Yemeniciler'in annesi Julide Arno, "Kına gecesinden haberim bile yok" dedi. 
     Oğlu Ali ile Aslı'nın, 10 Ağustos'ta İstanbul Çubuklu 29'da gerçekleştirilecek nik h için, davetiye bastırdıklarını belirten Arno, "Benim haberim olmadan basılan bu kına gecesi davetiyesiyle ilgili haberi, ben de bazı TV kanallarında gördüm. Çok sinirlendim. Böyle bir kına gecesi olacağından haberim bile yok" dedi. 
     
     "Bizde, 'zade'lik yoktur" 
     Cumhuriyet’e olan bağlılıklarını, Ilıcak'a da birçok kez aktardığını belirten Arno, "Bize, böyle, fesler olmaz. Bizde 'zade'lik de yoktur" dedi. Makina mühendisi olan oğlu Ali ile Aslı'nın, Amerika'da tanıştıklarını söyleyen Arno, "Aslı, cici, hoş bir kız. Onun için söyleyebilecek bir şeyim yok. Ama annesiyle, maalesef dünya görüşlerimiz farklı" dedi. 
     Arno, açıklamasında, "Biz Yemeniciler ailesinin dışında, Sayın Nazlı Ilıcak'ın 'sürpriz' hazırladığını söylediği bir olaydır. Bu davetiye, bize gösterilmeden basılıp dağıtılmıştır. Yemeniciler ailesinin asla tasvip edemeyeceği davet tarafımızdan iptal edilmiştir" dedi. 
     
     "Yanarım Kerem misali" 
     Davetiyede, şu ifadeler yer alıyordu "Kerimemiz, hemşiremiz, canımız, göz bebeğimiz Aslı Hanım'a, Yemenicizadelerden Ali Efendi talip olmuştur. Ali Efendi, Amerika denilen uzak diyarda tahsilini tamamlayıp mühendis diploması almış, bu arada kızımıza da göz koymuştur. Mayıs ayında aile efradıyla hanemizi şereflendirerek, Allah'ın izni, Peygamber'in kavliyle Aslı'mızı isteyerek 'Yanarım Kerem misali' demiştir. Kına gecesiyle, genç çifti hayat yolculuğuna neşeyle uğurlayalım." 
     



 GÜNCEL 





















</TEXT>
</DOC>
