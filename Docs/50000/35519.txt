<DOC>
<DOCNO> 35519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/siyaset/asiy.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz Ulusal güvenlik ilerlemeye engel olmasın 
</HEADLINE>
<TEXT>
Tabuları yıkarız 
ANAP, 7. Olağan Büyük Kongresi’nde geleceğini aradı 
     Ankara Milliyet 

     ANAP’ın 7. Olağan Kongresi, beş adayın genel başkanlık için yarıştığı dünkü seçimlerle başladı. Kongre, Merkez Karar ve Yönetim Kurulu MKYK üyelikleri için bugün yapılacak seçimin ardından sona erecek. Adaylardan Lütfullah Kayalar, "Eğer ilk seçimde ANAP’ı tek başına iktidar yapamazsam emaneti gelir size teslim ederim" dedi. Kayalar, seçilemese de Genel Başkan’a destek vereceğini açıkladı. 
     Yılmaz ise yanıtında, "Sayın Kayalar, 18 yıldır milletvekilisin, 2 defa bakanlık yaptın, Yozgat’ta ANAP niye 6. parti Türkiye’de partiyi birinci yapacaksanız, önce kendi evinizde birinci yapacaksınız" dedi. 
     
     "Siz kötü bir başkansınız" 
     Adaylardan Vehbi Dinçerler, "Sayın Genel Başkan, adaylardan hiçbiri başarılı olamaz, diyor. Geleceği siz değil, Allah bilir, ama vicdanlar biliyor ki, siz başarısız bir genel başkansınız. Bu genel başkanı değiştirmezsek halk bizi değiştirecektir" şeklinde konuştu. 
     Adaylardan Eyüp Aşık da, "Seçilirsem ANAP’ı cazibe merkezi yapacağım, gidenleri geri getireceğim. Sizi, partimi, genel başkanımı seviyorum. Çıkış yolu arıyorum" dedi. 
     
     Tek kadın adayda kriz çıktı 
     Yılmaz’a karşı tek kadın aday olan halk müziği sanatçısı Necla Akben, "Böyle giderse ANAP mefta olur", "Birader çok etkili", "Hanım sultan", "Mesut Bey için vefa İstanbul’da bir semt" ifadelerini kullanınca, partililer kürsüye yürüdü. Divan Başkanı Güney devreye girerek, "Maksadı aştınız, sözünüzü geri alın" dedi. "Oturun yerinize. Bırakın ucuz kahramanlığı" diyerek direnen Akben, daha sonra sözünü geri aldı. 
     Tekrar söz isteyen Yılmaz, "provokatörlüköle suçladığı Akben’e "teessüflerini" sunduğunu söyledi. Yılmaz, Aşık’ı kastederek "ANAP o kadar demokrat ki, ABD’den teşrif etmediği için Meclis Başkanlığı’nı kaybetmesine sebep olanı bile genel başkan adayı olarak bağrına basıyor" dedi. 
     Daha sonra Yılmaz, "ANAP’ın ölüsünün bile seçim barajını aşacağı" iddiasını yineledi. 
     
     ANAP Lideri Mesut Yılmaz, partinin 7. Olağan Büyük Kongresi’nde "ulusal güvenlik" kavramını tartışmaya açtı. Yılmaz, "ulusal güvenlik kavramının kapsamı ve sınırları yeniden belirlenmelidir. Türkiye’de değişimin anahtarı ulusal güvenlik kavramında saklıdır" dedi. 
     Kongrede 1 saat 15 dakika konuşan Yılmaz, "sendrom" haline geldiğini vurguladığı ulusal güvenlik üzerindeki perdenin çekip alınmasının zamanının geldiğini açıkladı. 
     
     Yılmaz’ın görüşleri şöyle 
     GÜVENLİK GEREKÇELİ ENGELE HAYIR Ulusal güvenlik, devletin bekasını sağlamayı amaçlayan bir kavramdır. Bugünkü kullanım tarzı aksi yönde cereyan etmektedir. Devletiminizin geleceğini sağlamlaştırıcı her adımın engelleyicisi konumuna getirilmiştir. Devletin bekasını sağlayacak bir kavramı, devletin can damarlarını keser hale getirmeyi dünya üzerinde yalnız Türkiye becerebilirdi. Türkiye ileri gitmek istiyorsa, bu sendromdan kurtulmalıdır. Bu kavramın muhtevası ve gerekleri tartışmaya açılmalıdır. Ülkenin geleceği için gerekli her ileri adımın ulusal güvenlik gerekçesiyle kesilmesinin kabul edilmesi mümkün değildir. 
     MATBAA DA İSTENMEMİŞTİ Geçmişte, matbaa dahil, her yeniliği "Din elden gidiyor" diye önlemeye çalışmak, ülkeye de, dine de büyük zarar vermiştir. ANAP’ın ülkede yıkamayacağı bir tabu yoktur. 
     YA UYGARLIK, YA SADDAM MODELİ Ya çağı yakalayacağız ya da geleceği ıskalayacağız. Ya çağdaş dünyayla birlikte yürüyeceğiz, ya da Miloseviçler’le, Saddamlar’la. 
     TAKİYECİ TAYYİP Türkiye’nin yeni bir maceraya tahammülü yoktur. Takiye yapıyorlar. Son 10 yıldır toplum akıl değil, olumsuz duygularla yönetiliyor. Bölücü terörün doğurduğu hassasiyetler üzerinden yapılan istismara, din istismarı da eklendi. Yeni düşmanlıklar doğdu, mevcutlar arttı. 
     
     Yılmaz ilk turda seçildi 
     ANAP genel başkanlık seçimini Mesut Yılmaz büyük bir farkla kazandı. Yılmaz, 1210 delegenin oy kullandığı seçimlerde, 1205 geçerli oydan 921’ini aldı. Lütfullah Kayalar 260, Eyüp Aşık 19, Vehbi Dinçerler 4 ve Necla Akben de 1 oy aldı. Kongre sonuçlarının açıklanmasından sonra kürsüye çıkan Yılmaz, kendisine oy versin vermesin tüm delegelere saygı duyduğunu belirtti. Yılmaz, "Yarından itibaren ortak bir görevimiz var. ANAP’a ömür biçenleri mahçup etmek" dedi. 
     Kayalar ANAP’ta politikaya devam edeceğini belirtirken, Aşık da, delegenin kararına saygılı olduğunu açıkladı. Daha sonra Kayalar ve Aşık, Yılmaz’ı tebrik etti. 
     



 SİYASET 














</TEXT>
</DOC>
