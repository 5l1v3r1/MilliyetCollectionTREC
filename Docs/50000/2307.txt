<DOC>
<DOCNO> 2307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sonspo01.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst "Tanman ve Lucescu'dan rapor alıp gerekeni yaparız" 
</HEADLINE>
<TEXT>

     Galatasaray Asbaşkanı ve Basın Sözcüsü Ali Dürüst, Kanarya Adaları'ndaki Maspolomas Turnuvası'nın finalinde Almanya'nın Bayer Leverkusen takımı ile yapılan maçta yaşanan olayların hoş olmadığını söyledi. 
     Kazanma hırsının bu görüntülerin yaşanmasına neden olduğunu belirten Dürüst, ''Bu maçta yaşananlar kazanma hırsı ve hakemin kötü olduğundan da kaynaklandı. Ancak, bunlar tartışmaları ve olayları haklı kılmaz. Bu şekilde görüntüler vermemek lazım'' dedi. 
     Ali Dürüst, takımın İstanbul'a gelmesinin ardından Teknik Direktör Mircea Lucescu ve Futbol Şubesi Koordinatörü Cüneyt Tanman ile toplantı yapacaklarını bildirerek, ''Öncelikle gerekli raporları almalıyız. Bundan sonra gereken tedbirleri alırız. Futbolcuları uyarmak gerekirse bunu da yaparız'' diye konuştu. 
     Futbolda her zaman tahrik unsurunun bulunabileceğini kaydeden Dürüst, ancak oyuncuların soğukkanlı olmalarının gerektiğini belirtti. Ali Dürüst, büyük takımlarının bu tür tahriklerle karşılaşabileceklerini anlatarak, ''Büyük takım olduğun zaman seni yenebilmek için kışkırtmaya çalışacaktır. Ancak, bu tahriklere kapılmamalıyız'' dedi. 




</TEXT>
</DOC>
