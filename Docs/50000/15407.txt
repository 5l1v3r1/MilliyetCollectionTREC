<DOC>
<DOCNO> 15407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sonspo01.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Takımımız taraftar kadar iyi değil" 
</HEADLINE>
<TEXT>

     Beşiktaş Teknik Direktörü Christoph Daum, Erzurumspor karşısında ''taraftarlar için oynadıklarını ve kazandıklarını'' söyledi. 
     Daum, karşılaşma sonrası düzenlediği basın toplantısında, Galatasaray yenilgisi sonrası taraftarların çok üzüldüklerini ifade ederek, ''Biz o zaman üzdüğümüz taraftarları sevindirmek için galip gelmek istiyorduk. Bu akşam onlar için oynadık ve kazandık. Hepsine bize verdikleri destek için teşekkür ediyorum'' dedi. 
     Siyah-beyazlı taraftarların her zaman olduğu gibi bu akşam da takımlarını mükemmel bir şekilde desteklediğini vurgulayan Daum, ''Eğer takımımız da taraftarımız kadar iyi olursa, o zaman şampiyon oluruz'' dedi. 
     Takımda sezon sonuna kadar birçok değişiklik yapacağını belirten Daum, hiçbir şekilde bir futbolcu ile sözleşme imzalamadan basına herhangi bir açıklamada bulunmayacağını ve bugüne kadar hiçbir medya kuruluşuna, gönderilecek futbolcular hakkında isim vermediğini de sözlerine ekledi. 
     Bu arada, siyah-beyazlılar Bursaspor ile yapacakları lig maçının hazırlıklarına izin yapmadan yarın sabah başlayacak. 
     
     



</TEXT>
</DOC>
