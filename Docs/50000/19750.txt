<DOC>
<DOCNO> 19750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sontur17.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak gemisinde 7 ayrı ülkeden mülteci çıktı 
</HEADLINE>
<TEXT>

     Pendik açıklarında, sahil güvenlik botlarınca yakalanan geminin ambarlarında bulunan kaçak mültecilerin yapılan ilk sorgularında, 7 ayrı ülke vatandaşı oldukları ve kaçakçılığı organize eden kişilerin mültecilere farklı varış limanları söyledikleri belirlendi. 
     Sahil Güvenlik Marmara ve Boğazlar Bölge Komutanı Kurmay Albay Muzaffer Sencer tarafından yönetilen operasyonda, acil müdahale botları tarafından Pendik'ten yaklaşık 2 deniz mili açıkta demirletilen ''Lale-1'' adlı kum kosterinin ambarlarında saklanan 500 kadar kaçak mültecinin kimlik tespitleri ve ilk sorgulamaları yapıldı. 
     Bazılarının üzerinde kimlik belgesi bulunmayan yolcuların ilk belirlemelere göre, Afganistan, Suriye ve Irak'ın da aralarında bulunduğu 7 ayrı ülkenin vatandaşı oldukları öğrenildi. Yetkililer, kaçakçılığı organize eden kişilerin mültecilere farklı varış limanları söylediklerinin belirlendiğini kaydettiler. Bu olayla bağlantılı başka gemi bulunup bulunmadığının da soruşturulduğunu belirten yetkililer, kum kosteri mürettebatının, güvenlik güçlerinin dikkatini değişik yönlere çekmek için sahte gemi isimlikleri hazırladıklarını, fakat bunları kullanmaya fırsat bulamadıklarını ifade ettiler. 
     Bu arada, ilk tespitlerin ardından mülteciler, sahil güvenlik timlerince, jandarmaya teslim edilmek üzere bir deniz otobüsüne bindirildi. Deniz otobüsü ile Eskihisar İskelesi'ne götürülecek olan gemi personeli ve mülteciler, buradan Gebze'ye götürülerek, jandarma tarafından sorgulanacak. 
     







</TEXT>
</DOC>
