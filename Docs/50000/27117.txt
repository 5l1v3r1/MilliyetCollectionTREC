<DOC>
<DOCNO> 27117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/ekonomi/eko07.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD Başarırsanız yabancı yatırım akacak 
</HEADLINE>
<TEXT>

Bakan Derviş’in gayretlerine destek verilmesi gerektiğini belirten OECD Genel Sekreteri Donald Johnston, programın iyi uygulanması halinde yabancı yatırımların Türkiye’ye akacağını söyledi. 
     SERHAT OĞUZ İstanbul 

     Ekonomik İşbirliği ve Kalkınma Örgütü OECD Genel Sekreteri Donald Johnston, Türkiye’nin yabancı doğrudan yatırımlar açısından zor bir dönem geçirdiğini belirtti. 
     Johnston, "Ancak program dahilindeki tedbirler iyi uygulanır ve Ekonomi Bakanı Kemal Derviş’in gayretlerine destek verilirse iyimser olabiliriz. Çok daha fazla yabancı doğrudan yatırım Türkiye’ye akacaktır" dedi. 
     İstanbul’da toplanan OECD Konsey toplantısı dün sona erdi. Johnston, Konsey’in Paris dışında dördüncü kez toplandığı ülkenin Türkiye olduğunu, bunun Türkiye’nin OECD Özel Sektörü Geliştirme Birimi’ne verdiği destekten kaynaklandığını söyledi. Türkiye’nin uyguladığı ekonomik programı yakından izlediklerini de belirten Johnston, şöyle konuştu 
     "Türkiye, OECD’nin aktif bir üyesi. Gerçekten zor bir dönemden geçiyorsunuz. Program iyi uygulanır, Derviş’in gayretlerine destek verilirse iyimser olmak gerekir. Biz, Derviş’in yürüttüğü programın tam olarak arkasındayız." 
     
     Yolsuzlukla mücadele şart 
     Geçen yıl dünyada 900 milyar dolarlık sermayenin dolaşımda olduğunu ancak bunun sadece yüzde birinin Türkiye’nin de içinde bulunduğu Güney Avrupa’yı içerdiğini belirten Johnston, "Yolsuzlukla mücadele ve hukukun üstünlüğünü sağlayabilirsek, Güney Avrupa’ya daha da fazla akış sağlanacaktır" dedi. 
     



 EKONOMİ 






















</TEXT>
</DOC>
