<DOC>
<DOCNO> 25923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/yazar/tamer.html </URL>
<DATE> 2001/06/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tasarruf sağlayıp para kazanıyorlar 
</HEADLINE>
<TEXT>

     Son dönemde yepyeni bir iş alanının Türkiye'de de gelişmekte olduğunu gözlüyorum. Yaşadığımız derin ekonomik kriz de, bu yeni iş alanının hızla büyüyüp serpilmesine yardımcı olacağa benziyor. 
     Tasarruf sağlayarak para kazanmak Ya da önce karı artırıp, sonra da artan karın üzerinden yüzde almak. Yüksek enflasyon ortamında sahte cennetlerde yaşayan firmalarımızda öyle verimsizlikler var ki zaten... 
     Belli alanlarda uzmanlaşmış danışmanlık şirketleri firmanızın kapısını çalıyor. Ve size cebinizden 5 kuruş çıkmadan, harcamalarınızı kısmanızı sağlayacak hizmet vermeyi teklif ediyor, kendi ücretini de sağladığı tasarrufun içinden belli bir pay olarak alıyor. 
     Geçen hafta bu konuyla ilgili 2 örnek dinledim. Fevkalade ilgimi çekti. İkisinin de Koç Grubu ile ilgili olması da tesadüf değil belki. Anlaşılan Koç Grubu bu yöntemi rasyonel buluyor. TNT Lojistik ile kendisi bu hizmeti Koç Grubu dışındaki şirketlere de vermeye talip olurken, Vehbi Koç Vakfı Amerikan ve İtalyan Hastanesi ise daha da kapsamlı ve iddialı bir proje için aynı hizmeti dışardan alıyor. 
Bakınız alttaki yazı 

Sağlık sektöründe ilk taşeron yönetim      Vehbi Koç Vakfı, Amerikan ve İtalyan hastanelerini Dr. Serdar Savaş'a teslim etti. Dr. Savaş'ın hedefi kalp, kanser ve üreme sağlığı alanında 2 yılda Avrupa'nın ilk 5 hastanesi arasına girebilmek 
     Vakfın sahibi bulunduğu Amerikan Hastanesi'nde bugünlerde hummalı bir faaliyet var. 
     Dünya Sağlık Örgütü Avrupa Başkan Yardımcılığı'ndan geçen yıl ayrılarak Türkiye'ye dönen ve kendi danışmanlık şirketi Birleşik Sağlık Sistemleri'ni kuran Dr. Serdar Savaş, 3 yakın çalışma arkadaşıyla birlikte 18 ay sürecek iddiali bir proje için Amerikan Hastanesi'ne yerleşmiş, full time çalışıyor. Vehbi Koç Vakfı'nın sahibi bulunduğu İtalyan Hastanesi de, projeye dahil. 
     Aslında Dr. Savaş'ın 26 Mart'ta Vehbi Koç Vakfı'na sunduğu proje sadece danışmanlık hizmetiyle sınırlıymış. Ancak Koç Vakfı yetkilileri projeyi inceledikten sonra "Siz sadece danışman değil, bizzat uygulayıcı olun. Hastaneyi hem yönetin, hem de dönüşümü sağlayın" önerisini getirmişler. Ve böylelikle Türkiye'de sağlık sektöründe ilk kez bir hastanenin yönetimi taşerona outsource verilmiş. 
     Dr. Savaş ve ekibinin 18 ay süreyle sadece masrafları karşılanacak. Proje hedeflerine ulaşıp da dönüşüm gerçekleştiği takdirde kendilerine henüz adı konmamış bir "başarı bedeli" ödenecek. 
     Amerikan Hastanesi'nin dönüşüm projesinde Dr. Savaş'ın koyduğu hedefler oldukça iddialı. Kendi cümleleriyle aktarıyorum 
     " Sağlık hizmetlerinde talep, tüketici tarafından değil, üretici tarafından yaratılıyor. Tüketici sadece ihtiyacı belirtiyor. Ve üretici eğer etik değilse, hastaya işine yaramayacak gereksiz tüketim de yaptırıyor. Biz doktor odaklı bir sağlık sisteminden hasta ve müşteri sigorta odaklı bir sağlık sistemine dönüşümü gerçekleştireceğiz. 
     Her hastalık için gerekli tahlil vs'yi tanımlayacak klinik rehberler hazırlayacağız. Bu rehberler Avrupa ve Dünya Sağlık Örgütü standartlarında olacak. 
     Amerikan ve İtalyan hastanelerini kanser, kalp ve üreme sağlığı alanında 2 yıl içinde Avrupa'nın ilk 5'i arasına sokmayı hedefliyoruz. Hastanelerin altyapısını inceledik. Avrupa'da bile zor bulunan gelişmiş tıp cihazları satın alınmış. Bu yüzden bu denli iddialı konuşabiliyoruz. Performansı ölçebilmek için de Dünya Sağlık Örgütü'nün belirlediği objektif ölçümleme kriterlerini Türkiye'de ilk kez Amerikan ve İtalyan Hastanesi'nde uygulamaya başlayacağız. Böylelikle sağlık hizmetlerinde standardın yükseltilmesi konusuna öncelik edeceğimiz inancını da taşıyoruz." 
     Devamı Yarın 
     
     







Liberal İslam 


Madalyon... 


Hırsız mı, değil mi 


Vart ve triandafilo 


Umut patlaması yapacak bir hareket... 


Şeffaf medya 


İbrahim Arıkan 


Kopya ve hortum 


Reforma devam... 


Paranın adresi... 


Blair'in zaferi 


Tasarruf sağlayıp para kazanıyorlar 


Belediye yasaları 


Sumela Manastırı 


</TEXT>
</DOC>
