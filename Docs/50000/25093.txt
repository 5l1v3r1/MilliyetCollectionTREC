<DOC>
<DOCNO> 25093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/spor/spo10.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Agasi turu geçti      DÜNYA Boks Şampiyonası’nın ikinci gününde ringe çıkan boksörlerimiz bir galibiyet, iki mağlubiyet elde ettiler. 54 kilo temsilcimiz Agasi Ağagüloğlu, Portorikolu rakibini 26 - 4 yenerek ikinci tura yükseldi. 48 kiloda Abdülkadir Koçak Çinli’ye, 51 kiloda Mehmet Dalbudak ise Japon rakibine sayı ile yenilerek elendi. Şampiyonada bugün dört boksörümüz ringe çıkacak. 
     
Gençler galip      BURSA’da düzenlenen Uluslararası Atatürk Kupası Gençler Futbol Şampiyonası’nda önceki gün Romanya’yı 2 - 0 yenen Türkiye, Beyaz Rusya’yı 3 - 0 mağlup etti. A Grubu’ndaki diğer maçta İsrail ile Romanya 1 - 1 berabere kaldı. B Grubu’nda ise şu sonuçlar alındı Azerbaycan - Rusya 0 - 0, Slovakya - Yunanistan 2 - 0. Ay - Yıldızlı gençlerimiz bugün İsrail ile karşılaşacak. 
     
Agassi tam yol      TENİSTE Fransa Açık’ta dün tamamlanan dördüncü turların ardından çeyrek finale yükselen raketler belli oldu. Tek erkeklerde ABD’li Andre Agassi, Arjantinli Franco Squillari’yi 4-6, 6-2, 6-4, 1-6, ve 6-0’lık setlerle yenerek çeyrek finalist oldu. Avustralyalı Lleyton Hewitt ise Arjantinli Guillermo Canas önünde 3 - 6, 6 - 7, 6 - 2, 6 - 3 ve 6 - 3’lük setlerle zor da olsa galibiyete ulaştı. Fransız Sebastien Grosjean da İspanyol Galo Blanco’yu 6 - 3, 6 - 4 ve 6 - 1’lik setlerle yenerek çeyrek final biletini aldı. 
     
En centilmen Kaan Dobra      KOCAELİSPORLU Kaan Dobra’ya, Panosonic firması fair - play ödülü verecek. 1.Lig’de son dört sezonda oynadığı 116 maçta hiç kart görmeyen Kaan Dobra, "en centilmen futbolcu" seçildi. 
     



 SPOR 




















</TEXT>
</DOC>
