<DOC>
<DOCNO> 48459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/dunya/dun02.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan’da korsan savaş 
</HEADLINE>
<TEXT>

Pakistan toprakları üzerinde uçan ABD helikopterlerine ateş açtılar, vuramadılar 
     DIŞ HABERLER SERVİSİ 

     Geçen cuma Pakistan toprakları üzerinde uçan ABD helikopterlerine, kimliği belirsiz kişilerce yerden ateş açıldığı ortaya çıktı. Pakistan topraklarında ABD birliklerine yönelik ilk saldırının Amerikalı askeri yetkilileri endişelendirdiği, bu nedenle konunun basına yansıtılmadığı öğrenildi. 
     
     Hafif silahlar kullanıldı 
     Boston Globe gazetesinin haberine göre, cuma günü Pakistan'ın güneyinde düşen Blackhawk helikopterinin enkazını aramak için bölgeye helikopterler gönderildi. Araştırma yapan helikopterlere yerden hafif silahlarla ateş açıldı. Helikopterler saldırıdan yara almadan kurtulurken, ABD yetkilileri olaydan sonra acilen Pakistan ordusuyla bağlantı kurdu. ABD'liler Pakistan'dan, "Bölgedeki düşman unsurlara karşı önlem almasını" istedi. 
     
     ABD askerine Rus helikopteri 
     Amerikan Hava Kuvvetleri'nden 15 kişilik ilk öncü birliğin geçen hafta sonunda bir Rus helikopteriyle Penşir'e indiği ortaya çıktı. Penşir'e ilk inen Amerikan öncü birliğinde görevlendirilen pilotların, Penşir'deki Taliban mevzilerini bombalayan Amerikan savaş uçaklarına vuracakları hedefleri gösterdikleri belirtildi. Özel birliklerin inmesiyle birlikte Taliban'a karşı mücadele veren Kuzey İttifakı’na ilk kez Amerikan desteği ulaşmış oldu. 
     



 DÜNYA 














</TEXT>
</DOC>
