<DOC>
<DOCNO> 28603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sontur11.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı dil sınavı yapıldı 
</HEADLINE>
<TEXT>

     Üniversitelerin yabancı dil ile ilgili bölümlerinde okumak isteyen adayların katıldığı Yabancı Dil Sınavı YDS yapıldı. 
     Sınav, Türkiye'de, devlet üniversitesi rektörlüklerinin bulunduğu 40 merkez ile Kuzey Kıbrıs Türk Cumhuriyeti'nin başkenti Lefkoşa'da, saat 09.30'da başladı ve 12.00'de sona erdi. 126 binada, 1317 salonda yapılan sınavda, 4 bin 879 personel görev aldı. 
     Geçen hafta yapılan Öğrenci Seçme Sınavı'na ÖSS giren 38 bin 855 adayın katıldığı sınavdan önce adayların kimlik kontrolleri yapıldı ve adaylar güvenlik taramasından geçirilerek sınav salonlarına alındı. ÖSS'deki tüm kurallar ve türban yasağı YDS'de de uygulandı. Sınavda adaylara, Almanca, Fransızca ve İngilizce dillerinde test usulü toplam 100 soru yöneltildi. Adaylar bu dillerden istediklerini birini işaretleyerek soruları yanıtladılar. 
     Sınavı gerçekleştiren Öğrenci Seçme ve Yerleştirme Merkezi'nin ÖSYM yetkilileri, şu ana kadar sınavla ilgili herhangi bir olayın kendilerine bildirilmediğini, sınavın sakin geçtiğini bildirdiler. YDS sonuçları, adaylara, 2001-ÖSS sınav sonuç belgesiyle birlikte duyurulacak. 2001-ÖSS'nin de Temmuz ayının son haftasında açıklanması planlanıyor. Adayların, üniversitelerin yabancı dil ile ilgili programlarına yerleşmeye hak kazanabilmeleri ''ÖSS-DİL'' puanlarının en az 120 olması gerekiyor. Anadolu Üniversitesi Açıköğretim Fakültesi İngilizce Öğretmenliği'ni tercih edecek adayların ÖSS-DİL puanlarının ise en az 110 olması koşulu bulunuyor. 







</TEXT>
</DOC>
