<DOC>
<DOCNO> 39573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sontur06.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank çalışanlarına zam yapıldı... 
</HEADLINE>
<TEXT>

     Türkiye Vakıflar Bankası T.A.O Vakıfbank Genel Müdürlüğü ile Türk-İş'e bağlı Banka ve Sigorta İşçileri Sendikası BASS arasında 8 bin 200 işçi adına yürütülen toplu iş sözleşmesi görüşmelerinde uzlaşma sağlandı. 
     Alınan bilgiye göre, 19 Haziran 2001 tarihinden bu yana sürdürülen ve uzlaşma sağlanan toplu iş sözleşmesi ile düşük ücret grupları için iyileştirme yapılırken, 1 Kasım 2001'den itibaren 6 aylık dönemler için ücretlere değişik oranlarda zam yapılması öngörüldü ve kazanılmış haklar korundu. 
     Varılan uzlaşma ile 1 Mayıs 2001 tarihinden itibaren geçerli olmak üzere brüt ücreti 225 milyon liranın altında olan işçilerin ücretleri bu düzeye getirilecek. Brüt 225 ile 450 milyon lira arasında olan işçi ücretlerine 100 milyon lira, brüt 450 ile 650 milyon lira arasında olan ücretlere 75 milyon lira, brüt 650 ile 750 milyon lira arasında olan ücretlere 50 milyon lira ve brüt 750 milyon ile 950 milyon lira arasında olan işçi ücretlerine ise 30 milyon lira iyileştirme zammı yapılacak. 
     Sözleşme uyarınca, iyileştirme yapılan işçi ücretlerine 1 Kasım 2001'den itibaren yüzde 7, 30 Nisan 2002 tarihinden itibaren yüzde 10 ve 31 Ekim 2002 tarihinden itibaren de yüzde 10 oranında zam yapılacak. Sosyal yardımlarda ise 1 Mayıs 2001'den geçerli olmak üzere yüzde 15 oranında zam yapılacak. Toplu iş sözleşmesi 1 Mayıs 2001 tarihinden geçerli olup 2 yıl yürürlükte kalacak. 
     






</TEXT>
</DOC>
