<DOC>
<DOCNO> 18545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sonspo09.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-Kocaelispor maçından notlar 
</HEADLINE>
<TEXT>

     Kocaelispor ile Beşiktaş maçına sahne olan İzmit İsmetpaşa Stadyumu, tarihi günlerinden birisini yaşıyor. 
     Biletleri 2, 4, 8 ve 15 milyon liradan satılan maç için uzun kuyruklar oluşturan taraftarlar, saat 11.00'de stada alınmaya başlandı. Kapıları maçtan yarım saat önce kapanan statta, dağ tarafındaki kale arkası tribinüne yerleşen konuk takımın 5 bin ve Körfez ekibinin de 10 bin civarındaki taraftarı, takımlarını destekledi. İki takım taraftarları arasında, güvenlik güçlerince tampon bölgesi oluşturuldu. 
     Maçı, Kocaelispor Kulübü Başkanı Sefa Sirmen, Beşiktaş Kulübü Asbaşkanı Yıldırım Demirören, hek iki takımın yöneticileri ve kalabalık bir protokol de izledi. 
     Basın tribününde de izdiham yaşanan maçta, yaklaşık 100 spor yazarı ve saha içinde de 50'ye yakın foto muhabiri görev yaptı. Bu arada, stat içi ve dışında yoğun güvenlik önlemi alındığı gözlendi. 1500 civarında görevli, herhangi bir taşkınlık çıkmasına izin vermezken, taraftarlar, tek tek aranarak içeri alındı. Yaklaşık 7 aydır kendi evinde maç kaybetmeyen Körfez ekibi, son mağlubiyeti, ligin 5. haftasında Galatasaray'a karşı 4-1'lik skorla almıştı. 
     Beşiktaş'ta, sarı kart barajındaki Tayfur, Ali Eren ve Erman kadroda yer alırken, hafif sakatlığı bulunan Karhan ise yedek soyundu. Beşiktaş'ın 16 kişilik maç kadrosunda ise Yasin, Murat Alaçayır, Münch ve Khlestov yer almadı. Gündüz maçlarında başarılı olamayan siyah-beyazlı ekipte, Shorunmu 3 haftanın ardından kaleyi Fevzi'den devraldı. Fransız futbolcu Pascal Nouma da Galatasaray karşılaşmasında gördüğü kırmızı kartın ardından 3 maç sonra ilk 11'de sahaya çıktı. 
     Öte yandan, ümit takımlar karşılaşması ise Kocaelispor'un 3-1 üstünlüğüyle sona erdi. 
     
     







</TEXT>
</DOC>
