<DOC>
<DOCNO> 42448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sondun13.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Japonya'daki Cowpens savaş gemisi Ortadoğu'ya gidiyor... 
</HEADLINE>
<TEXT>

     ABD'nin Japonya'daki Yokusuko Deniz Üssü'nde bulunan savaş gemilerinden Cowpens'in, dün sabah Ortadoğu'ya gitmek üzere Pasifik Okyunasu'na açıldığı bildirildi. 
     Japon basınının haberlerinde, New York ve Washington'da terörist saldırıların düzenlendiği 11 Eylül'den bu yana, ABD'nin Japonya'daki savaş gemilerinden ilkinin dün Pasifik Okyanusu'na açıldığı belirtildi. 
     Kanagawa eyaletindeki Yokusuko Deniz Üssü'nden dün sabah ayrıldığı bildirilen Cowpens'in Ortadoğu'ya gittiği ve buraya bir haftada ulaşacağı tahmin ediliyor. Geminin bağlı olduğu 7. Donanma Komutanlığı, geminin yola çıktığını teyit etmekle birlikte, gideceği yer ve görevi hakkında bilgi vermekten kaçındı. Karadan karaya Tomahawk füzeleri ve Aegis hava savunma sistemi bulunan Cowpens'in, aynı anda birçok hedefe saldırma yeteneğine sahip olduğu kaydedildi. 
     Bu arada, Japonya Başbakanı Junichiro Koizumi, ABD'nin saldırıların sorumlularına yönelik olası misillemelere azami desteği vermeye hazır olduklarını, ancak herhangi bir çokuluslu güce katılmalarının mümkün olmadığını bildirdi. 
     Koizumi, düzenlediği basın toplantısında, ABD'ye desteğin barışçıl anayasa tarafından tanzim edilen sınırlar çerçevesinde yapılabileceğini belirtti. Japonya'nın terörist saldırıların sorumlularına karşı oluşturulması muhtemel çokuluslu güce katılıp katılmayacağının sorulması üzerine ise Koizumi, ''Aynı tartışma, Körfez Savaşı'nda da gündeme gelmişti'' dedi ve şöyle konuştu ''Fakat, Japonya'nın savaş sonrası ulusal politikası ve Japonya-ABD güvenlik anlaşmasının ne şekilde düzenlendiği düşünülürse, Japonya'nın bugünkü anayasası çerçevesinde, diğer gelişmiş ülkelerle ortak askeri eylemlere katılamayacağı görülmektedir.'' 
     






</TEXT>
</DOC>
