<DOC>
<DOCNO> 13523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/ekonomi/aeko.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi reform yapın 
</HEADLINE>
<TEXT>

Bush yönetimi, Derviş ve Cem’e demokratikleşme’ uyarısı yaparak, iktisadi krizden çıkış ile siyasi reform beklentisi arasında bağlantı kurdu 
     YASEMİN ÇONGAR - WASHINGTON 

     Bush yönetimi, Ekonomiden Sorumlu Devlet Bakanı Kemal Derviş ve Dışişleri Bakanı İsmail Cem’e vurgulu "demokratikleşme" mesajları verirken, iktisadi krizden çıkış ile Türkiye’de siyasi reform beklentisi arasında belirgin bir bağlantı kuruyor. 
     ABD Hazine Bakanı Paul O’Neill’ın Derviş ile görüşmesinde, Beyaz Saray Genel Sekreteri Andrew Card’ın Cem’in de dinlediği konuşmasında, Savunma Bakan Yardımcısı Paul Wolfowitz’in Amerikan - Türk Konseyi ATC toplantılarının açılışında ve ATC’nin fahri başkanı, eski Bush yönetiminin ulusal güvenlik danışmanı Emekli General Brent Scowcroft’un Milliyet’e demecinde aktardıkları ortak mesajlardan biri de "siyasi reform talebi" oldu. 
     ABD Hazine Bakanı’nın, pazartesi günü Derviş’le iki saati aşan görüşmesinde sadece iktisadi - mali konularla sınırlı kalmadan, "siyasi partiler kanununun değiştirilmesi, yolsuzlukların üzerine gidilmesi dahil" siyasi mesajlar da verdiği öğrenildi. 
     Beyaz Saray Genel Sekreteri Andrew Card ise, ATC toplantılarının yıllık balosunda yaptığı konuşmada, "Türkiye, Amerika’yı ya da Avrupa’yı memnun etmek için değil, kendi çıkarları böyle gerektirdiği için demokrasisini güçlendirmeli" dedi. 
     Card, Bush yönetiminin Türkiye’yi "zor zamanda yalnız bırakmayacağını" belirtmesine rağmen, Washington’dan gelecek desteğin finansal boyut taşıyıp taşımayacağının işaretini vermekten de uzak durdu. 
     
     Pentagon da aynı telden 
     ATC toplantılarının açılışında konuşan ve şu anda Bush yönetiminin üst düzey kadrosu içinde Türkiye’yi en iyi tanıyan kişi sayılan Savunma Bakan Yardımcısı Wolfowitz de, "Türkiye’de herkes demokratik sürecin parçası olabilmeli. Hukuk düzeninin sağlamlaştırılması, siyasette şeffaflık ve hesap verme yükümlülüğü, ahlaklı yönetim ve gençlik başta olmak üzere bütün kesimlerin demokrasiden yararlanabilmesi yönündeki süreç cesaret vericidir, sürmelidir" diyerek siyasi mesaj aktardı. 
     ABD’de Cumhuriyetçi siyasetin emektar ağır toplarından Emekli General Scowcroft da salı günü Milliyet’te yayınlanan demecinde, Türkiye’de "Yolsuzluklar, siyasetteki ahlaki çöküntü ve şeffaflığın olmayışı nedeniyle, Bush yönetiminin mali yardım eli uzatmakta tereddüt gösterdiğini" bildirmişti. 
     


 EKONOMİ 

























</TEXT>
</DOC>
