<DOC>
<DOCNO> 41157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sontur01.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pfizer "Saniyede 6 adet Viagra kullanılıyor" 
</HEADLINE>
<TEXT>

     Almanya İlaç Ajansı'nın, Viagra yüzünden ölenlerin sayısını açıklaması üzerine, Pfizer ilaç firması da Viagra'nın, piyasaya verildiği günden bu yana dünyada 40 milyon kez reçetelendiğini ve 10 milyon hasta tarafından güvenle kullanıldığını bildirdi. 
     Firmadan yapılan yazılı açıklamada, Viagra'nın dünya çapındaki kullanımının, saniyede ortalama 6 adet olmak üzere toplam 480 milyon tablet olduğu belirtildi. 
     Viagra'nın, tüm dünyada 110'dan fazla ülkede yetkili ruhsat otoriteleri tarafından onaylandığı kaydedilen açıklamada, şöyle denildi 
     ''Viagra, 11 bin kişinin katıldığı geniş çaplı araştırma-geliştirme safhalarından geçmiş ve 1998 yılında ABD'de tıbbın hizmetine sunulmuştur. 
     Amerikan Gıda ve İlaç Dairesi'nin prospektüsüne uygun olduğu sürece ilacın kullanımıyla ilgili bir kısıtlama getirmediği belirtilmiştir.'' 
     Almanya Sağlık Bakanlığı'nın bugün Almanya İlaç Ajansı'na dayanarak yayımladığı bildiride, Viagra kullanan ve bu ilacın yan etkilerine maruz kalan 104 kişiden 30'unun ''kalp veya kan dolaşımına bağlı komplikasyonlardan'' öldüğü belirtilmişti. 
     Bildiride, Avrupa Birliği ülkeleri ile İzlanda ve Norveç'te, Viagra'nın yan etkisine maruz kalan 709 kişiden 77'sinin öldüğü, dünyadaki ölüm vakalarının ise 616 olduğu kaydedilmişti. 






</TEXT>
</DOC>
