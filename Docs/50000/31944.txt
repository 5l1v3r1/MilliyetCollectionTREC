<DOC>
<DOCNO> 31944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/ekonomi/eko06.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den piyasalara uyarı Türkiye’ye GÜVENİN 
</HEADLINE>
<TEXT>

     YASEMİN ÇONGAR Washington 

     IMF Başkan Yardımcısı Stanley Fischer, uluslararası piyasalara mesaj vererek, "Türkiye çok zor bir programı, hızlı adımlarla hayata geçiriyor. Bazı konularda ilerleme sağlanması kolay olmuyor ve siyasi tereddütlerle karşılanıyor. Ancak sonunda, Türkiye gerekeni yapıyor. Bazı işler güç oluyor, ama sonunda hep oluyor. Piyasaların da bunu görmesi lazım" dedi. 
     Fischer ayrıca, "Türkiye'nin programı, piyasaların güvenini kazanmadıkça başarıya ulaşamaz. Bunu IMF Başkanı Köhler de, Başbakan Ecevit'e mektubunda bildirdi" diyerek, özellikle faiz oranlarının aşağıya çekilebilmesinin önemi üzerinde durdu. Fischer, Türkiye'nin bu yüksek faiz oranlarıyla "birkaç ay daha" devam edebileceğini söyledi, ancak faizlerin program hedefleriyle uyumsuzluğunun birkaç ay sonra hala sürüyor olması halinde, programda revizyona gitmenin gerekebileceğini vurguladı. 
     
     'Borçlar geri ödenir' 
     Fischer ayrıca, uluslararası piyasaların Türkiye'nin borçlarını geri ödeyemeyeceği kaygısı içinde olduğunu belirtirken, "Bu ciddi bir mesele. Türkiye'nin çok borcu var. Ancak iktisadi program, bu sorunla başa çıkmanın yöntemlerini de içeriyor" dedi ve Merkez Bankası'nın yılın ikinci yarısında, 9 milyar 600 milyon dolarlık döviz rezervini kullanarak Türk hükümetine borç verebileceğini, bunun da hükümetin bütçe açığının üçte birini karşılayacağını vurguladı. 
     
     "Hükümet değişse bile' 
     Türkiye'deki programın güçlü bir siyasi ve kamuoyu desteğine sahip olduğunu vurgulayan Fischer şöyle konuştu "Program artık sonuç vermeye başlıyor. IMF iyimser. Türkiye'de ekonominin eski düzenine dönmek isteyen kimse yok. Hükümet değişse bile bu durum değişmez." 
     Bu arada IMF Dışilişkiler Direktörü Tom Dawson, Türkiye’ye üçüncü kredi diliminin değerlendirilmesinde kayda değer gecikme beklenmediğini söyledi. 
     



 EKONOMİ 


















</TEXT>
</DOC>
