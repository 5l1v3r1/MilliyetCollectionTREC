<DOC>
<DOCNO> 20649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/yasam/yas04.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ana gibi y r olmaz 
</HEADLINE>
<TEXT>

İşte anaların anası... Sakat olan iki oğlundan birini sırtında, diğerini omzunda her gün tam 5 kilometre okula getirip götürüyor... 
     ERSİN ERCAN FIRAT KESKİNKILIÇ DHA 

     Adı Sevcan Gürbüz. 37 yaşında. Bolulu bir depremzede. Yaşadığı onca acıya rağmen, dimdik ayakta duran bu çileli kadın yaşamını sakat olan iki küçük çocuğunun eğitimine adamış. Fedakar anne kas erimesi olan çocuklarından birini sırtına, diğeri omzuna alıp her gün 5 kilometrelik yolu katederek yavrularını okullarına ulaştırıyor. 
     Depremde evi yıkıldıktan sonra konteynırda yaşamaya başlayan Sevcan Gürbüz, yavrularını kucakladığı gibi her sabah okul yoluna düşüyor. Önce Milli Egemenlik İlköğretim Okulu 1. sınıfta okuyan 7 yaşındaki oğlu Vefa'yı bırakıyor sınıfına. Sonra 11 yaşındaki Erhan'ını kucaklayıp üst kattaki sınıfına çıkarıyor. Oğlunu kendisini kapıda karşılayan öğretmen Gülten Karakaya'nın yardımıyla sınıftaki tekerlekli sandalyesine yerleştirdikten sonra evine dönüyor. Ve okul dağılımında yine yavrularını bekliyor kapıda... 
     
     Yılın annesi seçildi 
     Milli Eğemenlik İlköğretim Okulu'nda 'Anneler Günü' için yapılan ankette, Sevcan Gürbüz, 'Yılın Annesi' seçildi. 
     Onu ilk kutlayan oğlu Erhan'dı. Erhan, tekerlekli sandalyesinden kendi yazdığı 'Canım Annem' şiirini okurken anası hüngür hüngür ağlıyordu. Ana oğul sarıldılar birbirlerine. Uzun uzun ağlaştılar... 
     "Çocuklarımın eriyip gitmesi beni kahrediyor" diyen bu dertli ama yüreği dağ gibi olan anne şöyle konuşuyor "Eşimin hamallık yaparak kazandığı para çocuklarımızın okul ihtiyacına bile yetmiyor. Bel fıtığına yakalandım, dayanacak gücüm kalmadı ama çocuklarımın başarılı olması için canımı bile veririm." 
     



 YAŞAM 





















</TEXT>
</DOC>
