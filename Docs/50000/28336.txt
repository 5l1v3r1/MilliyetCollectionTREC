<DOC>
<DOCNO> 28336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/dunya/adun.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakaret gibi tazminat 
</HEADLINE>
<TEXT>

Körfez Savaşı’ndan kaynaklanan tazminat taleplerini değerlendiren BM Komisyonu, 3 milyar 300 milyon dolar zarar gösteren Türkiye’ye 1800 dolar verilmesini kararlaştırdı 
     YASEMİN ÇONGAR Washington 

     Körfez Savaşı’nda maddi kayıp veren ülkelerin bir bölümüne Birleşmiş Milletler BM tarafından tazminat ödenecek. Bu kapsamda, Türkiye’ye de, "bir masa üstü bilgisayar" ya da "bir dağ bisikleti" satın almasına yetecek miktarda para tam 1800 dolar verilmesi karşılaştırıldı. 
     Bu komik ödeme tutarını belirleyen yer, BM Güvenlik Konseyi’ndeki 15 ülkenin temsil edildiği Tazminat Komisyonu. 
     Komisyon’un Sözcüsü Joe Sills önceki günkü açıklamasında, "Biz yıllar önce, Irak’a karşı Çöl Fırtınası harekatından kaynaklı maddi zararlar karşılığında komisyon ödememe kararı aldık ve bunu herkese bildirdik. Buna karşın, harekata katılan bazı ülkeler, yine de tazminat taleplerini ilettiler" diyerek, tazminat ödeme konusundaki "gönülsüz" tavırlarını izah etti. Ancak bu "gönülsüzlük" bile, Türkiye dahil dört ülkenin yaptığı başvuru sonucunda belirlenen tazminat tutarlarının gülünçlüğünü açıklamıyor. 
     
     Alay eden rakamlar 
     Türkiye’nin doğrudan Körfez Savaşı’na katılmaktan kaynaklı maddi kaybının 3 milyar 300 milyon dolar olduğunu belirleyen ve Irak’a uygulanan ambargodan kaynaklı iktisadi zararı bu toplama katmayan Ankara, BM’ye yaptığı tazminat talebinde 3 milyar 300 milyon istemişti. 
     Buna karşılık, Irak’ın savaş sırasında doğrudan saldırdığı tek ülke olan İsrail, Scud füzelerinin yolaçtığı hasarın 1 milyar dolar olduğunu hesaplamış ve BM’den bu miktarda tazminat talep etmişti. BM Komisyonu’nun İsrail için uygun gördüğü tazminat ise, bu rakamın çok altında kaldı ve 74 milyon dolar olarak belirlendi. 
     Komisyon’a tazminat talebiyle başvuran diğer iki ülkeden Almanya, 130 milyon dolarlık zarar saptamasına karşılık 5 milyon dolara layık görülürken, 3 milyar 800 milyon dolar zarar bildiren Suriye’nin tazminat talebi tümden reddedildi. 
     Komisyon ayrıca, talepte bulunmayan Irak’a da, savaştan kaynaklı ekolojik zararlarla mücadele için 5 milyon dolar vermeyi kararlaştırdı. 
     
Paralar komisyona kaldı      BM Tazminat Komisyonu Başkanı Joe Sills, dört ülkeden toplam 5 milyar 580 milyon dolar tazminat talebi geldiğini, kendilerinin ise 79 milyon dolarlık ödeme yapma kararı aldıklarını açıkladı. Sills’e göre, bu rakamların belirlenmesi ardından, Komisyon’un bütçesinden geriye, 530 milyon dolar kaldı. 
     Sills, tazminat taleplerinin önemli ölçüde reddedilmesinin nedenini açıklamazken Komisyon’un uyguladığı kıstasın, "maddi yerleşimlere yönelik zarar ve diplomatik binalardaki hasar" ile sınırlı tutulduğu anlaşılıyor. Komisyon’a başvuran ülkelerin ise, savaş sırasında göçe zorlanan kişilerle ilgili masrafları da "tazminat talebine gerekçe" gösterdikleri, oysa BM’nin bu harcamaları kıstas dışı tuttuğu kaydediliyor. 
     



 DÜNYA 











</TEXT>
</DOC>
