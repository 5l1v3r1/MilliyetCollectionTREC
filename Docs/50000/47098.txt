<DOC>
<DOCNO> 47098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/spor/spo05.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR BAŞKA SAHA 
</HEADLINE>
<TEXT>

Deplasman özürlü Fenerbahçe’nin, Saracoğlu Stadı dışında bu sezon ilk kez kazanması kadar, Mustafa Denizli’nin devre arasında üç oyuncu değiştirmesi de haftanın olayıydı 
     TAMER BAĞLAN 

     Bu hafta, Vedat’ın tarihe geçen 18. saniye füzesi ile başladı. İnceefe’nin haftanın golünü yorumlarken sarfettiği "40 metre top sürdüm kimse karşıma çıkmadı" cümlesi ve 4. dakikada gelen ikinci gol, Göztepe’nin ısınmadan sahaya çıktığı izlenimini yarattı. Namağluplardan Galatasaray üst üste 7. galibiyetini alıp lig geçmişindeki en iyi ikinci başlangıcını yaşarken, ensesindeki İstanbulspor beşinci kez 1-0’lık skorla üç puana uzandı. Önümüzdeki üç hafta maçlarını kendi sahalarında oynayacak olmaları, Boğalar’ın liderlik yarışındaki en önemli avantajları... 
     Çarşamba’nın yeniği KaraKartal tam Daum’a el sallamaya hazırlanırken hala kendisine alternatif aranan Fevzi ile Yozgat’ta bir kez daha zirve için umutlandı. Kjaer amcasının gitmesiyle yeniden forma şansı bulan Fevzi, olağanüstü kurtarışlarıyla hem özgüvenini hem de haftanın futbolcusu ünvanını kazandı. 
     İstanbul’un diğer iddialısı, deplasman özürlü Fenerbahçe nasıl olduysa bu kez, bir başka sahadan galibiyetle ayrıldı. Tecrübeli Mustafa Denizli’nin ikinci devreye üç değişiklikle başlaması ise çoğunluk tarafından hayretle karşılandı. Kimileri de bunu, "Ne yapsın adam " şeklinde yorumlayıp, hocayı alkışladı. İsteyen "Delilik", isteyen "Enayilik", "Dahilik" ya da "Çaresizlik" diyebilir... Ancak, bu değişikliklerden sonra herhangi bir oyuncusu sakatlansa ya da ikinci devrenin başında Rüştü kırmızı kartla oyun dışı kalsa, Denizli herhalde acilen Samandıra’dan eşyalarını taşırdı. 
     İlk iki haftada attığı 14 gol ile Türk Futbolu’nda yeni renkler arayan bizler tarafından hemen manşetlere taşınan Ankaragücü, rotayı çabuk şaşırdı. Son altı haftada filelerinde 18 gol gören Başkent ekibi zirveden dibe doğru inişini sürdürürken, bu hafta gol bile atamadığı bir ilki yaşadı. Beş haftadır galip gelemeyen Trabzonspor ise, kelimenin tam anlamıyla sevenlerinin sabrını taşırdı. Bünyesinden yetişen futbolcularla Dördüncü büyük’ ünvanına ulaştığı başarıların altına imza atan BordoMavililer’in, bu haftaya kadar 8 yabancı futbolcuya yer verişleri, belki de başarısızlığın birinci nedeni olarak algılanmalı. Ekonomik sorunlar, iç karışıklıklar derken, Karadeniz Fırtınası’ lige adımını attığı 1974-75’den bu yana en kötü sekizinci haftasını geride bıraktı. 
     Çarşamba günü oynanan ertelemeler de dahil, toplam 11 maçta hiç kırmızı kart vakası yaşanmaması, şüphesiz haftanın en kayda ve sevinmeye değer yanıydı. Bir kaç bayrak hariç, hakemlerimiz genelde başarılıydı. Haftanın tek sağ avuçiçi plasesinin gol olmaması ise, hem hakem hem de centilmen Suat’ın kariyeri için büyük şanstı. Ancak, kimbilir Gol olsa belki de, Suat maçtan sonra dediği gibi elle attığını itiraf edip bu yazıda Fair Play adayı olarak yer alacaktı... 
     



 SPOR 



























</TEXT>
</DOC>
