<DOC>
<DOCNO> 6291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/soneko05.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB'nin yabancı işlemlerinde büyük düşüş 
</HEADLINE>
<TEXT>

     İstanbul Menkul Kıymetler Borsası İMKB Hisse Senetleri Piyasası'nda yabancı yatırımcıların Ocak ayında gerçekleştirdikleri işlem hacmi toplamı, geçen yılın aynı ayına göre yüzde 70.23 oranında düşüş gösterdi. 
     Borsa'nın tarihi zirvesini gerçekleştirdiği 2000 yılı Ocak ayında,yabancı yatırımcılar adına yapılan toplam işlem hacmi 5 milyar 793 milyon 594 bin dolar olurken, bu yılın aynı döneminde sadece 1 milyar 725 milyon 98 bin dolarlık işlem gerçekleşti. İki dönem arasında, 4 milyar doları aşan fark oluştu. İMKB verilerine göre, geçen ay 989 milyon 579 bin dolar alım yapan yabancı yatırımcılar, 735 milyon 519 bin dolarlık satış işlemi gerçekleştirdi. Yabancılar, net 254 milyon 60 bin dolarlık alım işlemi yaptı. Geçen yılın aynı döneminde ise yabancılar net 1 milyar 418 milyon 53 bin dolarlık net satış gerçekleştirmişlerdi. 
     Ocak ayında işlemlerin toplam 1 milyar 202 bin dolarlık kısmı Yapı Kredi Bankası, Garanti Bankası, Turkcell, İş Bankası-C, Koç Holding, Vestel, Akbank, Tüpraş, Doğan Yayın Holding ve Sabancı Holding hisse senetlerinde kaydedildi. Yabancı yatırımcılar Yapı ve Kredi Bankası tahtasında 135 milyon 767 bin dolarlık alış, 95 milyon 319 bin dolarlık satış yazdırdılar. Yapı Kredi'de toplam işlem tutarı 231 milyon 86 bin dolar oldu. Yapı ve Kredi Bankası'nın arkasından toplam 176 milyon 933 bin dolarlık işlem hacmiyle Garanti Bankası hisseleri ikinci sırada gelirken, 3. sırayı toplam 191 milyon 43 bin dolarla Turkcell hisseleri aldı. 




</TEXT>
</DOC>
