<DOC>
<DOCNO> 26227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun10.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın nükleer deneme yaptığına dair kanıt bulunamadı 
</HEADLINE>
<TEXT>

     BM silah denetçileri ve uzmanlar, Irak'ın 1989'da başarılı bir nükleer deneme yaptığına dair kanıt bulunamadığını bildirdiler. 
     BM Gözetim, Tahkik ve Denetleme Komisyonu UNMOVIC Başkanı Hans Blix, Irak'ın 19 Eylül 1989'da Bağdat'ın güneybatısındaki Rezazza gölü altında nükleer deneme yaptığı yolundaki ''bilginin tamamıyla yanlış'' olduğunu, geçen hafta BM Güvenlik Konseyi'ne bildirdiğini söyledi. 
     Blix, gazetecilere yaptığı açıklmada, komisyonla Uluslararası Atom Enerjisi Ajansı'nın IAEA dosyalarındaki veriler, uçaklardan elde edilen bilgi ve daha önce karada yapılan incelemelerin, ''nükleer deneme yapılmadığını'' ve gölün altında tünel olmadığını gösterdiğini bildirdi. 
     Irak'tan kaçan iki bilim adamının denemeyle ilgili iddialarıyla deneme bölgesinin uydu fotoğraflarının yorumu, Şubat ayında İniltere'de yayınlanan Sunday Times gazetesinde yer almış ve haber büyük yankı uyandırmıştı. 
     Arizona Üniversitesi öğretim üyesi Prof. Terry Wallace da, Uluslararası Sismik Merkez ve ABD Jeolojik Araştırma kuruluşlarının küresel sarsıntı katologlarında yapılan incelemelerin, denemenin yapıldığı iddia edilen günde, Irak'ta sismik hareketlilik olmadığını gösterdiğini bildirdi. Wallace, böyle bir patlamanın, gerçekleşmesi halinde, İran, İsrail ve Ürdün'deki deprem kayıtlarını tutan bölgesel ve uluslararası gözlem kuruluşlarınca kolayca saptanabileceğini da hatırlattı. 







</TEXT>
</DOC>
