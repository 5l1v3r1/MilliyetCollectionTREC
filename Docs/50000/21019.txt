<DOC>
<DOCNO> 21019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sonspo02.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde 2 güreşçimiz finale yükseldi 
</HEADLINE>
<TEXT>

     İstanbul'da süren 48. Avrupa Büyükler Grekoromen Güreş Şampiyonası'nın bugün yapılan sabah seansı karşılaşmalarında, 85 kiloda Hamza Yerlikaya ve 130 kiloda Fatih Bakırfinale yükseldi. 
     Abdi İpekçi Spor Salonu'nda gerçekleştirilen organizasyonda, 85 kiloda Hamza Yerlikaya, Ukraynalı Aleksander Dorogan ile karşılaşırken, maça hızlı başladı ve yaptığı oyunlarla ilk dakikalarda 4-0 öne geçti. Ukraynalı rakibi önünde skoru 6-0'a kadar getiren Yerlikaya, daha sonra kaptırdığı 2 puana karşın maçı 6-2 galip bitirerek finale yükseldi. 
     Hamza Yerlikaya'nın akşam seansında gerçekleştirilecek final müsabakasındaki rakibi de Polonyalı Letki Marcin oldu. Şampiyonada Türkiye'yi 130 kiloda temsil eden Fatih Bakır ise Finlandiyalı Ahokas Juha ile mücadele etti. Normal süresi 0-0 berabere biten karşılaşmada Fatih Bakır saltoda rakibinin ihtar almasıyla 2 puan kazanarak öne geçerken, ikinci saltoda da rakibinin hata yapmasıyla 1 puan daha elde etti ve mücadeleden 3-0 galip ayrılarak ismini finale yazdırdı. Fatih Bakır, 130 kilo finalinde Macar Mihaly Deak Bardos ile akşam seansında altın madalya mücadelesi verecek. 48. Avrupa Büyükler Grekoromen Güreş Şampiyonası, akşam seansında gerçekleştirilecek final müsabakalarının ardından sona erecek. 







</TEXT>
</DOC>
