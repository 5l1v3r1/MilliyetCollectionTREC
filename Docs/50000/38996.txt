<DOC>
<DOCNO> 38996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur25.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "Katilin kim olduğunu biliyoruz" 
</HEADLINE>
<TEXT>

     İçişleri Bakanı Rüştü Kazım Yücelen, işadamı Üzeyir Garih'i öldüren zanlının kimliğinin kendilerince bilindiğini belirterek, ''Şüpheler bir şahıs üzerinde yoğunlaşmaktadır. Bu şahıs aranıyor'' dedi. 
     İstanbul Emniyet Müdürlüğü'nde, Emniyet Müdür Vekili Hasan Özdemir'in makamında gazetecilere açıklama yapan İçişleri Bakanı Rüştü Kazım Yücelen, işadamı Üzeyir Garih'in, Bulgar Heyeti'ni kabul ettikten sonra, yalnız olarak, otomobili de kendi kullanarak 12.50 sıralarında Eyüp'e geldiğini anlattı. 
     Otomobilini parka bırakarak, 250 metre uzaklıktaki Eyüp Mezarlığı'na giden Garih'in burada bir kişinin mezarını ziyaret ettiğini kaydeden Yücelen, ''Daha önceden de sık sık bu mezarı ziyaret geliyormuş. Olaydan sonra arkadaşlarımızın Garih'in cesedi üzerinde yaptıkları incelemelerde, vücudunun 8 ayrı yerinden bıçaklanarak öldürüldüğünü tespit etti. Polisimizin yaptığı ilk tespitlere, bulgulara göre, olayın bir örgüt tarafından planlı yapılmamış olduğu, bu olayın arkasında bir örgütün olmadığı sanılmaktadır'' dedi. 
     Bakan Yücelen, konuşmasını şöyle sürdürdü 
     ''Olay yerinde İstanbul Emniyet Müdür Vekili Özdemir ile yardımcıları tarafından bizzat yapılan inceleme ve soruşturmalara göre, şüpheler bir şahıs üzerinde yoğunlaşmaktadır. Bu şahıs aranıyor. Muhakkak bu şahsı bulacağız. Bu şahsı bulmadan olayı şu veya bu tarafa çekme düşüncesi yanlış olur. İstanbul DGM Cumhuriyet Başsavcısı da, olayı çok yönlü olarak soruşturmaktadır. 
     Biz polislerimize güveniyoruz. Arkadaşlarımızın en kısa zamanda bu zanlıyı bulacaklarını tahmin ediyoruz. 
     Zanlıyı bulduktan sonra olay hakkında geniş açıklama yapacağız. Çalışmalar çok yönlü olarak sürüyor''. 
     İşadamını en son görenlerin verdiği bilgi ve yapılan tespitler doğrultusunda, cinayetin başka yerde işlenip cesedin buraya getirildiğine dair bir bulguya rastlanmadığını da ifade eden Bakan Yücelen, ''Cinayet olay yerinde işlenmiş gibi görünüyor'' şeklinde konuştu. 
     Bir gazetecinin ''Zanlı kim'' şeklindeki sorusu üzerine İçişleri Bakanı Yücelen, ''Zanlının kimliği bizce malum. Ama çalışmalarımız sürüyor. Şu anda bilgi veremeyiz'' dedi. 
     İçişleri Bakanı Yücelen, Üzeyir Garih'in kimi ziyaret ettiği yönündeki sorulara da, küçük yaşta kendisine yardımcı olan bir kişinin mezarını ziyaret ettiğini, bu ziyareti sık sık gerçekleştirdiğini belirterek, bu mezarın sahibinin ismi konusunda bilgi vermedi. 
     







</TEXT>
</DOC>
