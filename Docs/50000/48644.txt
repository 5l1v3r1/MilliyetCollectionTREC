<DOC>
<DOCNO> 48644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur16.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Bayındırlık Bakanı, Kemal Derviş'e kızdı... 
</HEADLINE>
<TEXT>

     Bayındırlık ve İskan Bakanı Abdülkadir Akcan, Kamu İhale Yasa Tasarısı'nın bu ay içerisinde TBMM'ye sevk edilebilmesi için, yarın son defa Maliye Bakanı Sümer Oral ile birayaya geleceklerini belirterek, ''Bu yasa tasarısını kim 2004 yılında uygulamaya sokmak için çalışıyor, bunu ben de Sayın Derviş'ten öğrenmek istiyorum'' dedi. 
     Akcan, Başbakanlık Merkez Binası'ndan ayrılırken, gazetecilere, Kamu İhalesi Yasa Tasarısı ile ilgili açıklamalarda bulundu. 
     Devlet Bakanı Kemal Derviş'in, ''Kamu İhalesi Yasa Tasarısı'nın 'sürüncemede' olduğu anlamını veren'' açıklaması olduğunu hatırlatan Akcan, ''Sayın Derviş'in, neye istinaden bunları söylediğini bilmiyorum. Sayın Derviş'in açıkladığı gibi, Kamu İhalesi Yasa Tasarısı'nın 15 Ekim'de teslim edilmesi gerekiyordu. Ancak, bu konuda 'herhangi bir çalışma yapılmıyormuş' imajını veren açıklamaları, neye dayanarak yaptığını bilemiyorum'' dedi. 
     Bakan Akcan, Kamu İhale Yasa Tasarısı'nın, 1991 yılından bu yana Maliye Bakanlığı ile Bayındırlık ve İskan Bakanlığı'nın ortak çalışması sonunda hazırlanarak devreye sokulmasına karar verilmiş, bir kanun tasarısı çalışması olduğunu ifade etti. 
     Akcan, tasarının 15 Ekim itibariyle TBMM'ye sunulmak üzere Bakanlar Kurulu'nda imzaya açılmamış olmasının, Bütçe Kanunu çalışmaları ile ilgili, Maliye Bakanı Sümer Oral ile zaman darlığı nedeniyle biraraya gelememeleri ve son rötuşleri yapamamalarından kaynaklandığını söyledi. Akcan, şöyle devam etti 
     ''Tasarının bu ay içerisinde TBMM'ye sevk edilebilmesi için son defa Maliye Bakanı Oral ile biraraya geleceğiz. Sayın Oral'ın bana ifade ettiği... Yarın, Plan ve Bütçe Komisyonu'nda, 2002 Bütçe Kanunu Tasarısı'nı sunduktan sonra toplanarak, son rötuşu yapacağız. Hal böyle iken, neye dayanarak Kemal Derviş, biraz önceki açıklamayı yaptı, daha ötesi, ben de gerçekten merak ediyorum. Kim 2004 yılında uygulamaya sokmak için çalışıyor, bunu ben de Sayın Derviş'ten öğrenmek istiyorum. Ama bugüne kadar bu konuda yüz yüze veya telefonla veya aracı kullanarak Sayın Derviş ile görüşmüş değiliz. Bu nedenle, aldığı haberler nereden kaynaklanıyor, onu da merak ediyorum.'' Akcan, ''Derviş ile aranızda bir sorun mu var '' sorusuna, ''Hayır. Biraz önceki açıklamasını değerlendiriyorum'' karşılığını verdi. 
     ''Bunu kamuoyu önünde açıklamak yerine, neden yüz yüze konuşmadınız '' sorusuna da Akcan, ''Benimle konuşup doğruyu öğrenebilirdi. O yönünü neden algılamıyorsunuz'' yanıtını verdi. 
     






</TEXT>
</DOC>
