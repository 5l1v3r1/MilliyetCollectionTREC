<DOC>
<DOCNO> 48603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko23.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''IMF heyeti şu anda Türkiye'de'' 
</HEADLINE>
<TEXT>

     Devlet Bakanı Kemal Derviş, dış destek konusunda çalışmaların devam ettiğini ve bu konuda İtalya ve Kanada'da bazı temaslarda bulunacağını bildirdi. 
     Derviş, Bakanlar Kurulu Toplantısı sonrasında gazetecilerin sorularını cevaplandırdı. 
     Derviş, dış desteğe ilişkin soruya karşılık, 2001 sonu hedefi ve 2002 yılının, çok daha belirgin bir yapıya kavuşacağını söyledi. 
     Bakan Derviş, IMF'den bir heyetin geldiğini, bugün saat 17'de özellikle finans sektörü ile ilgili bir çalışma yapacaklarını söyledi. 
     Yoğun günler geçirdiklerini belirten Derviş, hem içeride hem de dışarda çalışmaların devam ettiğini kaydetti. Derviş IMF ile çalışmaları hızlı biçimde bitireceklerini, hazırlıkların ise ileri aşamada olduğunu bildirdi. 
     Reel sektörün finans sorunlarıyla ilgili çalışmanın hızla ilerlediğine dikkati çeken Derviş, reel sektörün yeniden yapılandırılması sürecine yardımı olacak yasal hazırlıkların tamamlanacağını ve Bakanlar Kurulu'na sunulacağını kaydetti. 
     Bütçeyle ilgili çalışmaların da devam ettiğini belirten Bakan, 2002 yılı bütçesinin TBMM Bütçe ve Plan Komisyonu'nda olduğunu, bir 
     taraftan, liderlerin de yürüttüğü bir çalışma bulunduğunu söyledi. 
     Kamu bankalarının çok ciddi bir iyileşme süreci içinde bulunduğunu vurgulayan Derviş, Ziraat Bankası'nın, çiftçi borçları ve KOBİ'lere yönelik karar çıkarttığını, çiftçi borçlarının yeniden yapılandırılacağını, bunun da bankanın kendi kaynaklarından karşılanacağını bildirdi. 
     Derviş bu arada, yeni Devlet İhale Yasa tasarısının TBMM'ye sunulması gerektiğini belirterek, ''Türkiye'nin, ihalelerle ilgili birtakım olumsuzlukları ortadan kaldırması lazım. Kanunun, 2002 yılına kadar çıkması gerekir'' dedi. 
     ''Termik santrallar ve dağıtım santrallerinin rehabilitasyonu için kaynak gerektiğinin'' daha önce Enerji ve Tabii Kaynaklar Bakanı tarafından ifade edildiğini hatırlatan bir gazeteciye ise Derviş, şunları kaydetti 
     ''Ruhsatların çıkması, çevre sorunlarının çözülmesi lazım. 
     Eşgüdüm eksikliğinden kaynakalnan zorluklar vardı, ama bu para hiçbir senaryoda yoktu. Paranın gelip gelmeyeceği de kesin değildi. Fakat yasal yapıyı da dikkate almak lazım. Danıştay'ında görüşleri vardı. 
     Herşeyin açık şeffaf ve yasalara uygun yürümesi lazımdı.'' 
     






</TEXT>
</DOC>
