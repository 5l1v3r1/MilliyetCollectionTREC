<DOC>
<DOCNO> 33522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/ekonomi/eko05.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya Derviş morali 
</HEADLINE>
<TEXT>

Derviş’in olumlu mesajları borsayı 10.000 puanın üzerine çıkarttı. Hisse senetleri ortalama yüzde 3.62 değer kazandı 
     EKONOMİ SERVİSİ 

     Ekonomiden sorumlu Devlet Bakanı Kemal Derviş’in geçen hafta yaşanan olumsuz havanın atlatıldığını, piyasaların adım adım iyiye gittiğini, bugünkü Hazine ihalesinin başarılı olacağını ve cari işlemlerin artıya geçtiğini açıklaması piyasalara güven verdi. 
     İkinci seansın başında 9.547 puana kadar gerileyen endeks, Derviş’in moral veren açıklamalarıyla hızla yükselişe geçti. Yükseliş özellikle banka hisseleriyle kendini gösterdi. 
     Hisse senetleri kapanışta yüzde 3.62 prim yaparken, endeks iki haftalık aradan sonra yeniden 10.000 puanı aşarak 10.034 puandan günü kapattı. Toplam işlem hacmi de 328.8 trilyon lira olarak gerçekleşti. 
     
     Gözler ihalede olacak 
     Borsacılar, bugün Hazine ihalesinde faiz oranının piyasa beklentileri düzeyinde gerçekleşmesi ve satışın 1 katrilyonun üzerine çıkması halinde, endeksin yükselişe devam edeceğini belirttiler. Bu arada altı aylık bilanço beklentilerinin de borsanın genel seyrinde etkili olması bekleniyor. 
     Borsacılar, yabancı fonların da bugünden itibaren alıma geçmelerini bekliyor. 
     
     Bono faizi 5 puan arttı 
     Hazine, bugün temmuz ayının son ihalesine çıkıyor. Üç ay 91 gün vadeli bono ihalesinde net 772 trilyonluk borçlanma hedefleniyor. 
     Hazine’nin en son açtığı ihalede faiz yüzde 104.89 olmuştu. Dün ikinci el piyasada faizler 5.10 puanlık artışla bugün valörlü yüzde 97.96’ya çıktı. Ancak fazla işlem hacmi oluşmadı. 
     
     Dolardaki düşüş sürüyor 
     Vadeli döviz piyasasında bir ay sonraki dolar kotasyonları 1 milyon 405 bin liradan kapandı. Merkez Bankası dolar kurunu bugün için 1 milyon 321 bin lira olarak belirledi. Dolar serbest piyasada dört bin liralık düşüşle 1 milyon 333 bin liraya geriledi. 
     
     Para programında çelişkiler var 
     Uluslararası yatırım bankası Salomon Smith Barney SSB , Merkez Bankası’nın para programı uygulamasında çelişkilerle karşılaştığını savundu. SSB, Net Uluslararası Rezerv NUR sınırlamasının Merkez Bankası’nın lirayı destekleme gücünü azalttığını öngördü. Smith Barney’in raporunda, Merkez Bankası’nın enflasyon hedeflerine göre hareket etmekle aşırı sıkı para politikasının sonuçları arasında seçim yapmak zorunda kaldığı kaydedildi. 
     NUR sınırlamasının Merkez Bankası’nın Türk Lirası’nı destekleme gücünü sınırladığını vurgulayan Smith Barney, Merkez Bankası’nın geçen haftaki faiz artırımının da para politikasıyla hükümetin borçlanma programı arasındaki çelişkiyi artırdığını öne sürdü. 
     



 EKONOMİ 





















</TEXT>
</DOC>
