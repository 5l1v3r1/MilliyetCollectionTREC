<DOC>
<DOCNO> 30058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/spor/yuru.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar alan bitti 
</HEADLINE>
<TEXT>

     ÖMER ÜRÜNDÜL 

     Fatih Terim’in günümüz futbolunun istediği özelliklere sahip birbirlerini tamamlayan oyunculardan kurulu kadroya oturttuğu oyun modeli ile Galatasaray büyük başarılara imza attı. UEFA Kupası’nı kazanarak inanılmazı gerçekleştirdi. 
     Bu oyun modelinin temel ilkesi Avrupa seviyesinin üstünde uygulanan can alıcı dar alan presiydi. Geçen sene Fatih Terim’in takımdan ayrılmasının yanında dar alan presini ilerde son adam olarak ilk başlatan Hakan Şükür’ün de gitmesiyle sistem arızaya uğradı. Çünkü transferde Hakan’ın yerine Jardel ve Serkan gibi golcü, ama hareketsiz forvet tipleri alındı. Orta sahanın yükü ağırlaştı, fiziki tahribat oluştu. Buna rağmen kaliteli kadro iyi motive olduğu Şampiyonlar Ligi’nde başarılı mücadele ve sonuçlarla çeyrek finale çıktı. 
     Gelelim önümüzdeki sezona. Emre, Okan ve Fatih gibi çok önemli oyuncular da yurt dışına gittiler. Sistemin devam edebilmesi için Hakan Şükür’ü de içlerine katarak benzer yapıda transferler düşünülmesi gerekirdi. Ama hayretler içinde izliyoruz, yönetim tam tersini yapıyor. Serkan varken aşağı yukarı benzer yapıda Ümit Karan alınıyor. Orta sahaya fiziki direnci yetersiz pres özelliği olmayan Ayhan geldi. Takımın en iyi döneminde Fatih Terim’in bile adam edemediği Sergen düşünülüyor. Takaslar gerçekleşmeyip, Jardel para karşılığı giderse Lucescu’nun isteği doğrultusunda yabancı kontenjanı muhtemelen Rumen olacak. Kısacası transfer politikası Terim modeline tam ters kutup teşkil ediyor. Buradan da şu sonuç çıkıyor. Artık dar alan presi bitti. 
     Bugünkü görüntü ile Galatasaray’ın temel felsefesi Rumen ekolü benzeri kontrollü anlayışa dayanan bir model olacak. Tek tek baktığımızda yine eldeki kadroda kaliteli isimler var. Türkiye Ligi’nde Galatasaray yine iddialı biçimde zirve mücadelesi yapar. Ama iki senedir büyük keyif aldığımız ülkemize onur kazandıran Avrupa başarıları artık çok zor. 
     



 SPOR 
























</TEXT>
</DOC>
