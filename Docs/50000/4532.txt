<DOC>
<DOCNO> 4532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sontur21.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İpekçi davasına tanık olarak çağırılan Ağca, mahkemede yemin etmedi 
</HEADLINE>
<TEXT>

     Milliyet Gazetesi Genel Yayın Müdürü ve Başyazarı Abdi İpekçi'nin katili Mehmet Ali Ağca, suikastla ilgili yeniden açılan davada tanık olarak ifade vermeyi reddetti. Yemin etmeyi de kabul etmeyen Ağca, "Masumiyetimi kanıtlamak için iade - i muhakeme talebinde bulunuyorum" dedi. 
     Ünye Cezaevi'nde başka bir suçtan tutuklu bulunan Yusuf Çelikkaya'nın, Yalçın Özbey'le birlikte İpekçi'nin öldürülmesi olayına katıldıkları yönünde dilekçe vermesinin ardından, iki sanık hakkında "taammüden adam öldürme" suçlamasıyla açılan davanın görülmesine İstanbul 7. Ağır Ceza Mahkemesi'nde başlandı. Duruşmaya, Adalet Bakanlığı'nın başvurusuna karşın Belçika'dan iade edilmeyen Özbey ile Çetinkaya katılmadı. Tanık sıfatıyla Ağca'nın yer aldığı duruşmada, Özbey'in iadesiyle ilgili talep ve Belçika'nın red yanıtı okundu. Mahkeme başkanı, Ağca'nın ifade vermeden önce, "Namusu ve şerefi üzerine doğruyu söyleyeceğine dair yemin etmesini" istedi. Ancak Ağca, "Şahitlik yapmayacağım için yemin de etmiyorum, gerek yok" dedi. Ağca, Özbey'le arkadaş olduklarını, ancak Çelikkaya'yı tanımadığını söyledi. 
     Mahkeme başkanı, Ağca'nın Roma'da cinayeti Özbey'in işlediği yönünde ifade verdiğini, Oral Çelik ve Mehmet Şener'le de aynı evde kaldığını söylediğini hatırlattı. Bunun üzerine Ağca şöyle konuştu 
     "Aynı evde kaldık. Ben İstanbul'da 20 ev değiştirdim. Bir çok kişiyle kaldım. Suikastın en büyük mağduruyum. Mağdur olarak konuşuyorum. Çelikkaya'yı hiç görmedim ve tanımadım. Mahkemenizin sağlıklı yürümesi için bu kişinin iyi tanınması gerektiğini düşünüyorum. Mitomanyak mı, megalomanyak mı, psikopat mı, bu mektubu yazmaya zorlandı mı, yoksa gerçekten cinayete karıştı mı Bunlar sorgulanmalıdır." 
     Özbey'in Almanya'da verdiği ifadesinde, "Ağca psikopattır. Çok iyi silah kullanır, hiç acımaz" suçlamasının hatırlatılması üzerine de Ağca, "Özbey'in ifadeleri dikkatli incelendiğinde Çelik ve Abdullah Çatlı'dan bahsettiği görülür. Onlar Türkiye'nin ünlü günah keçileridir. Olay yerinde olmadığım ve masum olduğum için bir şey söyleyemem. İade - i muhakeme talebinde bulunuyorum" dedi. 
     Ağca, "Hiç kimse 'Ağca sen o zaman itiraf ettin' demesin. Celal Adan da Kemal Türkler'i öldürdüğünü itiraf etti. İşkence gören Adan, işkence yapan Hayri Kozakçıoğlu ile şimdi aynı partide kol kola kardeş oldu. Benim durumumda ona benzer birşey. Sadece ben sistemin dışında kaldığım için zulme uğruyorum" diye konuştu. 
     Ağca, ifadesinin ardından yoğun güvenlik önlemleri altında adliyeden ayrıldı. Duruşma, Ünye Cezaevi'nde tutuklu Çelikkaya'nın duruşmaya çağrılması ve Özbey'in infazının beklenmesi için erteledi. 




</TEXT>
</DOC>
