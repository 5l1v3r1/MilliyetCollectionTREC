<DOC>
<DOCNO> 33623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sondun07.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Her üç Avusturyalı kadından biri Antalya'ya Türk erkekleri için geliyor 
</HEADLINE>
<TEXT>

     Avusturya'nın başkenti Viyana'da yayımlanan haftalık News dergisi, Türkiye'deki Avusturyalı turistler arasında yaptığı bir araştırmada ''her üç Avusturyalı kadından birinin Türk erkekleriyle cinsel ilişki için Türkiye'ye tatile gittiğini'' saptadı. 
     Türkiye'ye gönderdiği muhabirlerinin, Antalya ve Side'de yaptıkları araştırmanın sonuçlarını, ropörtaj olarak yayımlayan dergi, ''Akdeniz'de yeni trend. Her üç Avusturyalı yalnız kadından biri güneş ülkesinde cinsellik arıyor. Çoğu kez de parasını ödeyerek'' ifadelerini kullandı. 
     Tatil sırasında başlayan kısa süreli beraberliklerin zaman zaman aşka dönüştüğünü, hatta bazen de nikah dairesinde son bulduğunu bazı örneklerle anlatan News muhabirleri, turistlerle tatil sırasında birlikte olan Türk erkekleri ve Avusturyalı kadınların aşk hikayelerine de yer verdi. 
     News dergisi, seks partneri arayan Avusturyalı yalnız kadınlar için ''Türk jigololardan korunma rehberini'' de yayımladı. 
     Türkiye uzmanı Avusturyalı turizmci A. Hamorszky, Türk jigoloların doğrudan para istemeyi gururlarına yediremediklerini, genellikle askere çağrı belgesiyle gelip ''Para bulabilirsem askere gitmeyeceğim'' diyerek birlikte oldukları kadınlardan para sızdırdıklarını ileri sürdü. Hamorszky, diğer bir yöntemin ise ''İşyeri açacağım param yetmediği için dükkanı geri alacaklar'' şeklinde yardım talebi olduğunu söyledi. 
     







</TEXT>
</DOC>
