<DOC>
<DOCNO> 43664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/dunya/dun02.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye dönmek için Bin Ladinci oldu 
</HEADLINE>
<TEXT>

     TOLGA ŞARDAN Ankara 

     Tayland’da parasız kalan Ali Demir adlı vatandaşımız, Türkiye’ye dönebilmek için kendini Usame bin Ladin’in bombacısı olarak tanıttı. Demir’in oyunu, İstanbul’da ortaya çıktı. 
     Türkiye’nin Bangkok Büyükelçiliği’ne başvuran Demir, yetkililere örgütten kaçtığını ve Türkiye’ye dönmek istediğini belirtti. Demir, görüşmelerinde bomba şemaları olduğunu öne sürdüğü çizimleri yetkililere verdi. 
     Ankara ile temasa geçen yetkililer, Demir’i Türkiye’ye göndermek istedi. Talebin Ankara tarafından kabul edilmesinin ardından geçen cumartesi İstanbul’a gönderilen Demir, havalimanında gözaltına alındı. Bir süre önce Tayland’a giden Demir’in, parasız kalınca Konya’da faaliyet gösteren büyük bir firmayı bomba şeması göndererek tehdit ettiği anlaşıldı. 
     
     Cezaevine gönderildi 
     Firmadan para alamayan Demir, üzerindeki tüm parayı Taylandlı kadınlarla harcadı. Demir’in şemalarını inceleyen uzmanlar, çizimlerin gerçek olmadığını belirledi. Bin Ladin’le hiçbir bağlantısı olmadığı tespit edilen Demir, parasız kalınca Türkiye’ye dönmek için bu oyunu oynadığını itiraf etti. Demir, "gaspa eksik teşebbüs" suçundan tutuklandı. 
     



 DÜNYA 














</TEXT>
</DOC>
