<DOC>
<DOCNO> 24674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/soneko01.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen "İhracatçıya 7.5 milyon dolar kredi kullandırılacak" 
</HEADLINE>
<TEXT>

     Dış Ticaret Müsteşarı Kürşad Tüzmen, Eximbank'tan ihracatçıya bu yıl içinde 3.7 milyon doları kısa vadeli olmak üzere 7.5 milyon dolar kredi kullandırılacağını söyledi. 
     Denizli'de ihracatçıların sorunlarının ele alındığı toplantıda ihracatçılar, ekonomik istikrarsızlığın yarattığı sıkıntılardan şikayetçi oldu. 
     Konuşmaların ardından söz alan Dış Ticaret Müsteşarı Kürşad Tüzmen ise ''Karamsarlık Odası'' adını verdiği salondaki karamsarlığı dağıtmaya çalışacağını belirtti. Müsteşar Tüzmen'in ''Başınıza gelenlerin, krizlerin sorumlusu benim... Madem kimse üstlenmiyor, bari ben üzerime alayım'' şeklindeki sözleri gülüşmelere yol açtı. Aynı şeyleri tekrarlamak yerine çözüm üretilmesi gerektiğini belirten Tüzmen, ''Dokununca bir şeyleri değiştirecek sihirli değneğim yok, şapkadan çıkaracak tavşanım kalmadı. Fazla kaynak da kalmadı. O nedenle size doğruları söylemek zorundayım'' dedi. 
     Kriz ortamına rağmen ihracatın yılın ilk 5 ayında, geçen yılın aynı dönemine göre yüzde 13.8 oranında arttığını söyleyen Tüzmen, ancak toplam ihracatın yüzde 25'ini oluşturan konfeksiyon ihracatının yerinde saydığını bildirdi. Levhadaki ok işaretinin tek yönü gösterdiğini, onun da ihracat olduğunu anlatan Tüzmen, geçmişte zamanın iyi kullanılmadığını, Türkiye'nin ıskalayarak, patinaj yaparak geçirdiği dönemi iyi değerlendiren ülkelerin bugün farklı konumda olduğunu söyledi. Aynı zamanda Eximbank Yönetim Kurulu Başkanı da olan Tüzmen, ihracatçıyı desteklemek için bankanın sağladığı kredilerin artırabileceğini, ihracatçıya başka türlü destek şansı kalmadığını söyleyerek, şöyle konuştu 
     ''Eximbank'tan 4 bin ihracatçıya 59 banka kanalıyla destek sağlıyoruz. 30 Mayıs tarihi itibarıyla 2.7 milyon dolar kredi talebi bekliyoruz. Biz tipik bir kamu bankası değiliz. Gelir gider dengesini iyi tutmak zorundayız. Bu yıl içinde 3.7 milyon doları kısa vadeli olmak üzere 7.5 milyon dolar kredi kullandıracağız.'' 






</TEXT>
</DOC>
