<DOC>
<DOCNO> 20114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/spor/yyurt.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi şampiyon 
</HEADLINE>
<TEXT>

     Gürel Yurttaş 

     Ligde son üç haftaya girdik... Dipte dananın kuyruğu çoktan koptu da... Zirvede hala heyecan var, zevk var, çekişme var... İşte rekabet... İşte futbolun güzelliği... İşte kaliteli ligin bir örneği. Tıpkı Almanya, İtalya İspanya gibi... 
     Türkiye tam bir hafta Fenerbahçe - Galatasaray derbisini konuştu. Öyle ki Real Madrid - Barcelona, Juventus - İnter, Manchester United - Liverpool rekabeti bile yanında sönük kaldı. 
     42 bin kişinin tıklım tıklım doldurduğu tribünlerin önünde, milyonlarca kişinin evlere, kahvehanelere kapanıp televizyonlarının başına çakıldığı gecede öyle bir heyecan fırtınası esti ki görülmüş şey değil. 
     Tamam her derbi heyecanlı... Her derbi zevkli... Her derbi coşkulu... 
     Ama söylesenize şampiyonluk yarışını son haftalara taşımasalardı... İddialarını korumasalardı... Biri çoktan havlu atmış olsaydı... 
     Böyle mi olurdu 
     Aynı zevk, aynı heyecan, aynı güzellikler yaşanır mıydı 
     
     Fenerbahçe, şampiyonluğu çoktan haketti. Başkan Aziz Yıldırım’ın gönlünü ve cebini açması... Taraftarlarının inanılmaz baskısı... Dünya’nın dört bir yanından gelen futbolcuları kısa sürede "takım" yapan Mustafa Denizli’nin yaratıcılığı... 
     Galatasaray da şampiyonluğu haketti... Okan’ı, Suat’ı, Emre’si, Bülent’i, Ergün’ü, Hasan’ı... Üç günde bir maç oynamalarına rağmen Avrupalı profesyonel gibi davranmaları... "UEFA’yı aldılar, dört kez şampiyon oldular, artık doydular" denmesine rağmen açlıkları... 
     Ve Gaziantepspor... İkisi gibi, o da haketti... Başkan Celal Doğan’ın prensipleri, araştırmacı yapısı, nereden ve nasıl bulduğu meslektaşlarına örnek olması gereken yabancıları... Başındaki hocası, futbolcularının çalışkanlığı... 
     Gönüllerin şampiyonu bir tane olur. 
     Ama biz üçünü de gönlümüze sığdırıyoruz. 
     Hangisi olursa olsun, üçünü de alkışlıyor, kutluyor, Türk futbolu adına teşekkür ediyoruz. 
     Darısı diğerlerinin başına. 
     



 SPOR 
























</TEXT>
</DOC>
