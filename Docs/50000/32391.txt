<DOC>
<DOCNO> 32391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/ekonomi/eko02.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye’nin 3 katrilyonu nayloncu ve kamuda 
</HEADLINE>
<TEXT>

Aralarında naylon fatura şirketleri, kamu kuruluşları ve belediyelerin de bulunduğu İstanbullu vergi yüzsüzlerinin borcu 2 katrilyon 944 trilyon lira 
     NEDİM ŞENER 

     Toplam 1 milyon yakın vergi mükellefiyle vergi gelirlerinin yüzde 40’ından fazlasını toplayan İstanbul’da çoğunluğunu naylon faturacı şirketler, belediyeler ve kamu kuruluşlarının oluşturduğu vergi yüzsüzlerinin Maliye’ye borcu 3 katrilyon liraya ulaştı. 
     İstanbul Defterdarlığının yaptığı sıralamaya göre en yüksek vergi borçlusu TEKEL Genel Müdürlüğü. Tütün destekleme alımları karşılığında Hazine’den beklediği 2 katrilyonu tahsil edemeyen TEKEL, 2.5 katrilyonluk borcuyla vergi yüzsüzleri listesinin başına oturdu. TEKEL’i, 57 trilyon lirayla İETT Genel Müdürlüğü izledi. Orhan Aslıtürk’ün şirketi Forteks 23 trilyonluk borcuyla üçüncü oldu. Muhammet Ciğer ile birlikte hayali ihracat organizasyonu için ASCOR aldı ortaklığa bağlı olarak 91 paravan şirket kuran Aslıtürk’ün 10’dan fazla şirketi vergi yüzsüzleri listesine girdi. 
     
     Belediyeler de vergi ödemedi 
     Vergi borcunda dördüncü sırayı 18 trilyon lirayla Devlet Demir Yolları alırken, Sümer Holding 4.1 trilyon lira ile 26’ncılığa yerleşti. 100 şirketlik listede, ilçe belediyeleri de var. Küçükçekmece Belediyesi 10 trilyon lirayla sekizinci, Şişli Belediyesi 9 trilyon lirayla dokuzuncu, 6.9 trilyon lirayla Eminonü Belediyesi 12’nci, 5.7 trilyon lirayla Bahçelievler Belediyesi 20’nci, Zeytinburnu Belediyesi 5.1 trilyon lirayla 25’nci sırada yer aldı. 3.1 trilyon lirayla Sarıyer Belediyesi’nin 42’nci olduğu listede Güngören Belediyesi 1.8 trilyon lirayla 68’nci, Adalar Belediyesi 1.4 trilyon lirayla 99’uncu oldu. 
     Defterdarlık yetkilileri, belediyelerin vergi borçlarını almak için bazı gayrimenkullerine haciz uygulanırken, İller Bankası’nda bulunan ödeneklerine de tedbir konulduğunu anlattı. Yetkililer, diğer şirketlerin birçoğunun da naylon fatura üretmek için kurulmuş paravan şirketler olduğunu belirtti. 
     
Bursa’nın yüzsüzü      Mümin ÇOTAK BURSA DHA 

     Nesim Malki cinayetinin azmettiricisi olarak tutuklanan Erol Evcil’in eski şirketi Eze Zeytincilik ile Eşrefoğlu Sirgotacılık ve Eşrefoğlu Nakliyat ve Turizm’in Çekirge ve Yeşil Vergi Dairelerine 5 trilyon 881 milyar 933 milyon 941 bin lira vergi borcu ilan edildi. Polis aradığı sırada Evcil’i evinde saklayan Bursaspor eski Kulüp Başkanı Hüseyin Silahçı da vergi yüzsüzleri arasında çıktı. Silahçı’ya ait İnkişaf Tekstil AŞ’nin Yeşil Vergi Dairesi’ne 2 trilyon 381 milyar 766 milyon lira borcu var. 
     
İstanbul'un yüzsüzleri Kurum ve şirketler Vergi borcu milyar TL 1. Tekel İşl. Genel Müd. 2.506.111 2. İETT Gen. Müd. 57.926 3. Forteks İnt. Teks. San. Tic. AŞ 23.809 4. Devlet Demir Yolları 18.342 5. Markon Mens. San. Tic. AŞ 17.799 6. T.H.Soteks San. Tic. Ltd. Şti. 10.955 7. Hayat Tekstil ve Tük. Mal. 10.670 8. K.Çekmece Belediyesi 10.213 9. Şişli Belediye Başkanlığı 9.089 10. Markon Moda Teks. San. Tic. AŞ 7.498 11. Çağdaş Konut AŞ 6.966 12. Eminönü Belediye Bşk. Hesap İşl. 6.946 13. Sumru Tekstil San. Ltd. 6.943 14. Esenler Konf. Dış Dic. 6.873 15. Hayat Tekstil AŞ 6.455 16. Adeco Teks. San. İhr. Ltd. Şti. 6.432 17. Güney Turizm ve Turistik Yat. AŞ 6.305 18. İstanbul Tekstil San. Dış Tic. Ltd. Şti. 6.296 19. Tura Tekstil Paz. Tic. San. AŞ 5.796 20. Bahçelievler Belediye Başkanlığı 5.796 21. Gündüzler Tek.San. Tic. Ltd. Şti. 5.642 22. Öz - Ka Teks. San. Tic. Ltd. Şti. 5.613 23. Consol Dış Tic. Turizm AŞ 5.371 24. Consol Teknik Maden AŞ 5.128 25. Zeytinburnu Belediye Başkanlığı 5.119      
     



 EKONOMİ 






















</TEXT>
</DOC>
