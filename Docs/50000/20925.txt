<DOC>
<DOCNO> 20925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/ekonomi/eko02.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk tokat denizcilere 
</HEADLINE>
<TEXT>

Emlakbank’ın yeni yönetimi ilk iş olarak, borçlarını erteletmek için bakanları devreye sokan denizcilik sektörüne verilen 320 milyon dolarlık kredilerin üzerine gidecek 
     TARIK YILMAZ 

     Emlakbank, yıllardır başına bela olan kredilerin üzerine gitme kararı aldı. Bankanın ilk iş olarak 320 milyon doları bulan borcunu erteletmek için bakanları bile araya sokan denizcilere açılan kredilerin üzerine gideceği öğrenildi. 
     Ziraat, Halkbank ve Emlakbank’a atanan ortak yönetim kurulu, aldığı brifinglerden sonra harekete geçiyor. Yapılan atamalarla yönetimini oturtmaya çalışan üç banka içinde ilk atak Emlakbank’tan geldi. 
     
Önce denizciler      2000 yılını 300 trilyon liranın üzerinde zararla kapaması beklenen Emlakbank, 27 Nisan’da şubelere gönderdiği "Alacakların üzerine gidin" talimatının ardından kredilerin üzerine gitmeye başlıyor. 
     İlk etapta denizcilik sektörü kredilerine öncelik verileceği belirtilirken, banka yetkililerinin bu hafta içinde sektör temsilcileriyle temasa geçeceği kaydedildi. 
     Emlakbank’ın, 1997 - 1998 yıllarında denizcilik sektörüne açılan ve bugünkü değeri 320 milyon doları 370 trilyon lira bulan krediyi tahsil etmek için her türlü olanağını seferber edeceği öğrenildi. 
     Yüksek Planlama Kurulu’nun 2000 Mart’ında aldığı erteleme kararına güvenerek borçlarını ödemeyen denizciler, son olarak Devlet Bakanı Kemal Derviş’in nisan sonunda yaptığı ABD gezisi sırasında Bakanlar Kurulu’ndan bir erteleme kararı çıkarmaya çalışmışlardı. 
     
Plan tutmamıştı      Kredilerin 5 yıl ertelenmesine ilişkin kararname için Başbakan Ecevit, Bakan Derviş gelmeden imzalanmasına karşı çıkmıştı. Derviş’in ABD’deyken bu konuda yöneltilen sorulara böyle bir kararnameden haberi olmadığını, herkesin fedak rlık yapması gerektiğini söylemesi üzerine kararname planı başarılı olmamıştı. Edinilen bilgiye göre, bankanın sektörden olan alacağının 140 - 150 milyon dolarlık kısmı sorunlu kredilerden oluşuyor. 
     
Ödeme planı şartı      Kredilerin tahsili için bir ödeme planı sunmaları durumunda her türlü anlaşmaya açık olacaklarını belirten banka yetkilileri, ödemeyenlerin her türlü malvarlığına haciz işlemi başlatılacağını ifade ettiler. 
     Atılan bu adımın sadece denizcilere değil, borçlarını ödemeyen tüm şirketlere bir mesaj niteliği taşıdığını vurgulayan yetkililer, "arpalık" olarak görülen Emlakbank’ın artık diğer bankalar gibi borçlarının peşine düşeceğini iddia ettiler. 
     



 EKONOMİ 












</TEXT>
</DOC>
