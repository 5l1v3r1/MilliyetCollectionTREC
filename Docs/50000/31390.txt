<DOC>
<DOCNO> 31390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/ekonomi/eko01.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne fotoğrafmış ama... 
</HEADLINE>
<TEXT>

Sekizinci Cumhurbaşkanı Süleyman Demirel’in, ünlü aile fotoğrafı’ndaki isimlerden Kamuran Çörtük’ün bankasına da içinin boşaltıldığı’ gerekçesiyle el konuldu 
     EKONOMİ SERVİSİ 

     Aile fotoğrafı’ adıyla ünlenen ve Sekizinci Cumhurbaşkanı Süleyman Demirel’in akrabaları ve işadamı dostlarıyla çektirdiği fotoğraftaki isimlerde, yaprak dökümü sürüyor. Fotoğrafta yer alan isimlerden Cavit Çağlar halen tutuklu olarak yargılanıyor. Çağlar hem bankasının içini boşaltmakla, hem de birçok hayali ihracat olayı ile suçlanıyor. 
     Fotoğraftaki ikinci banka patronu Kamuran Çörtük’ün bankası Bayındırbank da dün Tasarruf Mevduatı Sigorta Fonu’na devredildi. Devir gerekçesi ise Bankalar Kanunu’nun 14. maddesinin 4.’üncü fıkrası yani, bankanın içi sahibi gruplar tarafından boşaltılmış. Bu da hakim ortakları ve en büyük ortağı aileden’ Kamuran Çörtük’ün de bankasını boşaltmakla’ suçlanması anlamına geliyor. 
     
     Yabancı basına konu oldu 
     Aile fotoğrafı’, yabancı basına da konu oldu. Financial Times’ın 7 - 8 Temmuz tarihli hafta sonu eki Weekend’de, Leyla Boulton imzasıyla yayımlanan haberde, aile fotoğrafı ve Cavit Çağlar olayı anlatıldı. 
     
     Kamuran Çörtük 
Bayındırbank’ı batırdı 
     Sahibi olduğu Bayındırbank’a içi boşaltıldığı’ gerekçesiyle el konuldu. Böylece fotoğraftaki iki banka patronunun bankası da Fon’a geçmiş oldu. Çörtük’ün Romanya’daki bankası da zor günler yaşıyor. Sahibi olduğu Bayındır Grubu’nun Vakıfbank’tan kullandığı kredilerle ilgili olarak, Devlet Denetleme Kurulu’nun usulsüzlük’ raporu var. Ayrıca 60 trilyonluk bir hayali ihracat olayı ile de suçlanıyor. 
     
     Ali Şener 
Arsa işinden başı dertte 
     Sekizinci Cumhurbaşkanı Süleyman Demirel’in kayınbiraderi. Otomotivden inşaata, sanayiden akaryakıt ticaretine kadar birçok sektörde şirketleri olan Şener, Türkiye Kalkınma Bankası eski Genel Müdürü Özal Baysal’ın göreve getirilmesi ve korunması ile suçlandı. Gayrimenkul kralı’ olarak anılan Nevzat Ak’la birlikte trilyonluk orman arazilerini ele geçirme operasyonuna da adı karıştı. Bu konuda ifade verdi. 
     
     Cavit Çağlar 
İnterbank ve hayaliden yargılanıyor 
     İnterbank’ın içini boşaltmakla suçlanıyor. Aylarca yurtdışında kaçak yaşadı. İnterpol tarafından aranan Çağlar ABD’de yakalanarak Türkiye’ye iade edildi. Hakkında hayali ihracat iddiasıyla da açılmış birçok dava var. Kartal cezaevinde tutuklu. Nesim Malki cinayeti ile de ilişkili olduğu iddia edildi. Etibank ve Fon’a devredilen bankaların bazılarıyla back to back işlemi yaptığı iddia ediliyor. 
     
     Hüsamettin Dinçer 
Türkbank’taydı, banka mahkemelik 
     Kayınbirader Ali Şener’in kayınpederi. Demirel’in başbakanlığı döneminde Emekli Sandığı’nda Genel Müdür yardımcısı ve Başbakanlık Yüksek Denetleme Kurulu üyesi oldu. Demirel’in tekrar başbakan olmasıyla, 1992’de Türkbank Yönetim Kurulu üyesi oldu. Türkbank’ı zarara uğrattığı için Fon yönetimince açılan davalar sürerken, 24 Ekim 2000’e kadar aynı Fon yönetiminden maaş aldı. 
     



 EKONOMİ 



























</TEXT>
</DOC>
