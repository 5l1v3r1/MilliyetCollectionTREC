<DOC>
<DOCNO> 15156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/dunya/adun.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karabağ’da barış umudu 
</HEADLINE>
<TEXT>

     YASEMİN ÇONGAR Washington 

     Onüç yıldır devam eden Dağlık Karabağ sorununa, bundan önce 16 kez yüz yüze görüşmelerine rağmen "ortak çözüm" bulamayan Azerbaycan ve Ermenistan liderleri, ABD’nin evsahipliğinde Florida’da düzenlenen Key West Zirvesi ardından yarın Beyaz Saray’a çıkacaklar. Dört gün süren zirvede, Haydar Aliyev ve Robert Koçaryan’ın tam bir anlaşmaya varamadıkları, ancak yeni bir çözüm planı üzerinde "mesafe kaydedildiği" belirtiliyor. 
     ABD diplomatik kaynaklarına göre, Başkan George W. Bush ile ayrı ayrı görüşecek olan Aliyev ile Koçaryan arasında, Washington’da bir anlaşma imzalanması sözkonusu değil. 
     
Nihai barış planı      Dağlık Karabağ barışı için çaba gösteren Minsk Grubu’nun eş başkanları ABD, Rusya ve Fransa’nın Key West Zirvesi’nde varılan anlayış birliği noktalarını içeren bir "Nihai Barış Planı" hazırlayacakları ve bu planın, haziranda Cenevre’de yeniden bir araya geldiklerinde, Aliyev ve Koçaryan’a sunulacağı belirtiliyor. Barış anlaşmasının, Ermeni kuvvetlerinin Karabağ’dan çekilmesi, 800 bin Azeri mültecinin dönmesi ve Karabağ’ın statüsünün yeniden belirlenmesi gibi sorunlara çözüm getirmesi şart sayılıyor. 
     
     


 DÜNYA 













</TEXT>
</DOC>
