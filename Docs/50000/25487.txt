<DOC>
<DOCNO> 25487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/siyaset/siy01.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşa ve patronlar KKTC’ye 
</HEADLINE>
<TEXT>

Güney Kıbrıs’ın AB’ye tam üyelik çabalarını artırması üzerine Türkiye de harekete geçti. KKTC’deki bir toplantıya bakanlar, komutanlar ile Koç, Sabancı gibi ünlü işadamları katılacak 
     ZÜLFİKAR DOĞAN Ankara 

     Avrupa Birliği, ABD ve BM’nin Kıbrıs konusunu öncelikli gündeme taşıma girişimleri ve Güney Kıbrıs Rum Yönetimi’nin 2002’den itibaren AB tam üyeliğine alınması çabalarının yoğunlaştırılması üzerine Türkiye de harekete geçti. 
     Kıbrıs’ta "gelecek vizyonu ve yeni stratejileri" ele almak üzere düzenlenen bir toplantı çerçevesinde ikisi eski Genelkurmay başkanı olmak üzere, çok sayıda emekli orgeneral ve Türkiye’nin önde gelen holdinglerinin patronları 12 Haziran’dan itibaren KKTC’ye gidiyor. 
     
Gövde gösterisi      Yakın Doğu Üniversitesi, KKTC ve Türk hükümetinin düzenlediği toplantı, bir anlamda ekonomik kriz nedeniyle sağlanacak "dış destek" karşılığı Türkiye’den kopartılmak istenilen "tavizlere" karşı yanıt ve gövde gösterisi niteliğinde olacak. 
     Toplantı Organizasyon Komitesi Başkanı ve Yakın Doğu Üniversitesi Rektör Vekili Doç. Hüseyin Gökçekuş, toplantının GKRY’nin "Kıbrıs Cumhuriyeti" adı altında, AB’ye tam üyelik sürecinin hızlandırılması ve 2002 sonunda bunun gerçekleştirilmesine ilişkin takvimin ilanı üzerine böyle bir zirvenin kararlaştırıldığını söyledi. KKTC Cumhurbaşkanı Rauf Denktaş’ın açılışını yapacağı ve üç gün sürecek toplantılarda Dışişleri Bakanı İsmail Cem ile Kıbrıs’tan sorumlu Devlet Bakanı Şükrü Sina Gürel de hükümeti temsil edecek. Toplantılarda, Emekli genelkurmay başkanları Necip Torumtay ve İsmail Hakkı Karadayı’nın yanı sıra yine emekli orgeneraller, Kemal Yavuz, Sabri Yirmibeşoğlu, Nezihi Çakar, Kemal Yamak, Fikret Özden Boztepe de konuşmacı ve katılımcı olarak bulunacaklar. 
     
Patronlar da var      Rahmi Koç, Sakıp Sabancı, Bülent Eczacıbaşı, Jak Kamhi, Cem Boyner ve Şarık Tara’nın da yine konuşmacı ve katılımcı olacağı toplantılarda, AB ve BM’den de yetkililer, uzmanlar, akademisyenler de yer alacak. 
     Adel Safty, Nanette Neuwahl, Michael Stephen toplantıları izleyecek ve sunuş yapacaklar arasında yer alırken, Uluslararası İlişkiler Profesörü Osman Metin Öztürk, Tarihçi Prof. İlber Ortaylı, gibi çok sayıda Türk akademisyen de toplantıdaki strateji hazırlıklarına katkıda bulunacaklar. 
     
Denktaş, vekilleri duygulandırdı      Fotoğraf Mustafa İstemi 

     KKTC Cumhurbaşkanı Rauf Denktaş, dün Cumhuriyet Senatosu salonunda milletvekillerine hitap etti. DYP Genel Başkanı Tansu Çiller, Dışişleri Bakanı İsmail Cem ve Sağlık Bakanı Osman Durmuş’un da katıldığı oturumda, Denktaş’ın konuşması sırasında duygulanan bazı vekillerin gözlerinin dolması dikkat çekti. Denktaş, Kıbrıs dolaylı görüşmelerinde "masadan kaçmakla" suçlandığını anımsatarak, "Masadan kalkmakla sanki suç işlemişiz. Ben artık öyle bir duruma geldim ki Denktaş uzlaşmaz’ diyenler karşısında tepki veremez oldum" dedi. 
     



 SİYASET 












</TEXT>
</DOC>
