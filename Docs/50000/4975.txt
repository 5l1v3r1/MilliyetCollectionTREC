<DOC>
<DOCNO> 4975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sondun06.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ermenileri 'şehir kardeşliğine' bile karşı 
</HEADLINE>
<TEXT>

     ABD'nin California eyaletindeki Pleasant Hill kentinin Merzifon ile "kardeş şehir" ilan edilmesiyle ilgili girişim, Pleasant Hill'in Ermeni asıllı sakinleri tarafından engellenmeye çalışılıyor. 
     San Francisco Gate gazetesinde çıkan bir habere göre, gelecek hafta yapılacak şehir konseyi toplantısında, ''Ermeni soykırımı'' iddiaları da önemli gündem maddesi olarak tartışılacak. 
     Gazete, geçen Haziran ayından beri Merzifon ile Pleasant Hill arasında kardeş şehir ilişkilerinin ve kültür alışverişinin yürütüldüğünü belirtti ancak Pleasant Hill'deki bir grup Ermeni'nin, sözde soykırım olaylarının Merzifon'da da meydana geldiği gerekçesiyle, kardeş şehir girişiminin engellenmesine çalıştığını yazdı. 
     "Kardeş şehir" ilişkileri çerçevesinde, Pleasant Hill Belediye Başkanı David Durant'ın da bulunduğu bir grubun, Mayıs ayında Merzifon'u ziyaret etmesinin planlandığı kaydedildi. 
     Gazeteye açıklamada bulunan Ermeni asıllı Karen Yapp, ''akrabalarım Türkiye'de öldü. Türk hükümeti bunu kabul etmezken, kardeşlik ilişkileri söz konusu olmamalı'' dedi. 
     Pleasant Hill ile Merzifon arasındaki ilişki John Blake adlı Amerikalı sayesinde kurulmuş. 1930 yılında anne-babası Merzifon'daki bir Amerikan okulunda öğretmen olan ve kendisi de emekli öğretmen olan John Blake'in, iki yıl önce Türk yetkililerle temasa geçerek iki şehir arasındaki ilişkiyi sağladığı belirtildi. Şehir konseyi üyesi Chuck Escovar, gazeteye açıklamasında, gelecek hafta yapılacak konsey toplantısında "oyunu yine kardeşlikten yana kullanacağını" belirterek, ''bana göre, çocuklarımızın eğitimi için çok yararlı olan bu uygulama devam etmeli. Çizgiyi bir yerde çekmek lazım. Bizde de kölelik vardı'' dedi. Konsey üyesi Kim Brandt ise, ''kardeş şehir olmak için ortak özellikler gerekir. Ben, Merzifon ile ortak özelliklerimiz olduğundan emin değilim'' dedi. 




</TEXT>
</DOC>
