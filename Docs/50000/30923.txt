<DOC>
<DOCNO> 30923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/ekonomi/eko12.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
10,000’lerde tutunmayı deneyebilir 
</HEADLINE>
<TEXT>

Endeksin önümüzdeki günlerde destek bulma görünümleri izlenebilir 
     Zeynep Candan AKTAŞ 

     İMKB 100 endeksi ortalamalar seviyesindeki sıkıntılı tutunma ve güçlenme çabaları ile hafta içinde 11,500'ü zorladı. Ancak hacim artışı sağlanamayınca uzun vadeli göstergelerin satış eğilimi baskın çıktı ve endeks haftayı sert düşüşle kapadı. 
     10,004 puanı test eden endekste kısa vadeli göstergelerden CCI aşırı satım bölgelerine ulaşırken, MACD, momentum, RSI ve Stochastic kararsız bölgelerde düşüş eğilimlerini sürdürüyorlar. 
     
     Destek bölgelerine yaklaştı 
     Uzun vadeli göstergeler de yaklaşık beş hafta önce başlayan satış eğilimlerini sürdürüyorlar. Ancak bulundukları bölge itibariyle aşırı satım bölgelerine oldukça yakın bölgelerde hareket ediyorlar. Bunun iyi tarafı piyasanın olumlu gelişmelere duyarlılığı arttı. Ancak ekonomimiz halen dengelerini kurmakta zorlanırken siyasetimizin buna adapte olmakta zorlanması ve her zamanki gibi olumlu gelişmelere ayak diremesi piyasaların önündeki en büyü engellerden biri. Bunlar zaten iyice zayıflayan piyasanın daha da zayıflamasına ve başarılı bir teknik analiz için gerekli olan şartların kaybedilmesine neden oluyor. 
     Göstergeler ne kadar dibe giderse gitsin alternatif piyasalardaki hareketlilik ve dalgalanmalar istikrara kavuşturulamazsa, ekonomideki makro dengeler hergün yeniden tartışılırsa, artık sokaktaki çocuklar bile IMF'den gelecek paraya endekslenmişse göstergeler hergün yeni diplere ulaşabilir. Bu gelişmeler çerçevesinde gelecek haftaya teknik analiz açısından bakıldığında artık endeksin destek bölgelerine yaklaştığı, hafta içinde yavaş yavaş diplerin oluşmaya başlayabileceği söylenebilir. Kısa vadeli göstergelerde haftanın ikinci yarısından itibaren aşırı satım bölgelerinden toparlanma çabası izlenmeye başlayabilir. Bu arada hacimdeki gelişmeler de önemli. 
     
     Hacimli alımlar gerekiyor 
     Haftanın son seansında aşağı gelirken yaşanan yüksek hacimli satış baskısı toparlanma sürecinde de hacimli alımların olmasını gerektiriyor. Eğer zayıf hacimli bir toparlanma süreci yaşanırsa bu kez biraz daha zamana yayılı bir toparlanma izlenebilir. Önümüzdeki hafta için endeksin destekleri 10,000 ve 9,400'de iken dirençler 11,000 ve 11,500 seviyesinde bulunuyor. 
     Bol kazançlı haftalar dileğiyle. 
     



 EKONOMİ 




















</TEXT>
</DOC>
