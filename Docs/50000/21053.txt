<DOC>
<DOCNO> 21053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur19.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da özel okullara yapılacak zam en fazla yüzde 55 olabilir 
</HEADLINE>
<TEXT>

     Özel Okullar Derneği Başkanı Rüstem Eyüboğlu, İstanbul'da özel okullarda yapılacak en fazla zammın yüzde 53-55 civarında olabileceğini belirterek, ''Bu oranın üzerine hangi okul çıkarsa çıksın, hiç acımadan biz bu okullarla mücadele edeceğiz''dedi. 
     Eyüboğlu, dernek merkezinde düzenlediği basın toplantısında, geçen yıl hükümetin enflasyonla mücadele kararlılığı çerçevesinde yaptıkları zam oranının yaklaşık yüzde 35 olduğunu, ancak bu yıl enflasyonun beklediklerinin üstünde çıkması nedeniyle zamların bu orana göre yapılacağını söyledi. 
     İstanbul'daki enflasyon oranının yüzde 49.6 olarak açıklandığını ifade eden Eyüboğlu, şöyle konuştu 
     ''Biz, arkadaşlarımızın bu oranın altında kalmalarını istiyoruz.Yönetmelik gereği, bir kurum yatırım yapıyorsa, o ildeki enflasyon oranının yüzde 10'unu ücretlerine ilave eder. Buna göre, İstanbul'da yapacağımız zam oranı yüzde 53 veya yüzde 55 civarındadır. Bunun üzerine çıkmamak lazım. Bunun üzerine çıkan okullar, bunun hesabını Milli Eğitim'e de, kamuoyuna da vermek mecburiyetindedir. Umut ediyoruz ki, arkadaşlar enflasyonun altında zam yapacaklar veya hiç zam yapmayacaklar. Ama yapacakları zam maksimum yüzde 53-55 civarındadır. Bu oranın üzerine hangi okul çıkarsa çıksın, hiç acımadan bu okullarla mücadele edeceğiz. Geçen yıl belirlediğimiz oranın çok üstünde zam yapan okullarda fiyatları geri çektirdik. Bundan sonra da aynı şeyi yapacağız.'' 
     Özel okullardan sorumlu İl Milli Eğitim Müdür Yardımcısı ve Özel Okullar İl Sınav Koordinatörü Nurettin Yazar da, İstanbul'da geçtiğimiz yıl velilerden gelen şikayetler doğrultusunda, belirlenen oranın üzerinde zam yapan okulların Milli Eğitim Bakanlığı tarafından yazılı olarak uyarıldıklarını söyledi. 
     







</TEXT>
</DOC>
