<DOC>
<DOCNO> 40199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/guncel/gun11.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Polisi sopayla dövdüler 
     Sinop’ta, kavga eden iki grubu ayırmak isteyen polis memuru Musa Sivri, saldırganlar tarafından dövülerek ağır yaralandı. Kavga eden 15 - 20 kişilik iki grubu ayırmak isteyen Sivri, kavga edenlerle tartışmaya başladı. Bu sırada bir grup Sivri’ye saldırıp beysbol sopasıyla feci şekilde dövdüler. Başına ağır darbeler alan Sivri, kaldırıldığı Samsun Devlet Hastanesi’nde ameliyata alındı. Polis meru Sivri’nin hayati tehlikeyi atlatamadığı bildirilirken, olayla ilgili olarak 11 kişi gözaltına alındı. 
     
     Yine köprü, yine intihar 
     Boğaziçi Köprüsü bu defa da dokuma işçisi Mücahit Akyıldız’ın intiharına sahne oldu. Anadolu yakasına geçmek üzere bindiği taksiden köprü ortasında inen Mücahit Akyıldız 29 , korkulukları aştıktan sonra bir süre köprü demirlerinden sarktı. Kimliğinin bulunduğu cüzdanı geride bırakan Akyıldız, tüm ikna çabalarına rağmen yaklaşık 65 metreden kendini boşluğa bıraktı. Bir tekstil fabrikasında dokuma ustası olduğu belirtilen Akyıldız’ın cesedi, tüm aramalara rağmen bulunamadı. 
     
     Tatilcilerin kuyruk çilesi 
     Yaz tatillerini Ege sahillerinde geçiren çok sayıda yerli turistin, okulların açılmasına bir hafta kala dönüşe geçmeleri, Çanakkale’de uzun araba vapuru kuyruklarının oluşmasına neden oldu. İzdiham yüzünden, Çanakkale-Eceabat, Çanakkale-Kilitbahir arasında çalışan arabavapuru ve araç taşıyan motorlar, dolmuş usulü çalışmaya başladı. Yoğunluğun hafta sonuna kadar süreceğini belirtti. 
     
     Dönüş yoluna dikkat 
     Tatilcilerin dönüşe geçmesi trafik canavarını da harekete geçirdi. Bir an önce evlerine uluşmak için aşırı hız yapan tatilciler, kazalara neden oluyor. Yurt genelinde meydana gelen trafik kazalarında 16 kişi öldü, 44 kişi de yaralandı. 
     
     Arhavi’de ilginç cisim 
     Artvin’in Arhavi ilçesinin 4 mil açığında teknesiyle balık avlayan İrfan Güney adlı balıkçı tarafından 30 metre uzunluğunda, 2.5 metre genişliğinde dev cisim bulundu. Güney, cismi ilk gördüğünde çok korktuğunu belirterek, "Onu önce füzeye benzettim. Daha sonra cismi tekneye bağlayıp 3 saatte limana çektim. İçinde ne olduğunu bilmiyorum. Denizaltılarda bulunan torpidolara benziyor" dedi. Hopa Limanı’na çekilerek Liman Başkanlığı’na teslim edilen cisim incelemeye alınacak. 
     
     Tecrit odasında ölüm 
     Bursa Devlet Hastanesi Psikiyatri Servisi’nde bir süredir tedavi gören 46 yaşındaki Gülşen Yılmaz, önceki gece diğer hastaları rahatsız ettiği gerekçesiyle tecrit odasına kapatıldı. Serviş hemşiresi Ayşegül Ecer, uzun süre sesi çıkmayan Gülşen Yılmaz’ı kontrole gittiğinde cesediyle karşılaştı. Gülşen Yılmaz’ın ölümüyle ilgili olarak Bursa Cumhuriyet Savcılığı tarafından soruşturma başlatıldı. Yılmaz’ın cesedi, otopsi yapılmak üzere Adli Tıp Kurumu’na kaldırıldı. 
     
     Viagra’ya rakip Mavi yengeç 
     Cinsel gücü artırdığı iddia edilen ve doğada az sayıda bulunan mavi yengeçlerin çoğaltılması için Bodrum’da dev bir tesis kuruluyor. Kimya profesörü İlhan Ölmez "Mavi yengeç cinsel gücü olumlu etkiliyor" dedi. Ölmez, Bodrum’un Akyarlar köyündeki 300 dönüm arazide bulunan Aspat Azmağı’nda mavi yengeçleri üretmeye başladı. Ölmez, şimdi Bodrum’da dev bir üretim çiftliği kurmaya hazırlanıyor. Mavi yengeçlerin haşlaması, salatası, kızartması ve buğulaması yapılıyor. 
     



 GÜNCEL 
















</TEXT>
</DOC>
