<DOC>
<DOCNO> 7390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sondun13.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan solu, soykırım kararnamesine tepki gösterdi 
</HEADLINE>
<TEXT>

     Yunanistan Reformcu Çağdaş Solcu Hareketi AEKA , bir bildiri yayımlayarak, ''Küçük Asya soykırımı''nı anma konusuna ilişkin Cumhurbaşkanlığı kararnamesine karşı olduğunu açıkladı. 
     Atina'da yayımlanan Elefterotipiya gazetesinde yayınlanan, Avrupa Demokratik Sol hareket çizgisinde olduğu belirtilen, AEKA'nın bildirisinde, Yunanistan tarafından şimdiye kadar kullanılmamış olan ''soykırım'' ifadesinin söz konusu kararnamede kullanılmasının ve Türk-Yunan ilişkilerinin hassas bir döneminde gündeme getirilmesinin soru işaretleri yarattığı belirtildi. Türkiye ile Yunanistan arasında imzalanan anlaşmaların halen Yunan tarafınca onaylanmadığına dikkat çeken AEKA, ''karmaşık tarihi olaylara tek taraflı yaklaşımların gerginlik ve olumsuz sonuçlara yol açabileceği'' uyarısında bulundu. AEKA'nın bildirisinde, ''Arzu edien, milliyetçi ihtirasların öfkesi değil, tarihini bilen iki halkın yakınlaşması ve böylece gelecekte geçmişin trajik olaylarının tekrarının önlenmesidir'' denildi. 




</TEXT>
</DOC>
