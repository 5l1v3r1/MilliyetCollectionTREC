<DOC>
<DOCNO> 30533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sonspo26.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'da draft edilen Mehmet Okur Efes Pilsen'de kaldı 
</HEADLINE>
<TEXT>

     Efes Pilsen, satış listesine koyduğu basketbolculardan Mehmet Okur ve Ömer Onan ile anlaşma sağladı. 
     Efes Pilsen Genel Menajeri Engin Özerhun, NBA'in bu yılki oyuncu seçmelerinde, Detroit Pistons tarafından ikinci turda 38. sırada seçilen Mehmet Okur'un, bir sezon daha Türkiye'de kalmak istediğini bildirdi. 
     Mehmet'in anlaşmasında, NBA'e seçildiği takdirde gitme hakkı bulunduğunu ifade eden Özerhun, ''Ancak bu oyuncunun, Avrupa platformunda deneyim kazanmak amacıyla, bir yıl daha Efes Pilsen'de oynamayı tercih etmesini, büyük bir memnuniyetle karşıladık'' dedi. Uzlaşma sürecinde satış listesine koymak durumunda kaldıkları Ömer Onan'la da anlaşmaya vardıklarını belirten Özerhun, bu oyuncuyu hiçbir zaman bırakmayı düşünmediklerini, Ömer'in de yuvada kalmayı istediğini ifade etti. Bu arada, iki oyuncunun anlaşmasında yer alan ücretlerin hesabında, dolar kurunun, öteki oyuncularda olduğu gibi 1 milyon lira olarak kabul edildiği bildirildi. Efes Pilsen'de, Mehmet Okur ve Ömer'le anlaşma sağlanmasının ardından, anlaşmaya varılamayan tek basketbolcu olarak Hüseyin Beşok kaldı. Efes Pilsen Kulübü, bu oyuncuyu 1 trilyon liraya satış listesine koymuştu. 







</TEXT>
</DOC>
