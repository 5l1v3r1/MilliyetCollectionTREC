<DOC>
<DOCNO> 23935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur12.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiler özelleştirmeyi protesto için saçlarını kazıtacak 
</HEADLINE>
<TEXT>

     Konya'nın Seydişehir ilçesinde kurulu Alüminyum Fabrikası'nda çalışan işçiler, tesislerin özelleştirme kararına tepki göstermek amacıyla ''dazlak kafa'' eylemi yapacaklar. 
     Özçelik-İş Sendikası Şube Başkanı Muharrem Oğuz, yaptığı açıklamada, özelleştirme kararına tepki göstermek amacıyla geçen hafta başlattıkları ''servis araçlarına binmeme'' eyleminin devam ettiğini söyledi. 
     Seslerini duyurmak amacıyla her türlü demokratik tepkilerini göstereceklerini anlatan Oğuz, bu amaçla sendika yöneticileri ve işçilerin ''dazlak kafa'' eylemi düzenleyeceklerini söyledi. 
     Eylemin, saçların sıfır numara ölçüsünde kestirilmesiyle yapılacağını anlatan Oğuz, ''Yarın yapacağımız eylemle ilgili olarak 30 berber ayarladık. Başta ben olmak üzere sendika yöneticilerimiz ve işçilerimizin saçları kesilecek'' dedi. 
     Oğuz, eylemlerinin özelleştirme kararı geri alınıncaya kadar çeşitli şekillerde süreceğini kaydetti. 
     Bu arada, alüminyum işçilerinin sürdürdüğü ''servis araçlarına binmeme'' eylemine, bu sabah işyerinde çalışan 500 kadar memur da destek verdi. 
     
     







</TEXT>
</DOC>
