<DOC>
<DOCNO> 14704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/spor/spo02.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
RÜŞTÜ SOKU 
</HEADLINE>
<TEXT>

Fenerbahçe'nin tecrübeli kalecisi dünkü antrenmanda ciddi şekilde sakatlandı. Son haftaların formda isminin Denizli maçında oynamasının zor olduğu açıklandı 
     YUSUF KOBAL 

     Nazar değdi 
     DENİZLİSPOR maçının hazırlıklarını sürdüren Sarı - Lacivertli ekipte kaleci Rüştü'ye adeta nazar değdi. Son maçlarda formunun zirvesine çıkan tecrübeli file bekçisi, dünkü çalışmada sakatlandı. Sağ ayak bileğini burkan Rüştü'nün durumu bugünkü kontrollerden sonra netlik kazanacak. Ancak bu futbolcunun Denizlispor maçında oynamasına mucize olarak bakılıyor. Teknik Direktör Mustafa Denizli'nin bu sakatlık sonrası moralinin oldukça bozulduğu gözlendi. 
     
     Bileğini burktu 
     SAMANDIRA Tesisleri'nde şut çalışmasında kaleyi koruyan Rüştü, arkadaşlarıyla rekabete girişti. Her topu çıkarmaya çalışan milli kaleci, Rapajic'in gelişi güzel bir vuruşunu önlemek isterken, sağ ayak bileğinin üstüne düştü. Bir süre acılar içinde kıvranan Rüştü'ye, müdahale edildi. Bağlarının zedelenmiş olabileceğinden korkulan, ayağının üstüne de basamayan başarılı kaleci, kucakta taşınıp, tedaviye alındı. 
     
Özaydın'a son görevSarı - Lacivertli kulübün eski başkanı dün toprağa verildi. Cenazeye spor ve siyaset dünyasından birçok isim katıldı 
     KALP krizi geçirerek, yaşamını yitiren Fenerbahçe'nin eski başkanlarından Hasan Özaydın dün toprağa verildi. Sabah kulüp binasının önünde bir tören düzenlendi. 1994 yılında altı ay kulüp başkanlığı yapan Özaydın'ın, Fenerbahçe bayrağına sarılı tabutu, daha sonra Söğütlüçeşme Camii'sine getirildi. Burada memleketi Erzurum'un yöresel giysili folklorcuları tabut başında nöbet tuttu. Özaydın'ın naaşı Çengelköy Mezarlığı'nda toprağa verildi. 
     HASAN Özaydın'ı son yolculuğuna kalabalık bir topluluk uğurladı. Eski başkanlar Faruk Ilgaz, Tahsin Kaya, Güven Sazak, Ali Şen, eski ve yeni yöneticiler, kaptan Ogün, Mustafa Denizli ve antrenör arkadaşları, Milli Takımlar Teknik Direktörü Şenol Güneş, Galatasaray ile Beşiktaş'ın eski ve yeni yöneticileri, TBMM eski başkanı Hüsamettin Cindoruk ve Demokrat Türkiye Partisi Genel Başkanı İsmet Sezgin de törene katıldı. 
     
Ogün tesellisi      MAKEDONYA milli maçında sakatlanan Ogün, daha önce kulüpten resmi olarak üç hafta oynayamayacağı şeklinde açıklama yapılmasına karşın dün sahaya çıktı. Topla buluşan tecrübeli futbolcu, sakatlığından hiçbir eser yokmuşcasına çalıştı. Ogün'ün, Denizlispor karşılaşmasında bile oynama şansı bulunduğu ifade edilirken, Gençlerbirliği kupa maçına kadar tamamen düzeleceği öğrenildi. Bu arada kasığından sakatlığı bulunan Serhat da çalışmaya çıktı. 
     
Kalelere gol yağdı      FENERBAHÇE'de dünkü çalışma Mustafa Denizli'nin ağır idman temposuyla başlayıp, çekişmeli bir maçla sona erdi. Andersson ile Mert Meriç, uzun süren koşulardan sonra kalelere şut atmaya başladılar. İki futbolcu, çalışmayı ciddi bir rekabet havasına dönüştürüp, yarışa girdiler. Andersson'un şutları her defasında kalecileri avladı. Aynı şekilde Mert Meriç de, atışlarda başarılı oldu. İki oyuncu her attıkları golden sonra büyük sevinç yaşadı. 
     
Stat beğenildi      UEFA medya görevlileri, Fenerbahçe'nin gelecek sezon Avrupa Şampiyonlar Ligi'nde oynama ihtimalini göz önünde bulundurarak, Şükrü Saraçoğlu Stadı'nı denetlediler. Sarı - Lacivertli yetkililer, Yunan Alexis Dedes ile İngiliz Grahem Turner'a stadı gezdirip, bilgi verdiler. İnceleme sırasında stadın, UEFA'nın, beklenti ve isteklerine uygun olup olmadığı hakkında ön görüşme yapıldı. UEFA yetkililerinin, stadı genel olarak beğendikleri öğrenildi. 
     


 SPOR 






















</TEXT>
</DOC>
