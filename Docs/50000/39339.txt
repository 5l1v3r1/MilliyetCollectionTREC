<DOC>
<DOCNO> 39339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/spor/spo15.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Antalyaspor’da Briegel dönemi      LİGİN ilk üç haftasında sadece bir puan toplayabilen Antalyaspor’da fatura Teknik Direktör Cezmi Turhan’a çıkarıldı. Yönetim kurulu toplantısında genç hocanın sözleşmesi fesh edildi. Kırmızı - Beyazlı yönetim, takımın başına Beşiktaş’ın eski hocası Hans Peter Briegel’i getirdi. 
     
Engelliler harika      MACARİSTAN’daki Özel Olimpiyatlar Avrupa Şampiyonası’nda üç altın madalya kazandık. Uzun atlamada Yaşar Güven ve Özkan Karamahmutoğlu, gülle atmada da Nurettin Gürbüz birincilik kürsüsüne çıktı. 100 metrede Zekiye Emre de gümüş madalya aldı. 
     
Hentbolda siftah      SAMSUN’da düzenlenen Avrupa 5. Yıldız Bayanlar Hentbol Şampiyonası’nda Türkiye, üçüncü maçında Romanya’yı 27 - 21 yenerek ilk galibiyetini aldı. Günün diğer maçlarında Çek Cumhuriyeti Ukrayna’yı 20 - 18, Macaristan Hırvatistan’ı 32 - 22, Hollanda da Slovenya’yı 29 - 25 yendi. 
     
Yelkenler fora      LACOSTE 470 Dünya Gençler Yelken Şampiyonası’nda ilk resmi yarış bugün yapılıyor. Dün yapılan deneme yarışı ve açılış kokteylinden sonra 19 ülkeden 45 tekne bugün saat 12.00’de bir hafta sürecek yarışmalara başlayacak. Yarışmalarda ülkemizi 7 erkek ekibin yanı sıra bayanlarda da Pelin Korkut - Tanzer Çetiner temsil edecek. 
     
Rusya’ya yenildik      ÇİN’DE süren 21. Dünya Üniversite Yaz Spor Oyunları’nda Türkiye, erkeklerde, ikinci maçında Rusya’ya 79 - 74 yenildi. Ay - Yıldızlı ekibimiz devreyi de 41 - 40 geride tamamladı. Türkiye, üçüncü karşılaşmasını bugün İsveç ile yapacak. 
     
Hingis zorlanmadı      YILIN son Grand Slam’i olan ABD Açık Tenis Turnuvası’nda, bayanlarda bir numaralı seri başı İsviçreli Martina Hingis, ilk tur maçında ev sahibi ülkeden Laura Granville’yi 6 - 2, 6 - 0’lık setlerle, 46 dakikada zorlanmadan geçti. Erkeklerde ABD’li Michael Chang, Ekvatorlu Nicolas Lapentti’ye ilk turda yenilerek, turnuvaya erken veda etti. 
     



 SPOR 





























</TEXT>
</DOC>
