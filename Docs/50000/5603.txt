<DOC>
<DOCNO> 5603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sondun04.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian'ın iddiası 'Deli danalı kanlar aralarında Türkiye'nin de bulunduğu 11 ülkeye satıldı" 
</HEADLINE>
<TEXT>

     İngiltere'de, ''deli dana'' hastalığına bağlı olarak insanlarda görülen Creutzfeld-Jakob hastalığına yakalanan 3 kan vericisinin kanlarının, aralarında Türkiye'nin de bulunduğu 11 ülkeye satıldığı iddia edildi. 
     İngiltere'de yayımlanan The Guardian gazetesinin haberinde, 1996-2000 yılları arasında dünya çapında binlerce hastanın ve İngiltere'de bazı hemofili hastalarının tedavisinde bu kanların kullanılmış olabileceğine dikkat çekildi. 
     Creutzfeld-Jakob hastalığına yakalananların ailelerini temsil eden Human BSE Foundation adlı kuruluşun başkanı Malcolm Tibbert, gazeteye yaptığı açıklamada, bu iddialardan dolayı duyduğu ''üzüntüyü ve kaygıyı'' dile getirdi. 
     İrlandalı yetkililer, 1998-99 yılları arasında, 1996 ve 97'de kan veren ve Creutzfeld-Jakob hastalığına yakalanan bir kişinin albümininin bulunduğu bir çocuk felci aşısının kullanıldığını kabul etmişlerdi. 
     Bebekler ve küçük çocuklarda 83 bin 500 dozluk bu aşının büyük bir bölümünün kullanıldığı belirtildi.Brezilya'nın da, 45 bin adet albümin eşantiyonu aldığı kaydedildi.Gazete, bu arada, İngiltere'de 94 kişinin Creutzfeld-Jakob hastalığına yakalandığını, bu kişilerden kan veren 13 kişinin kanlarının 23 kişiye verildiğini, ayrıca bu kanlardan türetilen çeşitli ürünlerin imal edildiğini bildirdi. 
     The Guardian gazetesi, bu çeşit ürünlerin dış ülkelere satılması işlemini, İngiltere Halk Sağlığı Servisi'nin NHS bir kolu olan, Bio Products Laboratory BPL adlı kurumun üstlendiğini, bu kurumun satış yaptığı ülkeler arasında Türkiye, Dubai, Hindistan, Brunei, Mısır, Fas, Umman, Singapur ve Rusya'nın bulunduğunu belirtti. BPL'nin sözcüsü, gazeteye yaptığı açıklamada, Creutzfeld-Jakob hastalığının, plazma veya bu plazmadan türetilmiş ürünler veya kan verme yoluyla geçtiğine dair bilimsel bir kanıt bulunmadığını söyledi. Sözcü BRL'nin, çeşitli ülkelerdeki ilgili yetkilileri bilgilendirdiğini belirterek, ''Elimizden geleni yaptık'' dedi. 




</TEXT>
</DOC>
