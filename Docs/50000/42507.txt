<DOC>
<DOCNO> 42507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/ekonomi/eko02.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Onarım, ABD’yi canlandıracak 
</HEADLINE>
<TEXT>

ABD’ye saldırının piyasaya etkisinin sınırlı olacağını bildiren Göçmez, "Onarım harcamaları canlılık yaratabilir" dedi 
     Kadife Şahin FİNANS SOHBETLERİ 

     Amerika’ya yapılan terör saldırısının piyasalarda bir takım reaksiyonlara ve borsalarda ilk anda ciddi düşüşlere neden olduğunu belirten Alternatifbank Genel Müdürü Alev Göçmez, "Dolar değer kaybetti, petrol fiyatları arttı. Ancak bunlar çok uzun süreli olmayan tepkilerdi. Piyasalar bir süre sonra normalleşecektir" dedi. 
     Buna rağmen olaydan doğrudan etkilenecek sektörler bulunduğunu ifade eden Göçmez, "Sigortacılık sektörüne ciddi boyutta yük binecek" dedi. Göçmez, "Bankacılık sektörüne de etkileri olacak. Ancak belli durgunluktan geçen Amerikan ekonomisinin daha da olumsuz bir duruma geleceğine katılmıyorum. Hatta ortaya çıkan hasarların telafi edilmesine yönelik yapılacak harcamaların bir canlılık getirmesi bile düşünülebilir" diye konuştu. 
     
ABD’de yaşananlar küresel ekonomiyi nasıl etkileyecek 
     Dünya tarihinde ilk defa bu kadar büyük boyutta bir terör olayı yaşanıyor. Yansımalarını zaman içinde görmek daha mümkün olacak. Terör olayının bir risk olduğunu düşünüyorlardı ancak şimdi bunu çok daha ciddiye alacaklar. 
     
Gelişmiş ülkelerin gelişmekte olan ülkelere olan ticareti nasıl etkilenecek 
     Çok önemli değişiklikler olmayacaktır. Zaten global bir durgunluk var. Gelişmekte olan ülkelerin sıkıntıları bütün dünyaya yansıdığından gelişmiş ülkeler bu olayın gelişmekte olan ülkeleri daha fazla olumsuz etkilemesine izin vermeyecekler. Bu olaydan dolayı çok bozulma olmayacak. 
     
Sendikasyon kredilerinde aksama olur mu 
     Gelişmekte olan ülkelerin ekonomik gelişmelerinde olumsuzluk beklemiyorum. Bu nedenle bizim direkt kendi sebeplerimizin dışında olumsuz bir gidişat olacağını düşünmüyorum. 
     
Yabancı fonlar nereye gider 
     Yabancı fonların kendine yer bulması için zor bir dönem yaşıyoruz. Ancak gelişmiş piyasalara bakıldığında da burada da durum farklı değil. Riskten arındırılmış, cazip getiri sağlayan seçenekler yok. Böyle olunca portföy yatırımcıları 1990’larda olduğu gibi yüksek getiriler beklemekten vazgeçmek zorundalar. 
     
Bankaların döviz likiditelerini ihracata yönlendirmeleri mümkün mü 
     Bankalarda döviz mevduatı bir aylık mevduat. Bir aylık mevduat ile normal olarak bir yıl olması gereken ihracat finansmanının fonlanması ayrıca bir risk oluşturabilir. Bankalar belli ölçüde bu riski alabilirler ama ihracatın finansmanı yurtdışından sağlanacak olan ihracata yönelik sendikasyon kredileri ile olmalı. 
     
Yabancı ortak düşünürüz’      Zor günler geçiren bankacılığın konsolide olmaya devam ettiğini bildiren Göçmez, Alternatifbank’ın da yabancı ortak alternatifini değerlendirdiğini söyledi. Göçmez, "Stratejik seçeneklerimizi değerlendiriyoruz. Katma değeri olabilecek her türlü fikre açığız. Bunlar arasında bir yabancı ortak konusu da yer alıyor" dedi. 
     "Yabancı ortak olmazsa başarılı olamayız diyerek manevra alanımızı daraltmıyoruz" diyen Göçmez, "Yabancı ortak arayışın olmaması mümkün değil, çünkü bütün dünyada gidişat bu yönde" dedi. 
     
     



 EKONOMİ 















</TEXT>
</DOC>
