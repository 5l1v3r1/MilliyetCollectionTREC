<DOC>
<DOCNO> 33991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo07.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan Kaptanı Maldini "Terim, rakibe nefes aldırmayan takım istiyor" 
</HEADLINE>
<TEXT>

     AC Milan takımının kaptanı Paolo Maldini, teknik direktörleri Fatih Terim için,''Çok görgülü ve eğitimli biri. Açık fikirleriyle kararlı. Grubu yönetmek için çok iyi bir üslubu var'' dedi. 
     La Gazzeta dello Sport Gazetesi'ne bir demeç veren Paolo Maldini, ''Fatih Terim, rakibe nefes aldırmayan bir takım yaratmak istiyor ve kısa zamanda onun mentalitesini öğreneceğiz'' diye konuştu. 
     17 yıldır kırmızı-siyahlı formayı taşıyan Maldini, ''Teknik direktörümüz ilk 2-3 gün bizi çok dikkatle izledi. Bize ne istediğini ve aklında hangi futbolun olduğunu açıkladı. Bizim için yabancı bir teknik direktöre alışmak zor olmayacak'' dedi. 
     Maldini, geçen yıl olduğu gibi bu yıl da Terim'in isteğiyle savunmanın ortası ve sağında görev yapacağını ve bu bölgede daha başarılı olduğunu söyledi. 
     Son olarak İtalya Ligi'ndeki durumu değerlendiren Maldini, ''1987 yılındaki Milan ile aynı heyecanda ve aynı düzeydeyiz. Ancak bu yıl bizimle birlikte şampiyonluk mücadelesi veren 4-5 takım da kadrolarını çok güçlendirdi. Zorlu bir lig olacak'' yorumunda bulundu. 
     Öte yandan AC Milan takımının yıldız futbolcularının basında yer alan ifadelerinde ise, Rui Costa, ''Taraftarlar şimdiden en fazlasını bekliyor. Hemen hazır olmak zorundayız. Amsterdam turnuvası, kafamızda neler olduğunu göstermek için iyi bir fırsat'' Shevchenko, ''Geçmiş yıllar gibi tatilde de çalıştım'' Inzaghi, ''Yanınızda Serginho gibi biri olursa bir forvet oyuncusu için herşey kolay'' dediler. 
     İtalyan televizyon ve gazeteleri de hazırlık çalışmaları süren ve bu akşam Amsterdam Turnuvası kapsamında AFC Ajax ile oynayacak AC Milan için, ''Terim plakalı Milan, gerçek sınavında, Terim'in Milan'ı herkesi heyecanlandırıyor, 'İmparator'un Milan'ı, şova hazırlanıyor'' ifadelerini kullandılar. 






</TEXT>
</DOC>
