<DOC>
<DOCNO> 42273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/spor/yozer.html </URL>
<DATE> 2001/09/15/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Eskiden inek, şimdi klima 
</HEADLINE>
<TEXT>

     Çarşamba günü ödeme günü. Manisasporlu oyuncu aynı gün bankaya gidip, kartı ile parasını çekiyor. Transfer alacağı ya da maç primini. Her şey gününde. Hiç kimsenin tek bir alacağı yok. Paralar tıkır tıkır. İnanılır gibi değil. Bu devirde bu dakiklik. Hiç isyan yok. "Param ödenmeden oynamam" diye bağıran hiç yok. Bu devirde böyle zengin bir kulüp. Aklıma birden Galatasaray geliyor, kıs kıs gülüyorum. Hemen yanındaki İzmir kulüplerinin canı yanıyor. Hepsi neredeyse batmak üzere. Deplasmana bile gidemiyorlar. Manisa’nın bir de Vestel’i var. Bu yıl 2 trilyon para vereceklermiş. Bir ikinci lig takımı için ilaçtan da öte. Bir de benzin istasyonu ve ekmek fabrikasının gelirleri de cabası. Eğer ikinci ligde paran varsa kesin şampiyonsun. Şimdiden Vestel Manisaspor zirvede. Şampiyonluk ve süper lig adım adım. 
     Transferde çatır çatır paraları yatırmışlar. İstediklerini almışlar. Ama yılın transfer öyküsü de buradan ortaya çıkıvermiş. Manisaspor, Denizli’den Mustafa Ceviz isimli bir futbolcuya talip olmuş. "Kaç para" diye sormuşlar. Yanıt ilginç. Herkes kaç para diye merak ediyor. Ama Denizlispor, arada Vestel var diye "20 klima isteriz" diye tutturmuş. Manisa’da herkes şokta. "Kardeşim ne kliması, para verelim" yanıtı Horozları ikna edememiş. "İlle de klima" demişler. Ver klimayı, al futbolcuyu. Manisaspor "tamam" demiş. Transfer tam olmak üzereymiş. Denizli son anda karar değiştirmiş ve fiyatı artırmış. "25 klima ve 5 çamaşır makinesi." 
     Yıllar önce Ankaragücü, kaleci Arif’i bir inek karşılığı almıştı. Ama klima ve çamaşır makinesini hiç duymamıştım. Ne hikmetse Manisa kabul etmemiş bu teklifi "Hadi kardeşim güle güle" demişler. Herhalde kafa buluyorlar diye düşündüler. Ama uyanık Denizlilerin niyeti çabuk ortaya çıkmış. Denizlispor kendisine tesis yaparken bu elektrikli aletleri de bedavaya getirmek istemiş. Manisaspor mutlu mesut gidiyor. Ama dertleri de yok değil. Örneğin statları harap. 30 yıldır aynı statta top oynuyorlar. Tek çivi çakılmamış. Seyirci artık takımına sahip çıkmış. Stat ağzına kadar dolu. İki katı da dışarıda. Hiç olmazsa kale arkalarına ek tribünler yapılmasını istiyorlar. 
     



 SPOR 

























</TEXT>
</DOC>
