<DOC>
<DOCNO> 45203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/yazar/bila.html </URL>
<DATE> 2001/10/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İşte bu olmadı 
</HEADLINE>
<TEXT>

     TBMM, Anayasa'yı önemli ölçüde değiştirerek tarihi sayılabilecek bir çalışma gerçekleştirdi. Demokratikleşme yolunda önemli bir adım attı. Avrupa Birliği sürecinde Türkiye'nin önünü açacak bu değişiklikleri, 474 gibi rekor bir oyla gerçekleştirildi. 
     Düşünce ve ifade özgürlüğü, kişi hak ve özgürlüklerinin genişletilmesi, idam cezasının sınırlandırılması, haberleşme özgürlüğünün güvence altına alınması, asgari ücret tanımı, gözaltı süresinin kısaltılması... 
     Bu yönde atılan bütün adımlar iyi oldu. 
     Ancak, milletvekili maaşlarına yapılan zam... 
     İşte bu olmadı 
     Böyle yüksek bir performans gösteren Meclis, Anayasa değişikliğini fırsat bilerek milletvekillerinin maaşlarına jet hızıyla zam yapınca, bu parlak çalışmasını gölgeledi. Toplumdan hak ettiği övgüyü alamadığı gibi ağır bir eleştiri aldı. Protestoya uğradı. 
     Milletvekillerinin kaşla göz arasında maaşlarını yükseltmeleri hem etik, hem de zamanlama açısından çok yanlış oldu. 
     Etik açıdan doğru olmadı, çünkü ağır bir ekonomik kriz ortamında hükümet ve Meclis, her kesimden fedakarlık yapmasını isterken, milletvekillerinin maaşlarını artırmaları ahlaki açıdan doğru bir tutum değildir. Ekonomik kriz nedeniyle işsizliğin hızla arttığı, maaşların dondurulduğu, hatta düşürüldüğü, ucuz ekmek alabilmek için oluşan kuyrukların her geçen gün uzadığı, elektrik, su, gaz, telefon faturalarının ödenemediği, kamu kesiminde maaşların eridiği, öğretmenler dahil birçok devlet memurunun utana sıkıla pazarlarda çalıştığı bir ortamda, milletvekillerinin, maaşlarına bir oldu bittiyle zam yapmaları büyük bir haksızlıktır. 
     Toplum ekonomik krizin aşılabilmesi için hükümetten, Meclis'ten çözüm beklerken, milletvekillerinin sadece kendi maaşlarını yangından mal kaçırır gibi artırmaları, haklı bir tepkiye neden olmuştur. 
     Temsil ettikleri insanlar, lafta değil, gerçekten sabahın köründe ucuz ekmek kuyruğuna girerken, milletvekilleri herhalde geçinemedikleri gerekçesiyle maaşlarına zam yaptıklarını söyleyemezler. 
     Söyleseler de kimseyi inandıramazlar. 
     
     







Kıyak fedailer 


İşte bu olmadı 


Meclis'te ilke ve ahlak üzerine... 


Eski dostlar 


İki farklı Türkiye 


Ekonomistler ne diyor 


İran da yeni çizgide 


Müslüman ülkeler neden gelişemedi 


Model tartışmaları ’ 


Ya devlet başa, ya kuzgun leşe 


Bedava adam çalıştırılır mı .. 


Halktan kopuk Meclis 


Gazeteciye dokun, milletvekiline do - kun - ma 


Artık onların da travması var 


Bilişimde her 10 çalışanın 4’ü işsiz 


</TEXT>
</DOC>
