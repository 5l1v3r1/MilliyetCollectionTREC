<DOC>
<DOCNO> 31020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/soneko06.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB "Tütün yasası çıkmalı" 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu, Cumhurbaşkanı Ahmet Necdet Sezer tarafından veto edilen Tütün Yasası'nın çıkarılması gerektiğini bildirdi. 
     TOBB Yönetim Kurulu tarafından yapılan yazılı açıklamada, ekonomideki dalgalanmaların sona ermesi, piyasaların dengeye oturması açısından, TBMM'nin olağanüstü toplantıya çağrılıp Tütün Yasası'nın çıkarılması gerektiği dile getirildi. 
     Açıklamada, Türkiye'nin, yaşadığı ekonomik krizden kurtulabilmek amacıyla gerek IMF ve gerekse finans kuruluşlarından, uygun şartlarda kredi alabilmesinin koşulu olmasının yanı sıra yabancı sermayeyi çekebilmesi açısından da önem taşıyan yasal düzenlemelerin yapılmasının gerekli olduğu ifade edilerek, Türkiye ekonomisinin dünya ekonomisine entegrasyonu açısından rekabeti önleyici oluşumların da terkedilmesi istendi. 
     Yeni ekonomik programda Tütün Yasası'nın çıkarılmasının yer aldığına işaret edilen açıklamada, IMF'ye verilen niyet mektubunda da buna yer verildiği hatırlatılarak, şöyle denildi 
     ''Kriz içindeki Türk ekonomisi, zamanında yapılmayan düzenlemeler, çıkarılamayan yasalar ve hayati konulardaki kararlar üzerindeki spekülasyonlar nedeniyle her gün, hatta her saat yeni bir krizin eşiğine geliyor. Fabrikalar kapandığı, işsizliğin arttığı, Türk girişimcilerin yatırım için kendilerine avantajlar sağlayan başka ülkelere yöneldiği ortamda, krizi içinden çıkılamayacak bir hale getirmenin mantığını anlayabilmiş değiliz. Devletin zirvesinde nlaşamamazlık spekülasyonları, piyasaları sürekli olumsuz etkileyeceğinden krizin katmerleşmesi kaçınılmaz olacaktır.'' 
     Açıklamada, Türk ve uluslararası kamuoyunu, devletin zirvesinde anlaşamamazlık düşüncelerine sevk etmeye kimsenin hakkı olmadığı kaydedildi. Açıklamada, hem Türk ekonomisi hem de Türkiye'ye kredi sağlayacak uluslararası finans çevrelerine güven vermenin yanı sıra devletin zirvesindeki uyum açısından Cumhurbaşkanı Sezer tarafından veto edilen Tütün Kanunu'nun yeniden gözden geçirilmesi gerektiği vurgulanarak, ''TBMM gerekirse olağanüstü toplantıya çağrılarak bu kanun çıkarılmalı'' denildi. 






</TEXT>
</DOC>
