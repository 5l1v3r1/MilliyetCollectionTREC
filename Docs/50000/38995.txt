<DOC>
<DOCNO> 38995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur24.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'ın "Kırmızı ışıkta infaz"ı göstere göstere gelmiş 
</HEADLINE>
<TEXT>

     Esenler'de kırmızı ışıkta duran bir otomobil içinde öldürülen Şaban Elaltunteri, terör örgütü Hizbullah'tan ayrıldığı için hakkında ''ölüm emri'' verildiğini, ilk kez yargılandığı Diyarbakır DGM'de açıklamıştı. 
     Esenler Caddesi üzerindeki Ayvalıdere Köprüsü altında öğle saatlerinde kırmızı ışıkta durduğu sırada oğlu Mehmet Elaltunteri 22 ile birlikte uğradığı silahlı saldırı sonucu öldürülen Şaban Elaltunteri 42 , terör örgütü Hizbullah'a 1980'li yıllarda girdikten sonra İstanbul ve Beykoz'daki operasyonda ölü ele geçirilen örgütün elebaşı Hüseyin Velioğlu ile birlikte faaliyetlerini sürdürmüştü. 
     Elaltunteri, 1992'de örgütten ayrılmış ve 1998'de İstanbul'da düzenlenen bir operasyonda yakalanarak Diyarbakır'a getirildikten sonra, 24 Şubat 1999 tarihinde Diyarbakır 3 nolu DGM'ce örgüt üyeliği suçundan 12 yıl 6 ay hapis cezasına çarptırılmıştı. 
     Elaltunteri'nin, Pişmanlık Yasası ile ilgili dilekçesine, İçişleri Bakanlığı'nca olumlu yanıt verilmişti. Elaltunteri'nin, Diyarbakır 3. nolu Devlet Güvenlik Mahkemesi'ndeki 14 Mart 2000 tarihinde yargılandığı pişmanlık yasası duruşmasında savcı, okuduğu esas hakkındaki mütaalasında, Elaltunteri'nin yakalandıktan sonra güvenlik güçleri tarafından İstanbul ve Ankara'da terör örgütü Hizbullah'a yönelik yapılan operasyonlara bizzat katılarak örgüt mensuplarının ele geçirilmesine ve gerçek kimliklerinin tespit ettirilmesine yardımcı olduğunu ifade ederek şöyle demişti 
     ''Örgütte kaldığı süre içerisinde bizzat silah kullanarak güvenlik güçlerinden bir veya bir başkasının öldürme veya yaralama eylemine katılmadığı, sanığın sonradan pişman olduğu pişmanlığını her aşamada dile getirdiği anlaşılmıştır. Sanık hakkında 4450 sayılı kanunun 1 a maddesi gereğince ceza tertibine yer olmadığına ve evvelce verilen kararın kaldırılmasına karar verilmesini talep ediyorum.'' 
     Mahkeme heyeti de, oybirliğiyle Elaltunteri'nin tahliyesine karar vermişti. 
     Şaban Elaltunteri, yargılaması sırasında 1980'li yılların başında örgüte girdiğini, örgütte elebaşı Hüseyin Velioğlu ile birlikte hareket ettiğini ve çeşitli faaliyetlerde bulunduktan sonra 1992 yılında örgütten ayrıldığını belirterek, hakkında ''ölüm emri'' verildiği için kaçarak sahte kimlikle İstanbul'da yaşamaya başladığını bildirmişti. 







</TEXT>
</DOC>
