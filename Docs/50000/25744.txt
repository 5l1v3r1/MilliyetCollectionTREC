<DOC>
<DOCNO> 25744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun16.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Filistinli gruplar ateşkesi destekliyor" 
</HEADLINE>
<TEXT>

     Filistin lideri Yaser Arafat, etrafındaki Filistin gruplarının birlik ve beraberlik içinde olduğunu ve ateşkes kararını desteklediğini söyledi. 
     Financial Times gazetesine demeç veren Arafat, ''Bütün gruplar, halkımızın yararı ve çıkarlarımızın korunması için bir tek kişinin etrafında toplanmışlardır'' dedi. 
     Ortadoğu Araştırma Komisyonu tarafından hazırlanan Mitchell raporunun ''ivedilikle'' uygulanması çağrısında bulunan Arafat, İsrail'i kendi ateşkesine bile uymamakla suçladı. ''Ateşkes çağrısında bulunduk, çünkü Mitchell raporu ve Ürdün-Filistin girişiminin ygulanması için ABD, Rusya, Avrupa ve Arap dünyası arasında anlaşma hazırlıkları sürüyor'' diyen Filistin lideri, ateşkesin İsrail-Filistin görüşmelerinin yeniden başlamasını sağlayacağını kaydetti. 
     Arafat, Tel Aviv'de Filistinli bir intihar komandosunun bir diskotekte düzenlediği saldırıda 21 kişinin ölmesi üzerine, 2 Haziran'da Filistinlilere ateşkes emri vermişti. 






</TEXT>
</DOC>
