<DOC>
<DOCNO> 20006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo05.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de 12 sayı atan Hidayet Sacramento'yu kurtaramadı 
</HEADLINE>
<TEXT>

     ABD Profesyonel Basketbol Ligi NBA play-off ikinci turunda Los Angeles Lakers, Sacramento Kings'e, Milwaukee Bucks, Charlotte Hornets'a, Toronto Raptors da Philadelphia 76ers'a 7 maçlık seride 1-0 üstünlük sağladı. 
     Hidayet Türkoğlu'nun 12 sayı attığı maçta Sacramento Kings, deplasmanda Los Angeles Lakers'a 108-105 yenildi. Oldukça çekişmeli geçen maçta 22 dakika forma giyen Hidayet Türkoğlu, 7 tane 2 sayılık şuttan 5'ini sayıya çevirdi, 2 serbest atışta da isabet kaydetti. Hidayet ayrıca 2 ribaund aldı. Takımda Chris Webber 34 sayı, 8 ribaund Predrag Stojakoviç 20 sayı, yedek oyuncu Scot Pollard 14 ribaund gerçekleştirdi. Webber, kariyerinde play-off serisindeki en yüksek skorlu maçını çıkardı. 
     Geçen yılın şampiyonu Lakers'da ise gecenin yıldızı Shaquille O'Neal'dı. 44 sayı, 21 ribaund, 7 blok çıkaran O'Neal, son çeyrekte 13 sayı, 9 ribaund üretirken maç boyunca aldığı 11 savunma ribaundunun 5'ini de yine son çeyrekte gerçekleştirdi. 
     Lakers'ın son çeyrekte 84-78 öne geçmesinde önemli payı olan Kobe Bryant da 29 sayı üretti. 
     Gecenin 2. maçında Milwaukee Bucks, Charlotte Hornets'ı evinde 104-92 yendi. 12 sezondur play-off ikinci turunda ilk kez birinci maçını kazanan Bucks'da Ray Allen 26, Sam Cassell 20 sayı attı. Glenn Robinson da kariyerinde bir ilk kez bir maçta 11 asist yaptı. Hornets'da Jamal Mashburn 23 sayıyla en skorer oyuncu oldu. 
     Diğer maçta da Toronto Raptors, Philadelphia 76ers'i deplasmanda 96-93 yenerek avantaj sağladı. Philadelphia'daki maçta Vince Carter 35, 3'lük atışlarıyla 76ers'i vuran Dell Curry 20, Alvin Williams 15, Charles Oakley 13 sayı üretti. 76ers'ın yıldızı Allen Iverson 36 sayı, Dikembe Mutambo 17 sayı, 12 ribaundla maçı tamamladı. 
     Lige yarın Dallas Mavericks-San Antonio Spurs maçıyla devam edilecek. Dallas'taki maça ilk maçı kazanan Spurs, 1-0 önde başlayacak. 






</TEXT>
</DOC>
