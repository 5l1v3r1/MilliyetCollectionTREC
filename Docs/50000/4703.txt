<DOC>
<DOCNO> 4703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/ekonomi/eko02.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den elektriğe veto 
</HEADLINE>
<TEXT>

Elektrik piyasası düzenleme üst kurulu atamalarının tümüyle hükümetin yetkisine bırakılmasına IMF’den itiraz geldi 
     ZÜLFİKAR DOĞAN Ankara 

     IMF'ye verilen üçüncü ek niyet mektubunda ocak ayı sonuna kadar çıkartılacağı sözü verilen "elektrik piyasası yasası" ile özelleştirilmesi ve rekabete açılması öngörülen sektörü denetleyecek, lisansları verecek "elektrik piyasası düzenleme üst kurulu" EPDK devletleştirildi. 
     Tasarının uğradığı değişikliğe IMF ve Dünya Bankası'ndan itiraz geldi. Elektrik piyasası yasa tasarısı geçen hafta Plan ve Bütçe Komisyonu'nda kabul edilmişti. Bu hafta TBMM Genel Kurulu'nda görüşülmesi planlanan tasarıda yer alan EPDK’nın üye seçimi ve atanmasıyla ilgili maddede DSP'li üyelerce verilen değişiklik önergesi benimsendi. 
     Kurul yapısı ile atama yöntemlerinin değiştirilmesi IMF ve Dünya Bankası'nca enerji özelleştirmesi programına ile ek niyet mektubuna "aykırı" olarak değerlendirildi. 
     Tasarının ilk halinde yedi kişiden oluşacak kurul iki üyelik için dört isim önerecek ve Bakanlar Kurulu bunlardan ikisini atayacaktı. Enerji Bakanlığı'nın önereceği dört isimden ikisi de Bakanlar Kurulu'nca atanacaktı. Yani EPDK'nın dört üyesi hükümetin tercihleri doğrultusunda atanmış olacaktı. Kalan üç üyelik için ise Danıştay, TOBB ve Rekabet Kurumu ikişer aday önerecekler ve yine Bakanlar Kurulu bunlardan birisini atayacaktı. 
     Komisyondaki değişiklikle EPDK'nın yedi üyesinin de doğrudan Bakanlar Kurulu’nca atanması hükmü getirildi. Tasarı Genel Kurul'da bu haliyle yasalaşırsa, kurulun tüm üyeleri siyasi iktidar tarafından atanmış olacak. IMF ve Dünya Bankası, bunun üzerine piyasanın denetim ve gözetiminin, lisanslama işlemlerinin hükümet isteği ve baskısıyla "özel amaçlı" kullanılabileceği itirazında bulundu. 
     Hükümetin genel kurulda değişiklik önergesi verdirterek, tasarıdaki EPDK ataması maddesini eski haline dönüştürme yolunu deneyeceği belirtiliyor. 
     


 EKONOMİ 


















</TEXT>
</DOC>
