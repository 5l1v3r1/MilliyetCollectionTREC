<DOC>
<DOCNO> 9540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/soneko09.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da Şubat ayı enflasyon beklentisi yüzde 2 
</HEADLINE>
<TEXT>

     Borsa'da, Şubat ayı enflasyon rakamları yüzde 2 civarında bekleniyor. Bu durumda enflasyon, TEFE'de yüzde 25.7, TÜFE'de yüzde 33.7'ye gerileyecek. 
     Borsa uzmanları, hafta sonu açıklanacak enflasyon rakamlarının yüzde 2'nin altında gerçekleşeceği tahmininde bulundular. Uzmanlar, ayın son günü yapılan akaryakıt ve diğer kamu zamlarının Mart ayı rakamlarına yansıyacağına dikkat çektiler. 
     Şubat ayı için yüzde 2'lik bir fiyat artışı, Ocak ayına göre Toptan Eşya Fiyat Endeksi'nde TEFE 2.6, Tüketici Fiyat Endeksi'nde TÜFE 2.2 puanlık düşüşe yol açacak. Böylece, TEFE yüzde 25.7'ye, TÜFE yüzde 33.7'ye gerileyecek. Şubat ayı itibariyle 12 aylık ortalamalara göre yıllık enflasyon ise TEFE'de yüzde 44.4, TÜFE'de yüzde 48.9 olacak. Bu oranlar, Ocak ayı itibariyle sırasıyla yüzde 48 ve yüzde 52 olmuştu. 
     Mart ayı enflasyon rakamları için şimdiden fikir yürütmenin çok zor olduğunu belirten uzmanlar, bunun için döviz fiyatlarının belli bir rakama oturması gerektiğini kaydettiler. Uzmanlar, Mart ayı rakamlarının çok yüksek çıkacağının şimdiden belli olduğunu, ancak yine de yüzde 10'nun üzerinde gerçekleşmeyeceğini umduklarını belirttiler. 
     Piyasalarda yeni ekonomik programın beklendiğini ve muhtemelen uzun bayram tatilinden sonra her şeyin netleşeceğini vurgulayan Borsa uzmanları, yeni programın inandırıcılığının çok önemli olduğunu ifade ettiler. 
     Yeni oluşturulacak programın kamuoyu desteğine ihtiyacı olduğuna işaret eden uzmanlar, piyasaların yeni bir heyecana, sinerjiye ihtiyacı olduğunu kaydettiler. 
     Uzmanlar, bundan önceki krizlerin piyasaların tepe noktalarındayken geldiğini, son krizin ise ekonominin durgunlaştığı, ticaretin yavaşladığı, Borsa'nın dibe vurduğu bir anda ortaya çıktığını belirterek, bu nedenle etkisinin daha güçlü olduğunu anlattılar. Hisse senetleri piyasasının döviz bazında çok ucuzladığına, şirketlerin piyasa değerlerinin çok düştüğüne dikkat çeken uzmanlar, siyasi iradenin, yeni, güçlü bir programla ''güvenli liman'' arayan yabancı yatırımcıları tekrar borsaya çekebileceğini savundular. 




</TEXT>
</DOC>
