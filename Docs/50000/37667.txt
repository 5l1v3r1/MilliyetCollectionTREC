<DOC>
<DOCNO> 37667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur22.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrampaşa Cezaevi'nde yine skandal Yanlış suçlu tahliye edildi 
</HEADLINE>
<TEXT>

     Bayrampaşa Kapalı Cezaevi'nde, hırsızlık suçundan yatan ve mahkemece tahliye edilmesi kararlaştırılan bir zanlının yerine, cinayet suçundan bulunan bir başka tutuklu tahliye edildi. 
     Olayla ilgili olarak, cezaevi 2. müdürünün de aralarında bulunduğu 3 görevli hakkında soruşturma başlatıldı. 
     Mehmet Söğüt adlı bir kişinin 200 milyon lirasını çaldığı gerekçesiyle Bayrampaşa Kapalı Cezaevi'ne konulan Diyarbakır doğumlu İdris Vural'ın üzerinden kimlik çıkmadı. 
     Vural, hakkında açılan dava kapsamında dün mahkemeye gönderildi. Mahkeme, duruşma sonunda Vural'ın tahliyesini kararlaştırdı. Ancak, tahliye belgelerine bu kişinin yerine, cinayet suçundan aynı cezaevinde tutuklu bulunan Yaşar Demirdağ'ın fotoğrafı yapıştırıldı. Demirdağ, dün gece saat 22.30 sıralarında tahliye edildi. 
     Yanlış tutuklunun tahliye edildiği, İdris Vural'ın Cezaevi Müdürlüğü'ne başvurup, tahliyesi gerektiği halde neden salıverilmediğini sorması üzerine ortaya çıktı. 
     Olayla ilgili, tahliye işlemlerinden sorumlu cezaevi 2. müdürü Abdullah Özgen ile baş memur Mehmet Saçlı ve ''tutuklu defteri''ne cezaevine getirilen tutukluların fotoğraflarını yapıştırıp, kimlik bilgilerini yazarak eşgal bilgilerini giren memur Recep Kocabeyoğlu hakkında soruşturma başlatıldı. 
     Yetkililer, olaya bir yanlışlığın mı yoksa art niyetli bir davranışın mı yol açtığının belirlenmesine çalışıldığını kaydettiler. 
     İdris Vural gibi Diyarbakır doğumlu olan ve ''Kasten adam öldürmek'' ile ''6136 sayılı Ateşli Silahlar Kanunu'na muhalefet'' suçlarından tutuklanan Yaşar Demirdağ'ın ise yakalanmasına çalışıldığı bildirildi. 
     
     







</TEXT>
</DOC>
