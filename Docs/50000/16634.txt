<DOC>
<DOCNO> 16634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/guncel/agun.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm evinde 5 can 
</HEADLINE>
<TEXT>

Küçükarmutlu'da bir gecekondu. İçinde ağızları yara, ayakları şiş, derileri dökülen ve her şeyi unutan beş kişi. Tek gıdaları su, limon, tuz, şeker... 
     PERVİN METİN İstanbul 

     Küçükarmutlu'nun Geçici 25. Sokağı'nda küçük bir gecekondu. İçinde ise biriktirdikleri isteklerle her gün yeniden dirilen ve yaşama bir o kadar da pamuk ipliğiyle bağlı beş hayat. Bu küçük gecekonduyu ölüm oruçlarında hayatını yitiren dördüncü eylemci Gülsüman Ada Dönmez'den sonra önceki gün ölen 19 yaşındaki Canan Kulaksız'la yeniden hatırladık. Ege Üniversitesi Fen Fakültesi Biyoloji Bölümü ikinci sınıf öğrencisi Canan'ın ölümüyle geride kalan beş eylemci hüznü ve öfkeyi aynı anda yaşıyor. 
     
Hırka, gözlük, başörtüsü      Kapıdan girince loş koridorda göze ilk çarpan Canan ve Gülsüman'ın fotoğraflarıyla kullandıkları eşya ve cezaevlerinden gönderilen mektupların yer aldığı köşe. Onlardan geriye kalan ise bir hırka, gözlük ve başörtüsü. 
     Eylemcilerin umutları bu karanfilli köşeye yeni fotoğrafların eklenmemesi. 
     
Hayata tek katkı "fişek"      Ağızlarındaki yaralar, ayaklarındaki şişlikler, deri dökülmeleri ve unutkanlıklar her gün biraz daha artıyor. İçlerinde en bitkin düşen Zehra ve evin sahibi Şenay. Öyle ki, cezaevlerinden gelen mektupları Şenay'a bir başkası okuyor. Eylemcilerin ihtiyaçlarını iki refakatçi ve oyun yazarı Bilgesu Erenus gideriyor. Gün içinde besin olarak aldıkları tek şey "fişek" dedikleri, suya karıştırılmış limon, tuz, şeker, kuru nane. 
     
Küçük eve ziyaretçi akını      Her sabah 09.00'da uyanıp güne tüm gazeteleri ve haber programlarını izleyerek başlıyorlar. 3 odalı küçük ev her daim İstanbul'un farklı semtlerinden gelen ziyaretçilerle ve gazetecilerle tıka basa dolu. Vakit bulduklarında el örgüsü çantalar ve deniz kabuklarından süsler yapmayı da ihmal etmiyorlar. Onlar, günü gece 01.00'de kapatıyor. Şenay Hanoğlu, Fatma Şener, Hülya Şimşek ve Zehra Kulaksız aynı odada Reşit Sarı farklı bir odada yatıyor. 
     Canan'ın ablası Zehra ailesinin ısrarına rağmen ne kendisinin ne kardeşinin eylemi bırakmayı akıllarından bile geçirmediklerini söylüyor. Abla sözlerini şöyle sürdürdü 
     
"Belki ben de öleceğim "      "Ben Canan'dan önce başlamıştım. Ancak Canan ölüm orucuna katılmaya kendi iradesiyle karar verdi. Çok kararlı ve netti. Öldüğü son ana kadar yanındaydım. Konuşma yeteneğini yitirmeye başladığında inadına 'Ben kimim ' derdim, 'Benim ablamsın' diye cevap verirdi. Annemle babam, 'Biriniz en azından bırakın' dediler. O küçük diye ona daha çok baskı yaptılar. 19 yaşında ve üniversiteliydi. Her şeyi reddetti, zoru seçti. Ben de belki öleceğim ama onun yaptığı gibi orucu sonuna kadar götüreceğim." 
     


 GÜNCEL 

























</TEXT>
</DOC>
