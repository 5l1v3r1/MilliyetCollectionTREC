<DOC>
<DOCNO> 33453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sondun12.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türk girişimciler döner satıp 4 milyar mark kazanıyor 
</HEADLINE>
<TEXT>

     Almanya'nın haftalık Die Zeit gazetesi, yabancı işadamlarının Alman ekonomisine katkılarını ve bu çerçevede Türk işadamlarının faaliyetlerini anlattı. 
     Die Zeit, ülkedeki yaklaşık 300 bin yabancı işadamının Almanlar tarafından gözardı edildiğini, özellikle Türklerin kurdukları işletmelerde çok sayıda Alman vatandaşının çalıştığını kaydetti. 
     Gazete, bu duruma karşın, yabancı işadamlarının göç tartışmasında ön plana çıkarılmadıklarını yazdı. 
     Almanya'da, sadece dönercilerin yılda 4 milyar mark 23.8 trilyon lira gelir elde ettiklerine dikkat çekilen haberde, Türkiye Araştırmalar Merkezi'nin TAM tahminlerine göre, Almanya'da yaklaşık 59 bin Türk işletmesi bulunduğu ve yıllık cirolarının 57 milyar mark '339 trilyon lira olduğu belirtildi. 
     Tahminlere göre, 2010 yılına kadar Türk şirketlerinin sayısının 106 bine ulaşmasının beklendiğini kaydeden gazete, bu şirketlerde yaklaşık 650 bin kişinin çalışacağını ifade etti. 
     Alman şirketlerin çoğunda olduğu gibi, birçok yabancı şirketin iflas ettiğini belirten gazete, yabancıların ayrıca ırkçılık ve yabancı düşmanlığına karşı mücadele etmek zorunda olduklarına dikkat çekti. Gazete, buna örnek olarak, Kuzey Ren Vestfalya eyaletinin ''fahri hemşehrisi'' olan Türk işadamı Recep Keskin'in, Magdeburg yakınlarındaki işletmesini ekonomik zorlukların yanı sıra işletme kapılarına ''Yabancılar dışarı'' şeklinde sloganlar yazıldığı için kapatmak zorunda kaldığını kaydetti. 
     Almanya'da, 59 bin 500 işletmeyle Türklerin birinci sırada yer aldığına işaret eden gazete, Türkleri 42 bin işletmeyle İtalyanların ve 23 bin işletmeyle Yunanlıların izlediğini yazdı. 
     Ülkedeki başarılı Türk işadamlarından SPEKON Yönetim Kurulu Başkanı Şenol Yeğin'e de yer veren gazete, Yeğin'in, Çek Cumhuriyeti sınırındaki Seifhennersdorf adlı küçük şehirde paraşüt kumaşı üreten SPEKON firmasını iflasın eşiğinden kurtardığını belirtti. 
     ''Şenol Yeğin ve firması SPEKON'u kim tanıyor '' ifadesiyle habere başlayan gazete, Yeğin'in, Ünye'den Seifhennersdorf'a geldiğini ve 1994 yılından bu yana Alman ordusu için paraşüt ürettiğini yazdı. 
     SPEKON'un Airbus üreticisi EADS'tan, izolasyon malzemesi üretimi için büyük bir ihale aldığını belirten gazete, işletme müdürü Eckhard Lamster'in, ''Şenol Yeğin, cesur bir girişimci. Bize uluslararası alanda ve büyük boyutlarda düşünmeyi öğretti'' şeklindeki sözlerine yer verdi. 
     Yeğin ise, gazeteye, ''Herkes birbirinden bir şeyler öğrenir. Almanya'da başarılı olmaktan büyük mutluluk duyuyorum'' şeklinde konuştu. 







</TEXT>
</DOC>
