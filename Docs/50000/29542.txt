<DOC>
<DOCNO> 29542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur14.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP, 'Anamuhalefetinin tescilini' istedi 
</HEADLINE>
<TEXT>

     FP'nin kapatılmasıyla fiilen anamuhalefet olan DYP, bu konumunun tescili için TBMM Başkanlığı'na başvurdu. 
     DYP Grupbaşkanvekili Turhan Güven, TBMM Başkanlığı'ndan, ''anamuhalefet partisi olduklarının tescili için resmi bir yazı istediklerini, böyle bir yazının Anayasa Mahkemesi'ne başvuracakları sırada kendilerine verileceği'' yanıtını aldıklarını söyledi. 
     Güven, başta memur ve diğer kamu görevlilerinin yargılanmasına ilişkin yasa, Elektrik Piyasası Kanunu ve Tütün Kanunu olmak üzere son dönemde çıkan bütün yasal düzenlemelerin Anayasa'ya aykırı hükümler taşıyıp taşımadıkları belirlemek için milletvekillerinin çalıştığını söyledi. 
     Anayasa Mahkemesi'ne başvurma koşullarından biri olan 110 milletvekiline sahip olmadıkları için bugüne kadar iptal isteminde bulunamadıklarını hatırlatan Güven, sayı engelini, anamuhalefet görevini üstlenmeleriyle aşabileceklerini söyledi. 
     DYP Grupbaşkanvekili Güven, anamuhalefet partisi olarak sadece Genel Başkan ve Grup Başkanvekilleri'nin imzasıyla Anayasa Mahkemesi'ne iptal başvurusunda bulunabileceklerini bildirdi. 
     
     Meclis Başkanvekilliği seçimi 
     Öte yandan, FP'nin kapatılmasıyla DYP'ye geçecek olan bir Meclis Başkanvekilliği için seçimin tatil sonrasına kalacağı öğrenildi. 
     DYP Grupbaşkanvekili Güven, FP'nin kapatılmasıyla TBMM Başkanlık Divanı üyeliklerinin siyasi partilere yeniden dağılımının tespiti için Danışma Kurulu'nu toplantıya çağırdıklarını ve bugün yapılan toplantıda da halihazırda parti gruplarının başkanlık divanına verecekleri üye sayısını gösterir cetvelin kendilerine iletildiğini bildirdi. Buna göre, kendilerine düşen bir Meclis Başkanvekilliği için seçim yapmaları gerektiğini belirten Güven, Meclis tatili öncesinde DYP Grubu'nu toplayamayacakları için ancak tatil sonrasında belirleyebileceklerini söyledi. 
     Danışma Kurulu'nda yapılan bildirime göre, 20 üyeden oluşan TBMM Başkanlık Divanı'na DSP ile MHP 6'şar, ANAP ile DYP de 4'er üye verecek. 
     Bağımsız milletvekillerinin kuracakları partinin üye sayısı DYP'yi geçtiği takdirde, tatil sonrasında Başkanlık Divanı üye dağılımı yeniden belirlenecek. 






</TEXT>
</DOC>
