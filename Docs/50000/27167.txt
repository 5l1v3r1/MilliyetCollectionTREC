<DOC>
<DOCNO> 27167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/spor/ybay.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyonda neler oluyor 
</HEADLINE>
<TEXT>

     TOGAY BAYATLI 

     Futbol Federasyonu’nda protokol tribünü ile başlayan skandalın arkasında şimdi de transfer yönetmeliği hüllesi bu kurumun inanırlığı hakkında bizde ciddi kuşkular yaratmaya başladı. 
     Önce protokol tribünü skandalının artçı depremlerine bakalım. Futbol Federasyonu, bu olayın tüm suçunu GSGM İstanbul İl Müdürü Vedat Bayram’ın üstüne atmakta ve bu değerli bürokratın kellesini istemektedir. Buna, "el insaf" demekten başka bir söz düşünemiyoruz. Altı ay cezaevinde yatan danışman ile çoluk çocukla birlikte bulundukları yeri şeref tribünü olarak nitelendirenler, şimdi Vedat Bayram’ın valinin yanında oturmasını eleştiriyorlar. Ve de protokolü hiç bilmiyorlar. Vali bir kentin en yüksek mülkü amiridir. Gittiği her konumda ordaki en yüksek bürokrat onunla birlikte olmak zorundadır. Yani milli eğitimle ilgiliyse milli eğitim müdürü, güvenlikle ilgiliyse emniyet müdürü, spor konusunda ise gençlik ve spor müdürü yanında olur. Böyle küçük hesapları bırakalım. Vedat Bayram, İstanbul’da amatörler dahil oynanan yüzlerce futbol maçı için sahaların hazırlığından sorumlu kişidir. Gece gündüz çalışıyor. Teşekkür edecek kişinin ekmeğiyle uğraşmak, hele hele Futbol Federasyonu’na hiç yakışmaz. 
     Peki transfer yönetmeliğinde yapılan sözde kurnazca uyanıklık rezaleti için ne demeli. Yönetmelikler sezon başında ilan edilir. Sonra değiştirilmesi için gerekçe ve zamanlama önem taşır. Türkiye’de her mahkeme federasyonun bu kararını bozar. Avrupa İnsan Hakları Mahkemesi ve FIFA da bu komik ve utanç verici skandalı hem kabul etmez, hem de tazminat cezası verir. Daha ileri gidersek FIFA üyeliğimiz askıya alınır. Her ne kadar FIFA şu anda büyük bir bunalım yaşıyorsa da içindeki kurumlar çalışmaktadır. 
     Kulüplerin federasyonu olmak başka, kulüplerin emir eri olmak daha başka. Hep söylüyoruz. Önemli olan bir grubu veya o grubun içindeki üç - beş kişiyi temsil etmek yerine Futbol Federasyonu’nun ülkeyi, yani Türkiye’yi temsil etmesi gerekir. Kulüpler kadar futbolcuyu, hakemi, seyirciyi, milli futbol ilkelerini ve de gençlik ve spor müdürlerini de koruyacaksın. İşte o zaman gerçek Futbol Federasyonu olursun. 



 SPOR 




















</TEXT>
</DOC>
