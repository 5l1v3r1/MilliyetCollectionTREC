<DOC>
<DOCNO> 42926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/siyaset/siy01.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkücü başkana iş yok 
</HEADLINE>
<TEXT>

Münih Havaalanı yetkilileri, Freising Ülkü Ocağı Başkanı'nı "tehlikeli" olduğu gerekçesiyle işe almadı. Ülkücü başkanın itirazını mahkeme de reddetti 
     HAYRİ DİZERKONCA Frankfurt 

     Almanya'da hükümet, radikal dinci gruplara karşı sıkı önlemler alma girişimlerine hazırlanırken, yerel idareler, yaptırımlara çok önceden başladı. Münih Havaalanı yetkilileri, Freising Ülkü Ocağı Başkanı Turan Sayın'ı ülkücü bir örgüte mensup ve "tehlikeli" olduğu gerekçesiyle işe almadı. 
     Sayın, bundan birkaç ay önce Münih Havaalanı'nda açık olan bir kadro için iş başvurusunda bulundu. Havaalanı yetkilileri yaptıkları araştırmada, üç çocuk babası Yozgatlı Turan Sayın'ın Freising Ülkü Ocağı Başkanı olduğunu, bu yüzden işe almadıklarını belirttiler. Federasyon yetkilileri ise hiçbir sabıkası olmayan Sayın'ın işe alınmama gerekçesine itiraz ederek, davacı oldu. 
     Ancak mahkemenin kararı da farklı olmadı ve havaalanı yetkililerini haklı bulup davayı reddetti. Münih İdari Mahkemesi, "Havaalanında yer hizmetlerinde çalışmak için başvuru yapan Türk'ün şiddet eğilimli, aşırı sağcı bir örgüte üye olması ve bu nedenle de işe alınmamasının doğru olduğu" yönünde karar verdi. 
     
     Onlar da sabıkasızdı 
     Amerika'daki terör saldırılarını gerçekleştirenlerin de "sabıkasız" olduğu vurgulanan "M 24 K 012764" nolu mahkeme kararında, havaalanlarının güvenliğini sağlamak için önlemlere, havaalanlarında yer hizmetlerinde çalışan personelden başlanması gerektiği vurgulandı. 
     Bu arada Bavyera Eyaleti İçişleri Bakanı Günther Beckstein de, mahkemenin kararının yerinde olduğunu söyledi. Beckstein, "Havaalanı çalışanlarından radikal örgütlerle ilişkisi olduğu saptananlar, derhal işten çıkarılmalıdır" dedi. 
     



 SİYASET 











</TEXT>
</DOC>
