<DOC>
<DOCNO> 31931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/dunya/dun01.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM’den Kürt bürosuna tavır 
</HEADLINE>
<TEXT>

Avrupa İnsan Hakları Mahkemesi, Kürt İnsan Hakları Projesi adlı kuruluşun Türkiye aleyhindeki davasını düşürdü 
     BARÇIN YİNANÇ Ankara 

     Merkezi Londra’da bulunan Kürt İnsan Hakları Projesi KİHP adlı kuruluşun savunuculuğunu üstlendiği davalardan sürekli mahkumiyet alan Türkiye, ilk kez Avrupa İnsan Hakları Mahkemesi’ni AİHM yanına çekmeyi başardı. Ankara’nın dostane çözüm önerisine yanaşmayan KİHP’nin amacının "üzüm yemek değil, bağcı dövmek" olduğu sonucuna varan AİHM, ilk defa bu nedenle bir davayı kayıtlarından düşürdü. 
     
     Siyasi istismar peşinde 
     AİHM’nin İngiliz avukatların çalıştığı kuruluşa karşı tavır almasıyla sonuçlanan süreç şöyle yaşandı 
     Faysal Akman’ın, oğlunun güvenlik kuvvetlerince öldürüldüğü iddiasıyla 1997’de yaptığı başvuru üzerine, Türkiye "dostane çözüme" giderek, 85 bin sterlin ödemeyi önerdi. Ancak Akman’ın savunuculuğunu üstlenen KİHP temsilcileri ödenecek tazminata ek olarak Türkiye’nin bir bildiri ile olaydan sorumlu olduğunu kabul etmesini de istedi. Sorumluluğu kabul etmeyen Türkiye ise aşırı güç kullanımını önleme kararlılığına karşın bu olayın gerçekleşmiş olmasından üzüntü duyduğunu ve bir daha bu tür olayların yaşanmaması için gerekli önlemlerin alındığını içeren bir metin hazırladı. 
     KİHP’nin metni yeterli bulmayarak, uzlaşmaya yanaşmamasına tepki gösteren AİHM ise davayı düşürdü. AİHM tarihinde ilk kez, bir tarafın insan haklarını savunmak yerine siyasi istismar peşinde olduğu kanaatine vararak, bir başvuruyu kayıtlarından düşürmüş oldu. 
     



 DÜNYA 














</TEXT>
</DOC>
