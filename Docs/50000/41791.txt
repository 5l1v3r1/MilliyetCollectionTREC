<DOC>
<DOCNO> 41791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko25.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da döviz satışları durma noktasına geldi 
</HEADLINE>
<TEXT>

     Antalya'da döviz satışları durma noktasına gelirken, sabah saatlerinde dolar satış fiyatı 1 milyon 524 bin liraya kadar çıktı. 
     Antalya Döviz Büroları Derneği Başkanı Nejdet Alacanlar , dünya genelinde doların değer kaybettiğini ancak krize alışık olan Türkiye'de yükselme gösterdiğini bildirdi. 
     ABD'ye yapılan saldırının ardından bugün Antalya'da döviz alım satımının adeta durma noktasına geldiğini belirten Alacanlar, ''Döviz bürolarına döviz alım ve satımı için başvuranlar büyük oranda azaldı. Kendi işyerime normal günlerde 400-500 kişi döviz alım satımı için gelirken, bugün ancak 24 kişi geldi. Alım satım yok. Vatandaş beklemede'' dedi. Alacanlar, döviz büroları olarak son olaylardan etkilenmemek için dolarda 90 bin, Alman markında ise 40 bin lira marj ortaya koyduklarını söyledi. Antalya Döviz Büroları Derneği Başkanı Alacanlar, Antalya'da dolar alımının 1 milyon 410 bin, satışının 1 milyon 499 bin liradan, Alman markının da alımının 635 bin, satışının ise 684 bin liradan işlem gördüğünü bildirdi. Antalya'da sabah saatlerinde döviz bürolarında dolar satışı 1 milyon 524 bin liraya kadar yükseldi. 







</TEXT>
</DOC>
