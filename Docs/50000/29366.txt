<DOC>
<DOCNO> 29366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/dunya/adun.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasap postalandı 
</HEADLINE>
<TEXT>

Balkanlar'da son 10 yılda dökülen kanın sorumlusu Miloşeviç dün, Sırbistan Anayasa Mahkemesi'nin aleyhteki kararına rağmen sürpriz bir biçimde lahey'deki Uluslararası savaş suçları mahkemesi'ne teslim edildi 
     DIŞ HABERLER SERVİSİ 

     Yugoslavya eski Devlet Başkanı Slobodan Miloşeviç, Lahey'de yargılanmak üzere dün sürpriz bir şekilde başkent Belgrad'da, Uluslararası Savaş Suçları Mahkemesi'nin USSM yetkililerine teslim edildi. Hükümetin geçen hafta Miloşeviç'in USSM'ye verilmesine kapıyı açan "USSM ile işbirliği yapılması" kararının dün Anayasa Mahkemesi tarafından askıya alınmasının hemen ardından ABD'den gelen sert uyarı üzerine elini çabuk tutan Belgrad'ın, Miloşeviç'i mahkeme kararına rağmen teslim etmek zorunda kaldığı bildirildi. 
     Bosna ve Kosova'daki katliamların sorumlusu olan Miloşeviç'in USSM'ye teslim edildiğine dair ilk flaş haber Belgrad'da yayın yapan bağımsız B - 92 Radyosu tarafından dünyaya duyuruldu. Bir süre suskun kalan Belgrad hükümeti ise daha sonra haberi doğruladı. 
     B - 92 Radyosu, Miloşeviç'in USSM yetkililere teslim edildiğini bildirirken, basın mensupları da, Belgrad Merkez Cezaevi'nden çıkan bir araç konvoyunun bilinmeyen bir yöne doğru gittiğini belirttiler. BETA haber ajansı ise, hükümet kaynaklarına dayanarak, Miloşeviç'in teslim edilme sürecinin başladığını bildirdi. Bir Sırp yetkili de, Reuters'e verdiği demeçte, "Sırbistan hükümetinin bir kararı ve anayasa uyarınca, Miloseviç'i verdiklerini" söyledi. 
     Miloşeviç'in avukatı Toma Fila ise, habere ilişkin ilk tepkisinin, "Buna inanamıyorum" şeklinde olduğu öğrenildi. 
     
Hükümet doğruladı      Sırbistan Başbakanı Zoran Cinciç'in sözcüsü ise yaptığı açıklamada, "Eski Yugoslavya Devlet Başkanı Slobodan Miloşeviç, Lahey yetkililerine teslim edildi" dedi. 
     Eski Yugoslavya topraklarında işlenen savaş suçlarını kovuşturan ve failleri yargılamak için BM Güvenlik Konseyi kararıyla 1993'te Hollanda'nın Lahey kentinde kurulan Uluslararası Savaş Suçları Mahkemesi, Miloşeviç hakkında dava açmış bulunuyor. 
     
Washington'ın uyarısı      Miloşeviç Lahey'e gönderilmeden kısa bir süne önce ABD Dışişleri Bakan Yardımcısı Richard Armitage, dış politikayla ilgili olarak dün Kongre üyeleriyle görüştükten sonra basına yaptığı açıklamada, Belgrad yönetiminin, "Lahey ile tam bir işbirliği içine girinceye kadar", Washington'dan yardım beklememesini söyledi. Armitage, "Anladığım kadarıyla Yugoslav Anayasa Mahkemesi, hükümetten farklı düşünüyor. Belgrad yönetimi bu konuyu kendi çözmelidir" dedi. 
     
Eski ortak üzgün      Sırbistan ve Karadağ'dan oluşan Yugoslavya hükümetinin küçük ortağı Karadağ Sosyalist Halk Partisi SHP , Miloşeviç'in USSM'ye tesliminin, iktidar koalisyonunun sonu anlamına geldiğini bildirdi. 
     SHP Genel Başkanı Predrag Bulatoviç, Karadağ'ın başkenti Podgoritsa'da yaptığı açıklamada, "Tavrımızı sürdürmeye devam edeceğiz. Bu koalisyonun sonudur" dedi. Bulatoviç, koalisyon hükümetindeki Sırp Demokratik Muhalefeti'ne DOS gönderme yaparak, "Bundan sonra DOS ile daha fazla görüşme yok" diye konuştu. Miloşeviç'in eski ortağı olan SHP, savaş suçları sanıklarının USSM'ye teslimine şiddetle karşı çıkıyor. 
     
Koştunitsa devre dışı      DIŞ HABERLER SERVİSİ 

     Slobodan Miloşeviç'i yolun sonuna getiren gelişme özellikle ABD'nin Sırbistan hükümeti üzerinde uyguladığı yoğun baskı oldu. Bu baskının odağında ise "para" vardı. Kısacası ABD, "Verin Miloşeviç'i alın parayı" diyordu. Yılardır süren ambargo ve 1999'daki NATO operasyonunun yaralarını sarmak için şiddetle dış kaynağa ihtiyaç duyan Sırp hükümeti sonunda Miloşeviç'i Lahey'deki mahkemeye teslim etmek zorunda kaldı. Hem de devlet içinde yeni bir iç sürtüşmeyi göze alarak. Çünkü Belgrad hükümeti, Miloşeviç'in iadesine karşı olan devlet başkanı Voyislav Koştunitsa'ya bilgi verilmedi, hükümetin teslim kararını dün askıya alan Anayasa Mahkemesi'nin kararı hiçe sayıldı. 
     Devlet Başkanlığı'ndan bir kaynak, "Bu konuyla ilgili haberleri medyadan öğrendik" diye konuştu. Koştunitsa, koalisyon ortağı Sırp Demokratik Muhalefeti'nin DOS , Miloşeviç'in USSM'ye teslimi konusunda düzenlediği toplantıyı da boykot etmişti. 
     Miloşeviç'in dün teslim edilmesi büyük önem taşıyordu, çünkü büyük güçler bugün Brüksel'de Yugoslavya'ya yapılacak mali yardımı görüşmek üzere bir konferans çatısı altında toplanıyorlar. İlk aşamada Belgrad hükümetine verilecek para 1 milyar dolar olarak telaffuz ediliyor. 
     ABD işte bu noktada tehdidin dozunu artırıyor ve "Miloşeviç Lahey'e teslim edilmezse bu konferansa katılmam" diyordu. Önceki gün ilginç bir gelişme yaşandı ve ABD konferansa katılacağını açıkladı. Reuters'a konuşan bir ABD Dışişleri yetkilisi, "Brüksel'de çok belirgin sözler vereceğiz çünkü yugoslavya'nın demokrasi ve ekonomik reform yolunda ilerlemesi çıkarımızadır. Ama Belgrad bize verdiği sözü tutmadığı sürece eki de imzalamayız" diyordu. 
     Şimdi, Belgrad'ın verdiği sözün ne olduğu ortaya çıktı. Miloşeviç'i elde eden ABD'nin dolgun bir çek imzalaması beklenebilir. 
     
Kızı kin kustu      Eski Yugoslav Devlet Başkanı Slobodan Miloşeviç'in kızı Mariya Miloşeviç, Sırbistan'ın "Türkler, Çingeneler ve Yahudilerin elinde olduğunu" öne sürdü. İstok gazetesine bir demeç veren Mariya Miloşeviç, "Sırbistan, Sırplardan başka herkes tarafından yönetiliyor Türkler, Çingeler, Yahudiler..." dedi. Hükümetin bir hafta önce Miloşeviç'in Uluslararası Savaş Suçları Mahkemesi'ne USSM teslim edilmesi yolunda kabul ettiği kararnameye gönderme yapan Mariya, "Bu büyük demokratlar, en önemli sorunları kanun hükmünde kararnamelerle çözüyorlar" diye konuştu. 
     
Beş soruda Miloşeviç olayı      1. Şimdi ne olacak 
     Yargı sürecinin ilk aşamasında Miloşeviç Uluslararası Savaş Suçları Mahkemesi'nin önüne çıkarılarak hakkındaki suçlamalar yüzüne karşı okunacak. Sırbistan'dan avukat getirtmediği takdirde mahkeme tarafından atanan bir avukat Miloşeviç'i savunacak. 
     
     2. Hükümet neden fikir değiştirdi 
     Ekim ayındaki halk ayaklanmasıyla Miloşeviç'in iktidarına son verilmesinin ardından devlet başkanlığına gelen Voyislav Koştunitsa Miloşeviç'in iadesine karşıydı ve hep öyle kaldı. Ancak, hükümetin tavrı zamanla değişti. Uluslararası kamuoyundan gelen baskılar, Miloşeviç iade edilmeden sırbistan'a mali yardımların yapılmayacağı tehdidiyle birleşince yumuşamak zorunda kaldı. 
     
     3. Neden Lahey'de 
     Miloşeviç Yugoslavya'da yolsuzluk, usulsüzlük ve milyonlarca doları zimmete geçirmek ile suçlanıyor. Yugoslavya'da geçen nisan ayında tutuklanmasının nedeni bu suçlamalardı. 
     Ancak USSM kendisini Kosova'da 1999'da Arnavut ayrılıkçılara karşı giriştiği bastırma kampanyası sırasında Sırp güçleri tarafından işlenen katliam, işkence ve tecavüz gibi savaş suçlarından yargılayacak. 
     
     4. Neyle suçlanıyor 
     Miloşeviç, ocak ve ekim 1999 ayları arasında Kosova'da gerçekleştirilen Sırp operasyonları sırasında binlerce sivilin sürülmesi, öldürülmesi, evlerinin yakılıp yıkılması için emir vermekle suçlanıyor. Racak, Bela Crkva, Velika Krusa, Cakoviça, Crkolez ve İzbiça köylerindeki katliamlardan da sorumlu tutuluyor. 
     
     5. Cezasını nerede çekecek 
     Lahey mahkemesinin mahkum ettiği suçluların cezalarını çekmeleri için hapishanelerini açan yedi ülke var Norveç, İsveç, Finlandiya, Fransa, İspanya, İtalya ve Avusturya. Mahkeme, mahkum edilirse Miloşeviç'i hangi ülkenin kabul edeceğini açıklamıyor. 
     



 DÜNYA 










</TEXT>
</DOC>
