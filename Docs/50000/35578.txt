<DOC>
<DOCNO> 35578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/soneko02.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine "İç borç stoku 90.3 katrilyon liraya ulaştı" 
</HEADLINE>
<TEXT>

     Hazine yetkilileri, ekonomik programda iç borçlanmada yıllık ortalama faizi yüzde 81 olarak varsayıldığını ancak bu varsayımın 10 puan artışla yüzde 91 olarak revize edildiğini kaydettiler. 
     Hazine yetkilileri, Hazine'nin hiçbir zaman faiz hedefi olmadığını ancak varsayımları olacağını belirttiler. ''Yüzde 91 hedefi koyarsak bütün enstrümanların o hedefe ulaşmak için kullanılması gerekir'' diyen yetkililer, şunları söylediler 
     ''Bütçeye faiz ödeneği konulabilir, yüzde 81 olarak varsaydık, ancak yüzde 91 olarak revize ettik. Yüzde 91 faiz derken iskontolu kağıtlar düşünülmemeli. Örneğin iki yıllık döviz cinsinden iki kağıt ihraç ettik. Bunlardan birincisinin faiz oranı yüzde 12, ikincisinin yüzde 11.5'dir. Yüzde 91 bütün bunların ortalaması olarak hesaplanmıştır. İç borç stokunun yüzde 57'si değişken faizli borç stokudur, bunun yüzde 25'i ihale endeksidir, ikinci el piyasalardaki manipülasyonlardan etkilenmiyor. İkinci endeksi borç stoku, Merkez Bankası yüzde 22'lik gecelik faizlerine endeksli. Bu da tamamen Merkez Bankası'nın kontrolünde ve faizleri yükseltip düşürmesi ile kullandığı bir yöntem. Manipülasyona kapalı. Yüzde 10'u piyasalardaki değişken faizler ihalelerle ihraç ettiğimiz kağıtlar. Bu da manüpilasyonlara kapalıdır.'' 
     Dövize endeksli kağıtlarda, manipülasyonların söz konusu olabileceğini vurgulayan yetkililer, ''Ancak bir gün değil, on günlük ortalamaları alarak, manipülasyonlara karşı koruma altına aldık. Faizlerde herhangi bir manipülasyona açık bir durum yok. Endeksli borç stokundan dolayı manipülasyon olması söz konusu değil'' dediler. 
     Borç stoku 
     İç borç stokunun 2000 yılından itibaren hızlı bir artışa girdiğini bildiren Hazine yetkilileri, 2000 yılı sonunda 36.4 katrilyon lira olan borç stokunun 2001 Haziran sonunda 90.3 katrilyon liraya yükseldiğini belirtiler. Bu yükselişin altında çeşitli etkenler bulunduğunu, bunlardan bir tanesinin yaşanılan krizlerin etkisi olduğunu vurgulayan yetkililer, şöyle devam ettiler 
     ''Çok daha önemlisi bankacılık sektörünün maliyetleri özellikle Ziraat ve Halk Bankası'nın görev zararlarının, var olan açıklarının Hazine tarafından borç stokuna yansıtılmış olması nedeniyle büyük bir artış görünüyor. Aslında bu bir artış değil, var olan açıkların, bankacılık ve tarım sektörü açıklarının borç stokuna yansıtılmasıdır.'' 
     Borç stokunun yapısında da çok önemli değişiklikler olduğunu bildiren Hazine yetkilileri, 2000 yılı Aralık ayında borç stokunun yüzde 56'sı sabit faizli, 36'sı değişken faizli ve yüzde 8'i döviz cinsindeyken, 2001 yıl Haziran ayı itibariyle değişken faizli borçların oranının yüzde 57'ye yükseldiğini, sabit faizli borçların oranının ise yüzde 18'e düştüğünü kaydettiler. Hazine yetkilileri, döviz cinsinden borç stokunun oranının yüzde 10'a yükseldiğini, daha önce olmayan dövize endeksli borç stoku ise yüzde 15'e ulaştığını belirttiler. 
     Dövizle borçlanma ve faiz riski 
     Yetkililer, şunları kaydettiler 
     ''Borç stokunun endeksli hale gelmesiyle faiz oranlarına çok duyarlı hale geliyor. Faizlardeki düşüş ve yükseliş borç stokuna yansıyor. Dövizle borçlanmada herhangi bir sınır ve limit yok. Dövizle borçlanmamızın en önemli nedeni dalgalı kur politikasında yaşanan gelişmelerden dolayı bankacılık sektörünün bu riski. Sektörün riski dövizdeki artışı kaldıramaması. Riskleri olmasına rağmen, dövizle borçlanmanın avantajları da var. Özellikle borç idaresi açısından. Maliyeti ucuz, reel faizi düşük ve daha uzun vadede satabiliyoruz.'' 
     Dalgalı kur sistemine geçtikten sonra bankaların, yıllardır alıştıkları pozisyon açığı ve öngörülebilir kur sisteminin, Hazine bonolarına yatırım yapma sisteminin daha fazla yürüyemeyeceğini gördüklerini ifade eden yetkililer, şöyle devam ettiler 
     ''Ekonomideki riskler eninde sonunda Hazine'ye maliyet olarak yansıyor. Geçen yıl faiz riskini bankalara yıktık. Ancak maliyetten kurtulamadık. Fon'a devredilen bankaların zararlarını üstlenmek zorunda kaldık. Ancak şu anda ülke riskinde herhangi bir artış söz konusu olmadı.'' 
     ''Ortada bir talep varsa, bu talebi de yok edemiyorsanız, bir şekilde talebi karşılamak durumundasınız'' diyen yetkililer, ''Karşılamadığınız durumda ekonomiye olumsuz etkileri çok daha fazla olabiliyor. Herhangi bir sınırımız yok ama talebi de ekonomiye zarar vermeyecek ölçüye indirmek hedefimizdir'' şeklinde konuştular. 
     Takas riski azalttı 
     Hazine'nin takas yaparak borçları çevirememe riskini azalttığını belirten yetkililer, piyasalarda, özellikle yurtdışında borçları çevirememe riski algılandığını, bunu gidermek amacıyla kamu kurumları ile Hazine arasındaki hesapları kağıt ihracı ile düzelttiklerini söylediler. 
     Borçlanabildiği sürece Hazine'nin yine kaynakları kamu bankalarına, fon bankalarına aktararak onların rehabilitasyon programlarını engel olmayacak önlemleri alacağını belirten yetkililer, şunları kaydettiler 
     ''Kamu bankaları operasyonunun 1 yıl içinde tamamlanması, bilançolarının küçülmesi ve bu bankaların artık bankacılık içindeki ağırlıklarının azaltılması bekleniyordu. Bu biraz gecikecek. 1 yıl içinde olmayacak belki 1,5 yıl, belki 2 yıl içinde olacak. Kamu bankalarına kağıt ihracının bunun dışında herhangi bir olumsuz sonucu yok.'' 
     Merkez Bankası Kanunu'nun uygulanması ile birlikte, Hazine'nin kısa vadeli borçlanma olanağını kaybedeceğini, ancak Meclis'e gönderdikleri Borçlanma Kanun taslağı ile bunu kapattıklarını, Hazine'nin artık gerekirse kısa vadeli borçlanmayı diğer piyasalardan yapabileceğini bildiren yetkililer, şöyle devam ettiler 
     ''Şu anda henüz bir planlamamız yok. Ancak nakit ihtiyacı açısından piyasalar kullanılabilecek. Değişken faizli kağıtların büyük bir çoğunluğu kamu bankaları ve fondaki bankalara ihraç edildi. Fon bankalarına ve kamu bankalarına kağıt ihraç edildi. Fon bankalarına ödemelerinin devam edeceğini varsaydık. Onda herhangi bir kısıntıya girmedik. Ama kamu bankalarında 7.6 katrilyon liralık ödemelerin onlardaki likidite fazlası nedeniyle 5 katrilyon lirası ile tekrar Hazine ihalelerine ortalamadan katılabilecekler. Kamu bankaları ortak yönetimi 5 katrilyon liralık bir likidite fazlaları olabileceğini bununla Hazine ihalelerine katılabileceklerini söyledi. Biz endeksli olan kağıtların faizlerini ödeyeceğiz. Onların yerine kamu bankaları ihalelerden endeksli olmayan sabit faizli kağıt alacak. Dolayısıyla endeksli borç bir miktar azalmış olacak. Ancak bunu tüm borç stokuna oran olarak düşündüğümüzde çok fazla da bu rakamları değiştirebileceğini sanmıyoruz.'' 
     Artık kamu yönetiminin borç stoğunu azaltmak için enflasyonu yükseltemeyeceğini, enflasyonla mücadele etmenin zorunluluk taşıdığını bildiren yetkililer, ''Enflasyonu düşürmek dezavantaj değil, avantajdır. Faizlerde düşme öngörüyorsanız, endeksli borçlanmak çok daha avantajlıdır. Faizlerdeki her düşüş borç stokunu azaltır. Bunun bütçede faiz ödeneğine etkisi olur. Ancak bu çok kısıtlı olacaktır. Bunların etkisi 2002 bütçesinde olur. 2001 bütçesindeki faiz harcamalarında bir revizeye gerek yok. O faizler içinde kalırız'' dediler. 
     
     






</TEXT>
</DOC>
