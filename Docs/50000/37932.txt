<DOC>
<DOCNO> 37932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sonspo02.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim, başkanını üzdü... Berlusconi kupası Juventus'un... 
</HEADLINE>
<TEXT>

     Milan Kulübü başkanı ve İtalya Başbakanı Silvio Berlusconi'nin babası Luigi Berlusconi adına düzenlenen kupa, penaltılar sonucunda Juventus'un oldu... 
     Milan'ın evi San Siro'da oynanan maçta Terim'in öğrencileri vasat bir görüntü sergiledi. Normal süresi 1-1 biten maçta Juventus, penaltı atışları sonucunda 4-3 galip gelmeyi başardı. 
     Siyah beyazlı ekip 5. dakikada Del Piero'nun golüyle öne geçerken, beraberliği getiren golü 80. dakikada Serginho penaltıdan kaydetti. 
     Abbiati, Contra, Laursen, Maldini, Coco, Gattuso, Kaladze, Serginho, Rui Costa, Shevchenko ve Inzaghi 11'iyle sahaya çıkan Milan, rakibi Juventus'un ilk 15 dakikadaki presli oyunuyla bunaldı. 
     Penaltı atışlarında ise Moreno, Inzaghi ve Donati'nin kaçırdığı atışlar kupanın Juventus'a gitmesini sağladı. Siyah beyazlılarda ise Del Piero kullandığı penaltıyı gole çeviremeyen isim oldu. 






</TEXT>
</DOC>
