<DOC>
<DOCNO> 8831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/spor/ybjkgok.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunun bedeli 
</HEADLINE>
<TEXT>

     ATTİLA GÖKÇE 

     Şükrü Saracoğlu Stadı’nda aldığı farklı galibiyetlerle adeta bir arena ortamı yaratan Fenerbahçe, dün ezeli rakibi Beşiktaş karşısında yine mutlu bir ev sahibi olarak duşa gitti. Beşiktaş’ın Scala mantalitesi ile savunma ağırlıklı İtalyan usulü direniş futbolu Türkiye’de hele ezeli rakip önünde hiç de beklenen sonucu vermedi. 
     Scala daha önceki maçlarda, Şampiyonlar Ligi’nde denemediği dörtlü alan savunması, beşli orta alan, tek forvetli hücum anlayışıyla bize göre Kartal’ın cesaretini değil, olsa olsa kendi korkularını, çaresizliğini ve vizyonsuzluğunu sergiledi. 
     Fenerbahçe seyircisinin de desteğiyle gerçekten rakibi karşısında anormal bir baskı kurdu. Revivo, Rapajiç, Lazetiç, Serhat ve Ogün’le sık sık ceza alanına indiler. Yüzde yüz gol pozisyonları yarattılar. Ancak Rapajiç, Revivo ve Ogün bunları değerlendiremedi. Vuruşları beklenmedik biçimde kendilerine yakışmayan kötü vuruşlardı. Evet, Beşiktaş direniyordu, ama Scala’nın korku kadrosu bir türlü hücuma yönelip pozisyon bulamıyordu. Ahmet Dursun bu bölgenin yalnız ve hırçın adamıydı. Koca Scala, Ahmet Dursun’un yalnızlığını örtecek yaratıcı bir taktiğin de sahibi değildi. 
     Beşiktaş’ın ezik ve kişiliksiz oyunu saha içinde davranış bozukluğu gösteren Ahmet Dursun’un gördüğü kırmızı kartla iyice sırıttı. Nouma’nın ayıplarına kol kanat geren, şefkat gösteren yönetimin bu babacan tutumu Ahmet Dursun’a da hakemi fırçalama cesareti vermişti anlaşılan. Beşiktaşlı yöneticiler nasıl olsa Ahmet Dursun’a da bir şefkat gösterisinde bulunurlardı. 
     Scala’nın ayıpları sadece korkusuyla sınırlı değil. Ben artık onun antrenör kişiliğinden de kuşkuluyum. Takım 10 kişi kalmış, cesareti zaten yok, morali de sıfıra düşmüş. Ama o ısrarla Mehmet’i kulübede tutuyor. Saha içinde Mehmet’in sorumluluğunu ve yaratıcılığını, Beşiktaşlılık şahsiyetini aratmayacak tek adam yok. Ama Scala kimbilir hangi irade ile Fazlı’yı, Tunç’u ve İlhan’ı oyuna sokup, Mehmet’i yanında bekletiyor. Olacak şey değil 
     Fenerbahçe ilk yarıda çözemediği Beşiktaş’ı Ahmet Dursun’un profesyonelliği , Scala’nın yaratıcı zekası ve Ogün’ün öfke ve enerji ile getirdiği topla Revivo’nun golü bulması sayesinde kolayca yendi. Gerisi zaten iş değildi. O golle rahatladılar, farkı yakaladılar. 
     Mustafa Denizli’yi ve artık şampiyonluk havası soluyan futbolcularını içtenlikle kutlamalıyız. 
     


 SPOR 





























</TEXT>
</DOC>
