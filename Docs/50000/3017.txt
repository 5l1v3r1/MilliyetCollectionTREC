<DOC>
<DOCNO> 3017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/dunya/adun.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris’in canı yanacak’ 
</HEADLINE>
<TEXT>

Ankara, Başbakan Ecevit'in 'Fransa'nın canını acıtmak gerekiyor' şeklindeki sözleri üzerine harekete geçti. Dışişleri hazırladığı 'misilleme' planını hükümete sundu... 
     BARÇIN YİNANÇ Ankara 

     Fransız hükümetinin Ermenilerin soykırım iddialarına dayalı tasarının yasalaşmasının engellenmesi yönünde hiçbir çaba göstermemiş olması, Ankara'nın Paris'e vereceği tepkinin dozunun sert olmasına yol açacak. Fransız yönetiminin milletvekillerini etkileme yolunda hareketsiz kalmasının yanısıra, Fransa Başbakanı Lionel Jospin'in Başbakan Bülent Ecevit'in konuya ilişkin olarak yazdığı iki mektuba yanıt bile vermediği öğrenildi. Dışişleri Bakanlığı'na çağrılan Fransız Büyükelçi Bernard Garcia'nın da "Bu Türk hükümetine ve Türk halkına karşı değildir" demekle yetinerek, Fransa'nın duyduğu rahatsızlığa ya da bu aşamadan sonra yapacaklarına dair hiçbir açıklamada bulunmadığı da bildirildi. 
     
Eylem planı hazır      Fransız Yönetimi'nin tasarının iptali için Anayasa Konseyi'ne başvurma olasılığını da düşük gören Ankara'nın Paris'e yönelik yaptırımları uygulamaya koymak için düğmeye basmakta gecikmeyeceği bildirildi. Ecevit'in, "Fransa'nın canını acıtmak gerekiyor" yönündeki sözlerine dikkat çeken hükümet çevreleri, Dışişleri'nin hazırladığı liste üzerinden karar alınacağını bildirdiler. Yaptırımlar listesinde, planlı ikili ziyaretlerin iptal edilmesi, karşılıklı temasların en aza indirilmesi, kültürel projelerin askıya alınması bulunuyor. 
     Türkiye'nin elindeki en önemli yaptırım gücünü ise Fransa'nın ekonomik ağırlıklı ihalelerden dışlanması ile, Fransa'dan yapılan alımların başka ülkelere kaydırılması oluşturuyor. Dünya Ticaret Örgütü kuralları çerçevesinde resmi bir ambargo kararı alınamamasına karşın, Fransa'ya örtülü bir ambargo uygulanmasının kararlaştırılması bekleniyor. Türkiye'ye 2 milyar dolarlık satış Fransa'nın Türkiye'deki toplam yatırımı 5.4 milyar doları buluyor. Fransa askeri ihalelerin yanısıra, şu projelere ilgi duyuyor 
     THY, Telekom, Tüpraş'ın özelleştirilmesi, DSİ'nin Yusufeli ve Kuzgun baraj projeleri, jeotermal enerji ve termik santral projeleri, Ulaştırma Bakanlığı'nın hava trafik kontrol radarı alımı ile Devlet Demir Yolları'nın lokomotif alımı. 
     


 DÜNYA 














</TEXT>
</DOC>
