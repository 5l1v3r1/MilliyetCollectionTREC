<DOC>
<DOCNO> 5032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur21.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Genel Sekreterliği "Biz Şıhanlıoğlu'na gerekli müdahaleyi yaptık" 
</HEADLINE>
<TEXT>

     TBMM Genel Sekreterliği, Meclis Acil Yardım Ünitesi'nde görevli doktor ve hemşirenin, olay haber verildikten hemen sonra DYP Şanlıurfa Milletvekili Fevzi Şıhanlıoğlu'na müdahale ettiklerini bildirdi. 
     Genel Sekreterlik, TBMM Sağlık Merkezi ile ilgili olarak medyada yayımlanan haberler üzerine bir açıklama yaptı. 
     TBMM Sağlık Merkezi'nin milletvekilleri, eski parlamenterler, Meclis personeli ile bakmakla yükümlü oldukları kişilere ayakta teşhis ve tedavi hizmeti verdiği belirtilen açıklamada, poliklinik hizmetlerini yapabilecek personel ve teknik donanıma sahip olan sağlık merkezinin hastane olarak nitelendirilmesinin yanlış olduğuna işaret edildi. 
     Acil Yardım Ünitesi'nin ise ana bina Şeref Kapısı girişinde hizmet verdiği kaydedilen açıklamada, şu bilgilere yer verildi 
     ''Bu hizmet yerinde 2 doktor, 2 hemşire ve tam donanımlı 2 ambulans her an göreve hazır olacak biçimde bekletilmektedir. Bu ünite, saat 09.00'da göreve başlamakta, Genel Kurul, parti grupları ve ihtisas komisyonları toplantılarının bitiminden ve milletvekillerinin binayı terketmelerinden yarım saat sonra kapatılmaktadır. 
     Acil Yardım Ünitesi'nde, defibrilatör elektro-şok cihazı laringoskop, etübasyon seti, kardiyopulmoner resüstasyon canlandırma için gerekli olan cihazlar, acil kullanımı gereken tüm ilaç ve malzemeler ile iki adet oksijen tüpü hazır bulundurulmaktadır. 
     Ulusumuzu ve Meclis camiamızı derinden üzen tahilsiz olay sırasında, acil yardım ünitemizde görevli bulunan doktor ve hemşiremiz, haber verildikten hemen sonra merhumun yanına ulaşmışlar ve doktor milletvekillerimizle birlikte gerekli müdahaleye başlamışlardır. 
     İlk müdahalenin ardından merhum, hızla ambulansa alınmış, nöbetçi doktorumuz ve hemşiremizle birlikte ambulans içerisinde de resüstasyon faaliyetine devam edilerek en yakın hastaneye ulaştırılması sağlanmıştır. Sonuç olarak, üzücü olay nedeniyle poliklinik hizmeti veren sağlık merkezini, kamuoyuna hastane olarak sunulması ve verilmesi gereken sağlık hizmetleri konusunda gerçeği yansıtmayan eleştirilen ifade edilmesi hepimizi üzmüştür.'' 




</TEXT>
</DOC>
