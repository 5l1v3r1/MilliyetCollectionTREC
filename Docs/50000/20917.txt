<DOC>
<DOCNO> 20917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/dunya/adun.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BOYKOT BİTİYOR 
</HEADLINE>
<TEXT>

Ankara’nın Ermeni tasarısını onaylayan Paris’e karşı koyduğu ambargo fiilen bitti. Büyükelçi Sönmez Köksal Paris’e dönerken, Genelkurmay da askeri temasları başlattı 
     UTKU ÇAKIRÖZER Ankara 

     Ermeni soykırım iddialarının Fransız Parlamentosu’nda yasalaşması üzerine kesilen Türk - Fransız ilişkileri normale dönüyor. Dışişleri Bakanlığı’nın Büyükelçi Sönmez Köksal’ı Paris’e geri gönderme kararından sonra Genelkurmay Başkanlığı da ilk kez Fransa ile diyalog kurdu. 
     Yasanın kabulü sonrasında Fransa ile ilişkileri kesme kararı doğrultusunda Dışişleri Bakanlığı Paris Büyükelçisi Sönmez Köksal’ı Ankara’ya çağırırken, Genelkurmay da yayınladığı bir iç genelgeyle TSK mensuplarına Fransız diplomatları, askeri yetkilileri ve şirket temsilcileriyle "kokteyl ve yemek dahil her türlü sosyal ilişkiyi" yasakladı. 
     
Kriz vesile oldu      Türkiye’nin Şubat ayının ikinci yarısında yaşadığı ekonomik kriz, Fransa’yı boykot kararının da delinmesine neden oldu. ABD’den çağrılarak ekonominin başına geçirilen Devlet Bakanı Kemal Derviş’in kaynak arayışı kapsamında gittiği ikinci ülke Fransa oldu. Derviş, ülkesinin büyükelçisinin bulunmadığı Paris’te Fransa Maliye Bakanı’ndan ekonomik yardım istedi. 
     Fransa’nın Türkiye’nin krizden çıkabilmesi için ihtiyacı olan nakit kredinin sağlanması için G - 7 ülkeleri ve AB kapsamında yaptığı girişimler ilişkileri yumuşattı. 
     Yumuşamanın ilk işareti olarak Dışişleri Bakanlığı, Büyükelçi Köksal’ı Paris’e geri gönderme kararı aldı. 
     
Asker de yumuşadı      Türk - Fransız bahar havası son olarak askeri ilişkilere yansıdı. Milli Savunma Bakanlığı, Fransızlarla görüşmeme yönündeki genelgesinin 100. gününde Fransa’nın Ankara’daki askeri ataşesi Paul Eznack ile ilk kez diyalog kurdu. Önceki gün Konya’da düzenlenen "Savunma Sanayi Ürünleri Sergisi"ne davet edilen Fransız ataşe Eznack, gösteriyi devletin zirvesindeki isimler ile birlikte izledi. 
     Haziran ayında da üst düzey bir heyetin Uluslararası Havacılık Fuarı’na katılmak üzere Paris’e gideceği öğrenildi. 
     
İhaleleri kaybettiler      Fransız Parlamentosu’nun kararına karşı Türkiye, şu uygulamaları yürürlüğe koymuştu 
     Paris Büyükelçisi geri çekildi, 
     Fransız firmasının birinci olduğu İzmit Körfez Geçişi ihalesi iptal edildi, 
     Fransız şirketleri Ulaştırma Bakanlığı’nın radar ihalelerine alınmadı, 
     Tarım Bakanlığı Fransız şirketlerinin kazandığı ihaleleri iptal etti, 
     Casus uydu ihalesinin iptaline gerekçe gösterildi, 
     Genelkurmay askerlerin Fransızlarla görüşmesini yasakladı. 
     



 DÜNYA 













</TEXT>
</DOC>
