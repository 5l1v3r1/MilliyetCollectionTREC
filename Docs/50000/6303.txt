<DOC>
<DOCNO> 6303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/soneko17.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiralp "BDDK dış borç arıyor" 
</HEADLINE>
<TEXT>

     Hazine Müsteşarı Selçuk Demiralp, Bankacılık Düzenleme ve Denetleme Kurumu'nun BDDK Dünya Bankası garantisi altında bir dış borçlanma için çalışma yürüttüğünü söyledi. 
     Sözkonusu borçlanmanın, BDDK'nın nakit ihtiyacını giderecek bir borçlanma olacağını anlatan Demiralp, bu borçlanma ile BDDK'nın ihtiyaç duyduğu likiditeyi sağlayabileceğini belirtti. 
     Dış borçlanmaya dönük tahvil ihracı konusunda da, "Özelleştirmeyi gerçekleştiremezse, Türkiye'nin çok yüksek maliyetlerle dış borçlanmaya ağırlık vereceği" kanısı bulunduğunu hatırlatan Demiralp, "Fakat, bizim bu yıl dış borçlanmada öngördüğümüz hedef 5 milyar dolardır. Ayrıca, piyasalara 2 milyar dolarlık geri ödemede bulunacağız" dedi. 
     "Özelleştirmedeki bir aksama nedeniyle, öngörülenin çok üstünde bir dış borçlanmaya gitmeyiz" ifadesini kullanan Demiralp, bu konuda dış piyasaları yakından takip ettiklerini söyledi. 
     Reel sektörün sorunlarını atlatabilmesi için de bankacılık sektörünün öncelikle sorunlarını çözmesi gerektiğini kaydeden Demiralp, hükümet ve Hazine olarak yapılabileceklerin programın esasını bozmayacak şekilde olacağını vurguladı. Demiralp, bankacılık sektörünün sıkıntılarından kurtulabilmesi için gerekli desteğin verildiğini de belirterek, "Bankaların likit kalabileceği bir miktarda iç borçlanma gerçekleştiriyoruz. Gerek kamu bankaları, gerekse BDDK'daki bankaların da likidite ihtiyaçlarını çözerek, piyasadaki likidite baskısını azaltmaya çalışıyoruz" dedi. 
     Gerek BDDK'nın alacağı kararların, gerekse kamu bankalarının yeniden yapılandırılmasının, tüm sistemi daha rahat hale getireceğine işaret eden Demiralp, ''Biraz sabredilmesi gerekir. Bundan sonra, bankacılık sektörünün, bu altyapı çerçevesinde, artık dışarıdan kaynak arayışına yönelmesi gerekir" diye konuştu. 
     Geçen hafta, Japon kredi derecelendirme kuruluşu JCR'nin Türkiye'yi ziyaret ettiğini belirten Demiralp, Japonların raporlarını kısa sürede açıklayacaklarını ama görüşlerinin ''olumlu'' olduğunu da bildirdi. Moody's heyetinin de gelecek hafta Türkiye'ye geleceğini ifade eden Demiralp, Moody's'in IMF heyeti ile de görüşerek, gelişmeler konusunda bilgi alacağını söyledi. 
     IMF'nin, reel sektörü rahatlatmak için getirilen vergi düzenlemeleriyle ilgili net bir görüşü olmadığını belirten Demiralp, IMF heyetinin, Ankara ziyareti sırasında Maliye Bakanlığı yetkililerinden ayrıntılı bilgi alacağını bildirdi. 
     IMF'ye anlatılacak konunun, bunun bir ''vergi affı olmadığı ve alacakların hızlanması için bir vergi kolaylığı'' olduğunu belirten Demiralp, bu kolaylığın, krizden sonra reel sektöre bu imkanınsağlanması olduğunu kaydetti. 
     



</TEXT>
</DOC>
