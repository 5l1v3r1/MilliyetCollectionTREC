<DOC>
<DOCNO> 21349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun13.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Patmos Adası sakinleri Yunanistan'ın dağıttığı silahları geri verdi 
</HEADLINE>
<TEXT>

     Ege'deki Patmos Adası sakinleri, Yunanistan Hükümeti'nin hazırladığı sosyal güvenlik reformu tasarısını, geçmişte Ada halkına ''Milli güvenlik'' gerekçesiyle dağıtılan silahları geri vererek protesto ettiler. 
     Yunan özel Alpha televizyonu, öğle haberlerinde, Adalılar'ın ellerindeki modern silah ve teçhizatları Ada'daki askeri birliğin önüne bırakırken çekilmiş görüntülerini yayınladı. 
     Patmoslular, televizyon muhabirine devletin kendilerine gereken ilgiyi göstermediğini vurgulayarak, Ada'yı artık ''Devletin korumasını'' istediklerini söylediler. Programa canlı telefon bağlantısıyla katılan Patmos Belediye Başkanı ise Hükümetin uyguladığı politikalar karşısında başka çareleri kalmadığını savundu. Ege adalarının silahsızlandırılması konusunun gündemde olduğu bir dönemde Patmoslular'ın böyle bir eylemde bulunmalarının Yunanistan açısından ''İyi'' olmadığını vurgulayan Alpha televizyonu ise ''Adaları nasıl silahlandırdığımızı artık tüm dünya gördü'' ifadesini kullandı. Patmos adası, 1947 Paris anlaşması ile İtalya'dan Yunanistan'a silahtan arındırılması koşuluyla devredilmiş Oniki Adalar olarak anılan doğu Ege adaları arasında yer alıyor. 







</TEXT>
</DOC>
