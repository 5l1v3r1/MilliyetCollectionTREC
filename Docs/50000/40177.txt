<DOC>
<DOCNO> 40177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sontur17.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgun sanıkları mahkemede... 
</HEADLINE>
<TEXT>

     Bayındırlık ve İskan Bakanlığı'nın bazı ihalelerine ilişkin yürütülen ''Vurgun Operasyonu'' kapsamında bugün DGM'ye sevk edilen 21 kişiden 5'i serbest bırakıldı, 16'sı ise tutuklama istemiyle Yedek Hakimliğe sevk edildi. 
     Gözaltında tutuldukları Ankara Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nde sorguları tamamlanan Bayındırlık ve İskan Bakanlığı Yapı İşleri Genel Müdür Vekili İlkutlu Gönülal, Yapı İşleri Genel Müdür Yardımcıları İhale Komisyonu üyelerinin de aralarında bulunduğu 21 kişi, saat 08.30 sıralarında Ankara DGM'ye getirildi. 
     ''Vurgun Operasyonu'' zanlılarının ifadeleri Ankara DGM Cumhuriyet Başsavcısı Cevdet Volkan, DGM savcıları Cengiz Köksal, Hakan Kızılarslan, Ömer Aldan, Şemsettin Özcan, Hamza Keleş tarafından alındı. 
     Savcılık sorgularının ardından 5 kişi serbest bırakılırken, 16 kişi tutuklama istemiyle Yedek Hakimliğe sevk edildi. 
     ''Vurgun Operasyonu'' soruşturmasını yürüten Ankara DGM Cumhuriyet Savcısı Cengiz Köksal, binadan ayrılırken gazetecilerin soruları üzerine, soruşturmayla ilgili hiçbir şey söyleyemeyeceğini kaydetti. Bir gazetecinin, basında, dün tutuklanan Bayındırlık ve İskan Bakanlığı Müsteşar Yardımcısı Sedat Aban'ın, bakandan ihalelere ilişkin talimat aldıkları yönünde haber yer aldığını hatırlatması üzerine savcı Köksal, ''Benden ifadeleri açıklamamı istemeyin'' dedi. 
     Savcı Aldan'la birlikte yürüyüşe çıkan Köksal, basın mensuplarının yoğun ilgisinden rahatsız oldu. Köksal, ''Lütfen rahat bırakın. Yürüyüşe çıktık. Akşam sorgulamalar bittikten sonra açıklama yapılacak'' diye konuştu. 
     Daha sonra, savcı Köksal ve Aldan, DGM Savcısı Hakan Kızılarslan'ın kullandığı cipe binerek, adliye bahçesinden ayrıldı. 
     
     







</TEXT>
</DOC>
