<DOC>
<DOCNO> 8240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/dunya/dun01.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Barak depremi 
</HEADLINE>
<TEXT>

Başbakanlık seçimini kaybeden Barak, Şaron hükümetinde bakan olmayacağını açıkladıktan sonra İşçi Partisi liderliğinden ayrıldı, milletvekilliğinden de istifa edeceğini açıkladı 
     DIŞ Haberler ServİSİ 

     İsrail’de 6 Şubat’ta yapılan başbakanlık seçimini kaybettikten sonra, seçimin galibi sağcı Ariel Şaron’un kuracağı ulusal birlik hükümetinde Savunma Bakanlığı görevini kabul edeceğini açıklayan İşçi Partisi lideri Ehud Barak, bu kararından vazgeçerek hem yeni hükümette görev almayacağını, hem İşçi Partisi liderliğini ve hem de milletvekilliğini bırakacağını bildirdi. 
     Şaron’a bir mektup gönderen Barak Likud liderinin İşçi Partisi’ne bakış tarzını eleştirdi, "Bizi emirleri yerine getirecek bir asker olarak görüyorsunuz. Aramızdaki güveni yok ettiniz" dedi. Siyaseti bırakma kararı alan Barak, İşçi Partisi Genel Sekreteri Raanan Cohen’e de mektupla bilgi verdi. Barak’ın parti liderliğinden çekilme kararının hemen yürürlüğe konduğu bildirildi. 
     Siyasi kariyeri boyunca sık sık zikzak çizen Barak böylelikle 15 gün içinde ikinci kez fikir değiştirmiş oldu. Yeni hükümeti kurmakla görevli Likud Partisi yetkilileri ise Barak’ın çekilmesine rağmen İşçi Partisi ile ulusal birlik hükümeti kurulmasına ilişkin görüşmelere devam edeceklerini bildirdiler. Şaron’un İsrail Meclisi’ndeki dinci partiler ile ortaklık arayışına gidebileceği de belirtiliyor. 
     


 DÜNYA 













</TEXT>
</DOC>
