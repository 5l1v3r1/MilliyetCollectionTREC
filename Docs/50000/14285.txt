<DOC>
<DOCNO> 14285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/dunya/dun01.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, EP - 3 Orion’un sırrını çözebilir 
</HEADLINE>
<TEXT>

     ABD, Çin topraklarında bulunan EP - 3 Orion casus uçağının sırlarının Çinlilerin eline geçmesinden endişe ediyor. Çinli askeri mühendislerin, konuşlandığı bölgede elektronik haberleşmeleri en ince ayrıntısına kadar belirleyebilen EP - 3’ün sırlarını ele geçirmesi durumunda ABD’nin Güneydoğu Asya’daki istihbarat olanaklarının çok büyük darbe yiyeceği belirtiliyor. 
     Ancak Çinli uzmanların uçağa girip girmedikleri yolunda şimdiye kadar herhangi bir açıklama yapılmadı. Uluslararası prosedürlere göre, Çinlilerin uçağa girme hakları yok. Ayrıca Amerikalı mürettebatın iniş sırasında hassas dinleme ve izleme cihazlarını tahrip etme imkanı bulunuyordu. Fakat Amerikalı komutanlar da, bu emri verip, vermedikleri konusunda açıklama yapmadı. 
     ABD hasar gören uçak ve mürettebatın en kısa sürede geri verilmesi için yoğun diplomatik girişimlerini sürdürürken, Washington’daki bazı askeri uzmanlar ise, "ABD’nin askeri sırlarını çalmaya meraklı olan" Çin’in, hassas EP - 3 uçağını inceleme fırsatını geri çevirmesini beklemediklerini ifade ettiler. 
     


 DÜNYA 












</TEXT>
</DOC>
