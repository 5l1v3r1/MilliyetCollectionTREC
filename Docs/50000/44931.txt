<DOC>
<DOCNO> 44931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur12.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hac kayıtları durma noktasına geldi... 
</HEADLINE>
<TEXT>

     Diyanet İşleri Başkanı Mehmet Nuri Yılmaz, 2002 yılında hacca gitmek için kesin kayıt yaptırmaya hak kazanan 65 bin kişiden, sadece 10 bininin kesin kayıt yaptırdığını bildirdi. 
     Yılmaz, bir süre önce yaptığı açıklamanın yanlış yorumlanması üzerine, vatandaşlar arasında haccın iptal edileceği düşüncesinin yaygınlaştığını da söyledi. 
     Mehmet Nuri Yılmaz, Diyanet İşleri Başkanlığı Toplantı Salonu'nda düzenlediği basın toplantısında, 2002 yılında yapılacak hac ibadeti ile ilgili bilgi verdi. 
     ''Olası bir savaşta karayoluyla haccın iptal edileceği'' şeklindeki açıklamasının yanlış yorumlandığını belirten Yılmaz, daha sonra yaptığı açıklamalara rağmen bu olumsuz havanın devam ettiğini ve hac kayıtlarının durma noktasına geldiğini kaydetti. 
     Dünya kamuoyunun gündemini işgal eden olumsuz havanın, Türkiye'yi, hac seferlerini ve Suudi Arabistan'ı etkilemeyeceğinin görüldüğünü ifade eden Yılmaz, hacı adaylarından, tedirgin olmamalarını ve endişeye kapılmamalarını istedi. 
     Yılmaz, ''Ancak hac seferleriyle ilgili herhangi bir olumsuzluk olmamakla beraber, olası bir durumda kesin kayıt yaptıran hacı adaylarının yatırdıkları paralar, Başkanlığımız ve ilgili seyahat acenteleri tarafından, hiçbir kesinti yapılmadan derhal kendilerine iade edilecektir'' diye konuştu. 
     Yılmaz, kesin kayıt yaptırmaya hak kazanan hacı adaylarının 10 Ekim'e kadar işlemlerini tamamlamaları gerektiğini, aksi takdirde haklarını kaybedeceklerini, bu durumda 15 Ekim Pazartesi gününden itibaren, yedek hacı adaylarının kayıtlarına başlanacağını ifade etti. 
     Yılmaz, kesin kayıt yaptıracak hacı adayları için ek süre tanınmayacağını belirterek, ''Hayatında bir defa kutsal toprakları ziyaret etmek için maddi, manevi olarak kendisini hazırlamış vatandaşlarımızın mağdur olmamaları için kayıtlarını zamanında yaptırmalarını tavsiye ediyorum'' dedi. 
     Mehmet Nuri Yılmaz, gazetecilerin soruları üzerine, Türkiye'de yaşanan ekonomik krizin haccı etkilemediğini kaydederek, ''Etkilemiş olsaydı, 114 bin 500 kişi önkayıt yaptırmazdı'' diye konuştu. 
     Bir başka soru üzerine Yılmaz, 10 bin hacı adayının, Diyanet İşleri Başkanlığı ve seyahat acentelerine kesin kayıt yaptırdıklarını bildirdi. 
     Yılmaz, hacıların, İran-Irak savaşının yaşandığı dönemde kutsal görevlerini yerine getirmek için Irak üzerinden karayolu ile Suudi Arabistan'a gittiğini, Filistin-İsrail savaşı sürerken ise Suriye-Ürdün yolunu kullanarak, Suudi Arabistan'a ulaştıklarını anımsattı. 
     Herhangi bir tehlikenin söz konusu olmadığını ifade eden Yılmaz, hacı adaylarının endişeye kapılmalarına gerek olmadığını söyledi. 
     






</TEXT>
</DOC>
