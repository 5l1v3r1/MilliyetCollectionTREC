<DOC>
<DOCNO> 41187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/ekonomi/ekoz2.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa endeksi bu hafta gevşemeye devam edecek 
</HEADLINE>
<TEXT>

Birkaç hafta içinde önemli sert hareketler yapması beklenen borsada hafta başında cılız bir çıkış beklenebilir 
     Portföy YAŞAR ERDİNÇ 

     Geçen pazartesi günkü yazımda borsa için günlük bazda en az 400 trilyonluk bir hacimle yeniden 10.000 seviyesinin üzerinde bir kapanış, endeksi 10.500-11.000 aralığına taşıyabileceğini, aksi halde sıkışık aşağı eğimin devam edeceğini ve bu tür bir durumda 9.300-9.400 aralığı kısa vadeli alım için uygun olabileceğini belirtmiştik. Nitekim borsa haftaya hacimsiz bir düşüşle başladıktan sonra 9.342 seviyesine kadar düştü ve bu seviyelerde çok hacimsiz bir bekleme yaptı. Perşembe günü itibariyle yükselerek, cuma günü 9.933 puan seviyesini gördü, fakat kapanış rakamı bu seviyenin oldukça altında 9.628 puan seviyesinden oldu. Bu düşüş esas itibariyle dünya borsalarındaki düşüşün etkisiyle gerçekleşti. 
     Cuma günü önemli hareketler gözlendi. Endeksin 9.900 puanın üzerine çıktığı sırada ilk 15 alıcı satıcıya göre piyasa 5.6 trilyon artıdaydı. Gün sonunda ise, bu rakam 900 milyara kadar düştü. Endeks 10.000 seviyesine yaklaştığında satışlar geldi. Cuma gününün bir diğer özelliği de geçen haftanın en yüksek işlem hacmi yaşanan günü olmasıydı. 
     
     Bermuda üçgeni 
     Teknik olarak bakıldığında bu hareket haftaya düşüşle başlayacağız sinyalini veriyor. Endeks son beş aydaki hareketleri ile önemli bir üçgen meydana getirdi. Bu üçgenin sonuna yaklaşılıyor. Üçgenin dip noktası 9.150 seviyesidir. Üçgen oluşumların yukarı ya da aşağı kırılmasıyla birlikte hızlı hareketler meydana gelir. Şunu söyleyebilirim ki teknik olarak endeks birkaç hafta içinde önemli sert hareketler yapacak potansiyele sahiptir. 
     Yaptığım teknik ve temel inceleme sonucunda beklediğim hareketi ise şöyle özetleyebilirim Haftanın başında yukarı doğru bir hareket cılız kalabilir ve genel olarak endeks hacimsiz gevşemeye devam eder. Ardından özellikle 9.400 seviyelerinin altının görülmesiyle birlikte hacimsiz alımlar başlayabilir ve bu sırada endeksin görebileceği en düşük yer 9.130 seviyesi olabilir. Bu seviyelerden başlayacak bir çıkış ise üçgenin üst bandını kırarak 9.900 , 11.000 seviyesine kadar bir hareketi başlatabilir. 
     Bu yüzden iki senaryoya göre hareket tarzı belirlenmelidir. Birincisi 9.450'nin altında alıma başlanarak, 9.130 seviyelerine kadar olabilecek düşüş sırasında kademeli alış yapmak ve 9.050'nin altında kapanış olmadığı sürece beklemek. Eğer 9.050'nin altında kapanış olursa satış yaparak zararı realize etmek. İkincisi endeksin 9.450'nin altına düşmemesi durumunda pozisyon bozmamak. Endeksin 9.450'nin altına gerilememesi durumunda, günlük 350 trilyon veya daha yüksek bir hacimle 9.900'ün üzerinde bir kapanış yine alım sinyali olacaktır. 
     Yarından itibaren CNN Türk’te sabah 07.00 - 09.00 arasında yeni dönem programlarıma başlıyorum. 
     



 EKONOMİ 



















</TEXT>
</DOC>
