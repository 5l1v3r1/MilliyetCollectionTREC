<DOC>
<DOCNO> 22658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur29.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te "yağdanlık" tartışması 
</HEADLINE>
<TEXT>

     TBMM Genel Kurulu'nda, eski Enerji ve Tabii Kaynaklar Bakanı Cumhur Ersümer hakkındaki soruşturma önergesinin görüşmelerinde, ''yağdanlık'' tartışması yaşandı. 
     FP İstanbul Milletvekili Nazlı Ilıcak, Beyaz Enerji iddianamesinde 
     Ersümer hakkında ciddi suçlamalar bulunduğunu belirtti. Ilıcak, Ersümer için enerji darboğazının ''minareye uydurulan kılıftan'' ibaret olduğunu savundu. 
     Mavi Akım projesine de değinen Ilıcak, Ersümer'in ''Rusya'nın çıkarlarını savunduğunu'' ileri sürerek, ''Sizi kutlarım, Rusya'nın çıkarlarını çok güzel savundunuz'' dedi. 
     ANAP Genel Başkanı Mesut Yılmaz'ın Rusya'da Gazprom yetkilileri ile görüşmesini yalanladığını kaydeden Ilıcak, gazete haberleri ve fotoğraflarını gösterdi. Soruşturmanın hem Yılmaz hem de Ersümer için bir fırsat olduğunu anlatan Ilıcak, ''Çünkü Yılmaz ile Ersümer birbirinden ayrı düşünülemez. Akarcalı, Ersümer, Yılmaz'dan habersiz su bile içemez diyor'' diye konuştu. 
     Ilıcak, konunun siyasi olarak istismar edildiğini ifade ederek, kendisinden önce konuşan ANAP Grup Başkanvekili Beyhan Aslan'ın jandarmayı eleştirmesini kınadı. Ilıcak, ''Jandarma'ya çatarak demokrasi havarisi kesilemezsiniz. 28 Şubat'ta bir jandarma komutanı Başbakana hakaret ederken karşı çıksaydınız o zaman demokrasi söylemlerinizle haklı olabilirdiniz'' dedi. 
     Ilıcak, konuşmasının sonunda MHP'li milletvekillerine seslenerek, ''İddianamede Ersümer'in adı geçerse, soruşturmaya evet diyecektiniz. RTÜK için medya patronlarına söz verirken, şimdi halka verdiğiniz sözünüzü yerine getirin'' diye konuştu. 
     







</TEXT>
</DOC>
