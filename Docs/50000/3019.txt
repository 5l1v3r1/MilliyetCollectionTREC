<DOC>
<DOCNO> 3019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/dunya/dun02.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Sağduyu yoksunu karar 
</HEADLINE>
<TEXT>

     ANKARA Milliyet 

     Cumhurbaşkanı Ahmet Necdet Sezer, Fransa Parlamentosu'nda kabul edilen sözde Ermeni soykırımı yasa tasarısının "çifte standartla sakat" olduğunu belirterek, "Bu yasanın Fransız Ulusal Meclisi'nde kabul edilmiş olmasını esefle karşılamakta ve Türkiye'yi tarihte hiçbir zaman gerçekleşmemiş bir soykırımı yapmakla suçlayan bu sağduyudan yoksun kararı kınamaktayım" dedi. 
     Cumhurbaşkanlığı Dış Politika Başdanışmanı Tacan İldem, "İki ülke ilişkilerinin yara almasının engellenmesi sadece Türkiye'nin isteği değildir. Bunun Fransa'nın da isteği olmasını beklemekteyiz" dedi. 
     İldem, Sezer'in en son 8 Ocak'ta Chirac'a yazılı bir mesaj gönderdiğini ancak iki lider arasında bir telefon görüşmesi olmadığını vurgulayarak, "Sayın Cumhurbaşkanımız geçmişin tarihe, tarihçilere bırakılması gerektiğine ilişkin inancı pekiştirdiğinin altını çizerek, sözde Ermeni soykırımı iddialarına ilişkin yasa önerisinin kabul edilmesinin çelişkili bir tutum ve basiretsiz bir yaklaşım olacağını Chirac'ın dikkatine getirmiştir" dedi. 
     
Özeleştiri      Ermeni soykırımı iddiasını içeren yasaya karşı Fransa'ya giden TBMM heyetinde görev alan ANAP İstanbul Milletvekili Bülent Akarcalı da, Türkiye'nin önlem konusunda ihmali bulunduğunu vurgularken, "Özeleştiri yapmalıyız. Türkiye Avrupa'da şamar oğlanı oldu. Her önüne gelen tokadı atacak cesareti buluyor" dedi. 
     Akarcalı, ne hükümet, ne de herhangi bir bakanlığın TBMM tarafından Fransa'ya gönderilen iki parlamento heyetine de tek soru yöneltmediğini belirterek bu ilgisizliği eleştirdi. 
     


 DÜNYA 














</TEXT>
</DOC>
