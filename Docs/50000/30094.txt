<DOC>
<DOCNO> 30094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sondun10.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç'in duruşmasından notlar... 
</HEADLINE>
<TEXT>

     Yugoslavya'nın eski Devlet Başkanı Slobodan Miloşeviç, bugün çıktığı Lahey'deki uluslararası savaş suçları mahkemesindeki duruşmasında mahkemeyi tanımadı ve yasadışı olarak nitelendirdi. 
     Kendinden emin bir biçimde konuşan Miloşeviç, ''Mahkeme yasadışıdır BM Genel Kurulu tarafından oluşturulmadı'' dedi. Miloşeviç'in mahkemeyi tanımaması ve avukata ihtiyacı olmadığını söylemesi üzerine İngiliz Yargıç Richard May, Miloşeviç'ten avukat tutmama kararını gözden geçirmesini istedi. 
     Eski Yugoslavya için savaş suçları mahkemesinin kurulduğu 1993'ten beri ilk kez bir sanığın avukat istemediği belirtiliyor. Mahkeme sözcüsü Christian Chartier, Miloşeviç'in bu kararından vazgeçebileceğini ve istediği zaman avukata başvurabileceğini söyledi. 
     Duruşmada oldukça sakin ve meydan okuyan bir görünüm sergileyen Miloşeviç, mahkeme polisinin kulaklık verme önerisini ''Böylesi iyi'' diyerek reddetti ve aksanlı, ancak net İngilizce'siyle sert bir tonla mahkemenin sorularını yanıtladı. 
     Yargıç May, Miloşeviç'in, mahkemenin yasal olmadığının gerekçelerini anlatmasını sürekli keserek, ''Şimdi söylev zamanı değil'' dedi. 
     Miloşeviç'in, yargıcın ''savunma yapıp yapmayacağı'' yolundaki sorusuna Sırpça ''mahkemenin, Yugoslavya'da işlenen suçlarla ilgili sahte gerekçeler ürettiğini'' söylemesi üzerine May, ''Size bir soru sordum'' dedi. Eski Sırp lider ise buna İngilizce olarak ''Ben de cevap verdim'' yanıtını verdi. 
     Bu diyalogdan sonra mahkemenin Ağustos'un son haftasına ertelendiği açıklandı. 
     Yaklaşık 12 dakika süren duruşma boyunca Miloşeviç, gözlerini kayıtsız bir şekilde Başsavcı Carla Del Ponte, diğer yargıçlar ve gazeteciler üzerine dikti. 
     Savunma bölümünde etrafında koruma görevlileri olduğu halde elleri önünde birbirine bağlı oturan Miloşeviç'in koyu mavi bir takım, beyaz gömlek giydiği ve kırmızı, beyaz ve mavi renkli kravat taktığı görüldü. 
     Öte yandan mahkeme binası yakınında gösteri yapan bir Miloşeviç yandaşı gözaltına alındı. 
     Pankart taşıyarak mahkeme karşıtı slogan atan Miloşeviç yandaşının, kuşkulu davranışları üzerine gözaltına alındığı bildirildi. 
     

</TEXT>
</DOC>
