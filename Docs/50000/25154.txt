<DOC>
<DOCNO> 25154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun26.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya'da limanda demirli petrol tankerinde patlama 
</HEADLINE>
<TEXT>

     Romanya'nın Karadeniz kıyısındaki Köstence limanında demirli Malta bandıralı petrol tankerinde meydana gelen patlamanın çok sayıda kişinin ölümüne yol açtığı bildirildi. Tersane sözcüsü Sorinel Putinei, patlamada çok sayıda kişinin hayatını kaybettiğini belirterek, ''Şu anda kaç kişinin öldüğünü bilmiyoruz. Kurtarma ekipleri, gemideki patlamanın meydana geldiği salona girmek üzereler'' diye konuştu. Patlamanın nedeni kesinlik kazanmazken, kazanın, sayıları en az 11 olduğu sanılan Rumen işçilerin gemide bakım onarım çalışmaları yaptıkları sırada meydana geldiği ve çok sayıda ambulans ve itfaiye aracının olay yerinde bulunduğu belirtiliyor. 







</TEXT>
</DOC>
