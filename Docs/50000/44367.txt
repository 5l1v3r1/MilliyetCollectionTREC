<DOC>
<DOCNO> 44367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun13.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan muhalifler kimdir 
</HEADLINE>
<TEXT>

     Afganistan'da, terörizmi desteklemekle suçlanan Taliban rejimiyle mücadele eden devrik hükümet güçleri, ABD'de 11 Eylül'de düzenlenen saldırıların ardından özellikle dünyanın dikkatini yeniden çekmeye başladı. 
     Yaygın olarak ''Kuzey İttifakı'' adıyla anılan devrik hükümet güçleri, Afganistan'da 1996'dan beri iktidarı elinde tutan Taliban'a karşı savaşıyor. 
     Taliban'ın 5 yıl önce iktidardan uzaklaştırdığı hükümeti temsil eden ittifak, BM ve dünyanın çoğu ülkesi tarafından resmi yönetim olarak tanınıyor ve yurtdışında büyükelçilik düzeyinde temsil ediliyor. 
     Peştun olmayanların oluşturduğu ittifakta, devrik Devlet Başkanı Burhaneddin Rabbani, suikaste kurban giden Tacik komutan Ahmed Şah Mesud ve kendisine bağlı güçlerle daha sonra katılan Özbek General Raşid Dostum'un adları ön plana çıkıyor. 
     Kuzey İttifakı'nın liderliğini Rabbani yapıyor, ancak ölmeden önce fiili olarak Şah Mesud ağır basarken, şu anda Dostum'un hakimiyeti öne çıkıyor. 
     Şah Mesud'un öldürülmesinden sonra yerine Muhammed Fehim getirilmişti. 
     
     Kim kimdir 

     
     Ahmed Şah Mesud 

     Eski Savunma Bakanı olan Tacik komutan, ABD'de 11 Eylül'de meydana gelen saldırılardan 2 gün önce suikaste uğradı. Şah Mesud, öldürülünceye kadar en önde gelen kişiydi. Şah Mesud'un güçleri, önce dağılan Sovyetler Birliği'ne, daha sonra Taliban'a karşı savaştıkları Pencşir Vadisi'nde bulunuyor. 
     
     Muhammed Fehim 

     Şah Mesud'un yerine geçen General Fehim, dikkat çekmekten hoşlanmıyor ve hakkında fazla bilgi bulunumuyor. Fehim, daha önce devrik hükümette güvenlikten sorumluydu. 
     
     Raşid Dostum 

     Özbek General Raşid Dostum, bir dönem Mesud'a karşı Sovyet güçleriyle işbirliği yaptı, ancak daha sonra ittifaka katıldı. 
     Dostum'un güçleri, ABD'deki saldırılardan sonra Mezar-ı Şerif yönünde en etkili saldırıyı gerçekleştirdi. 
     
     Burhaneddin Rabbani 

     Taliban'ın iktidara gelmesiyle devrilen, halen uluslararası alanda tanınan devlet başkanı. 
     
     Abdullah Abdullah 

     Şah Mesud'un ölümünden sonra Kuzey İttifakı sözcüsü olarak kamuoyunda en çok öne çıkan kişi olan Abdullah, devrik hükümetin dışişleri bakanı. Abdullah, tıp doktoru ve kent kültürüne sahip bir kişi. 
     
     İsmail Han 

     Sovyet işgaline karşı savaşan eski gerilla komutanı ve 1995'e kadar Herat valisi olan Han, geçen yıl bölgeye geri döndü. İran destekli olduğu öne sürülen Han'ın güçlerinin, Herat'ın batısında Taliban'ı zorlamaya başladığı haberleri geliyor. 
     
     Askeri güç... 

     Kuzey İttifakı, 15 bin kişiden oluşan ''düzenli bir ordusu'' bulunduğunu belirtiyor. 
     General Dostum ve diğer komutanlar, Mezar-ı Şerif'e yönelik harekatta binlerce kişiye komuta ederken, ülkenin diğer yerlerinde de ittifakın gerilla birlikleri bulunuyor. 
     Pencşir Vadisi'nde ve Kabil'in kuzey cephesinde, ittifakın belki yüzlerce tank ve zırhlı askeri araçları konuşlanmış durumda. 
     






</TEXT>
</DOC>
