<DOC>
<DOCNO> 47804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/guncel/gun13.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Jandarmadan kaçak otomobil baskını 
     İSMAİL POLAT İstanbul 

     Pendik jandarma ekipleri, Kurtköy’de uluslararası nakliyecilik firması Öğer AŞ'ye baskın yaptı. Almanya'dan Türkiye'ye yasadışı yollarla getirildiği belirlenen Opel, BMW ve Mercedes marka 96 otomobile el koyan jandarma, Celal Alp Öğer, Sıtkı Engin Öğer, Abdülkadir Arlı, Hikmet Delibaş, Ömer Faruk Aksoy, Miray Keşişoğlu ve Rıza Dolu'yu gözaltına aldı. Otomobillerin Türkiye’de pazarlanmasının planlandığı bildirildi. 
     
     Kadın satıcıları kıskıvrak yakalandı 
     ELVAN EZBER İstanbul 

     İstanbul'da polis tarafından düzenlenen operasyonda, Moldavya'dan gazete ilanıyla buldukları kızları Türkiye'ye getirip Türk erkeklerle evlendirip ardından da pazarlayan Elmas Önver, Petro İgnat ve Halil Önver yakalandı. Operasyonda bu yolla Türkiye'ye getirilerek fuhuş yaptırılan 10 yabancı uyruklu kadın da gözaltına alındı. 
     
     Kendini polis olarak tanıtıp tecavüz etti 
     TRABZON DHA 

     Trabzon Çömlekçi Mahallesi'ndeki Cem Otel’in 201 nolu odasında kalan Rus uyruklu Olga Boutcharskala'nın 21 kapısını çalan Savaş Bal, polis olduğunu söyleyip içeri girdi. Boutcharskala'nın pasaportunu inceleyen Bal, cinsel ilişkiye girme teklifinde bulundu. Rus kadının direnmesi üzerine tecavüz eden Bal otelden kaçtı. Boutcharskala'nın durumu resepsiyona bildirmesi sonrasında olay yerine gelen polis, Bal’ı yakaladı. 
     
     4 milyonuncu turist çiçeklerle karşılandı 
     ANTALYA DHA 

     Antalya'ya havayoluyla gelen 4 milyonuncu turist için dün görkemli bir tören düzenlendi. Başbakan Yardımcısı Mesut Yılmaz, İçişleri Bakanı Rüştü Kazım Yücelen, Turizm Bakanı Mustafa Taşar, Bayındırlık ve İskan Bakanı Abdülkadir Akçan, Alman Sabine ve Rudolf Werner Klusce çiftiyle 2 yaşındaki oğulları Max'ı çiçeklerle karşılayarak, çeşitli hediyeler verdiler. 
     
     Artçılar gelmeyince jeologlar korktu 
     ADANA DHA 

     Adana önceki gün biri 4.9 büyüklüğünde iki depremle sallanırken, artçıların olmaması jeologları kaygılandırdı. Jeofizik Mühendisleri Odası Adana Şube Başkanı Melih Baki, yerel aletlerle gözlemlerini sürdürdüklerini belirterek, "İlk 4 saat içinde bir artçı olması gerekirdi" dedi. Baki, Doğankent beldesi ile Seyhan Nehri yatağı arasındaki bir bölgede fay hattındaki yırtılmanın Adana'ya yöneldiğini saptadıklarını açıkladı. 
     
     Mevsimin ilk karı Erzurum’a düştü 
     ERZURUM DHA 

     Soğuk ve yağışlı havanın etkisine giren Doğu Anadolu Bölgesi’nde yüksek kesimlerde kar yağışı başladı. Erzurum kent merkezine de mevsimin ilk karı yağdı. Sabah yataklarından kalkan Erzurumlular, kenti beyaz örtü altında görünce şaşırdı. Meteoroloji Bölge Müdürlüğü yetkilileri, Balkanlar üzerinden gelen soğuk ve yağışlı hava dalgasının, Doğu'da etkili olmaya başladığını söyledi. 
     
     İşsiz kalınca kapkaca başladı 
     İSTANBUL Milliyet 

     Ekonomik kriz yüzünden işsiz kalan Muharrem Kayatekin ile Murat Akar, kahvede tanıştıkları Volkan Şayir ile birlikte kapkaç yaparken yakalandı. Bakırköy'de iki gün önce 34 ZF 8158 plakalı otomobille Nurten Vardarlı adlı kadının çantasını alarak kaçan Volkan Şahir, Muharrem Kayatekin ile Murat Akar polis tarafından kısa sürede yakalandı. Zanlıların, daha önce herhangi bir suça karışmadıkları belirlendi. 
     
     Lojistiğin geleceği tartışılıyor 
     Türkiye'deki lojistik sektörünün önde gelen yöneticileri, taşımacılık ve lojistiğin önemini ele alan İstanbul'daki 2001 Transeurasia 2. Uluslararası Nakliye ve Lojistik Kongresi'nde buluşuyor. Kongre, Uluslararası Lojistik Hizmet Üretenler Derneği'nin UTİKAD ev sahipliğinde, 25-26 Ekim günlerinde Ataköy Crowne Plaza Otel'de gerçekleştirilecek. 
     



 GÜNCEL 























</TEXT>
</DOC>
