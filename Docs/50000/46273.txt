<DOC>
<DOCNO> 46273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/spor/spo01.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın bahtı kara 
</HEADLINE>
<TEXT>

Samsunspor karşısında sayısız gol şansını cömertce harcadı, rakibe üç fırsat verdi, iki gol yedi. Ankara’daki erteleme mücadelesinden başı önde ayrıldı 
     Çok gol kaçtı 
     SAMSUN’DA yarım kalan maç 11. dakikadan itibaren başladığında Beşiktaş, daha 20. saniyede golü kaçırıyor, belki de maçın kaderini belirliyordu. Çünkü bu yarıda harcanan diğer pozisyonların faturası ikinci 45 dakikada ağır bir şekilde ödendi, kağıt üzerindeki ev sahibi ekip evine üç puanla döndü. 
     
     Fatura kesildi 
     KARTAL ikinci yarıya İlhan’ın usta golüyle girdi, morallendi. Ancak yine kaçan gollerin ardından, Ertuğrul’un vuruşuyla beraberlik geldiğinde Beşiktaş panikledi. Hakemin yarattığı penaltıda Phiri’nin vuruşunu çıkaran Kjaer, Samsunspor’un ikinci golünde aynı beceriyi gösteremedi, Beşiktaş pes etti. 
     
Yönetime rapor      BEŞİKTAŞ Teknik Direktörü Christoph Daum, maçtan sonra oldukça sinirli göründü. Alman hoca, basın toplantısının ardından el yazısıyla yönetime rapor hazırlarken, bir defans bir de forvet oyuncusu istediğini bildirdi. Daum maçla ilgili yorumunda ise "Asıl acı olan iyi oynayıp, çok pozisyon bulup, sahadan mağlup ayrılmak. İlk beş dakikada 2 - 0 öne geçmeliydik. Yediğimiz gollerde kişisel hatalar vardı. Fark yapacağımız maçtan mağlup ayrıldık. Şans da bize hiç gülmedi" diye konuştu. 
     
Yanlış kararlar      MUSTAFA Çulcu, garip kararlarıyla yine iyi not alamadı. İlk yarıda kendisine fazla iş düşmedi. Ancak ikinci 45 dakikada Samsun lehine verdiği penaltı skandaldı. Kjaer topu çelmiş, Celil takılıp düşmüştü. Zaten bu ağır karar sonrası Samsun aleyhine düdük çalıp, kendini affettirmeye çalıştı. 
     

</TEXT>
</DOC>
