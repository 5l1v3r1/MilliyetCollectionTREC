<DOC>
<DOCNO> 21828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/dunya/dun01.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Bakan omlet oldu 
</HEADLINE>
<TEXT>

     NEVSAL ELEVLİ Londra 

     İngiltere’de 7 Haziran’da yapılacak seçimler siyasi tansiyonu görülmedik ölçüde yükseltti. Ülke tarihinde ilk kez bir bakan kendisine yumurta atan bir protestocuya saldırarak yumrukladı. Ancak olayın kahramanı Başbakan Yardımcısı John Prescott, protestocunun sert direnişi karşısında ağır darbeler alarak attığı yumruğun bedelini fazlasıyla ödedi. 
     İngilizlerin "soğukkanlılık" ve "centilmenlik" imajını yerle bir eden olay önceki gün Kuzey Galler’de meydana geldi. Seçim kampanyası için bölgeye gelen Prescott, şap salgını nedeniyle mağdur duruma düşen çiftçi Craig Evans’ın protestosuyla karşılaştı. Bağırıp çağırarak kendisine yumurta fırlatan Evans’a müthiş öfkelenen Prescott, bir sokak dövüşçüsü gibi gencin üzerine atılarak yumruklarını konuşturdu. 
     
Kavgayı polis ayırdı      Çevredeki kalabalık ve güvenlik güçlerinin gözleri önünde boğuşmaya devam eden Prescott ve Evans’ı polis güçlükle ayırdı. Sıradan vatandaşlar Prescott’un Evans’a aşırı tepki gösterdiğini vurguladılar. Prescott ise, saldırıya uğradığını ve kendini korumaya çalıştığını öne sürdü. 
     Bakanı tartaklayan Evans, daha sonra polis tarafından gözaltına alındı, ancak sorgusu yapıldıktan sonra kefaletle serbest bırakıldı. Prescott ve Evans birbirinden şikayetçi oldu. Başbakan Tony Blair "John, John gibi davrandı. Keşke olanlar yaşanmasaydı" diye konuşurken muhalefet sözcüleri, Prescott’u kontrollü hareket etmeye çağırdılar. 
     



 DÜNYA 












</TEXT>
</DOC>
