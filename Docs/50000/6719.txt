<DOC>
<DOCNO> 6719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/soneko11.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İş-TİM sahneye çıkıyor 
</HEADLINE>
<TEXT>

     Türkiye'nin yeni GSM operatörü İş-TİM, yarın İstanbul'da düzenlenecek bir basın toplantısıyla kamuoyunun önüne çıkacak. 
     Telecom Italia Mobile TIM ve İş Bankası ortaklığıyla kurulan İş-TİM Telekomünikasyon Hizmetleri A.Ş., Türkiye İş Bankası'nın Genel Müdürü Ersin Özince ve şirketin Genel Müdürü Giuseppe Farina'nın katılacağı toplantıda tanıtılacak. 
     Birkaç yıl içinde cep telefonu abone sayısının 20 milyonu aşması beklenen Türkiye'de, İŞ-TİM ortaklığı, GSM 1800 ihalesini 2 milyar 525 milyon dolar artı KDV tutarındaki bedelle kazanmıştı. 
     İŞ-TİM Genel Müdürü Farina, yapacakları yatırımlarla Türkiye'ye bir know-how hazinesini getirmek için çalışacaklarını ve önümüzdeki yıllarda en az lisans bedeli kadar yatırımı hayata geçireceklerini bildirmişti. Hazırlıkları kamuoyunun dikkatinden uzak yürütülen İŞ-TİM'in İtalyan ortağı TİM'in İtalya'da 20 milyondan fazla, dünyanın tamamında ise Telecom Italia Group bünyesindeki ortaklıklarıyla 40 milyonu aşan abonesi bulunuyor. 




</TEXT>
</DOC>
