<DOC>
<DOCNO> 15242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sondun03.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur'da doktorlar 3 gündür siyam ikizlerini ayırmaya çalışıyor 
</HEADLINE>
<TEXT>

     Singapur'da doktorlar, Nepalli siyam ikizlerini ayırmak için 3 gündür ameliyathanede mücadele veriyor. 
     NewsAsia televizyonunun haberinde, Singapur General Hastanesi doktorlarının başlarından yapışık kız ikizleri ayırmak için ameliyata önceki gün başladıkları duyuruldu. 
     28 ila 36 saat sürmesi beklenen operasyonun uzadığı belirtilen haberde, operasyonda iki doktor ekibinin görev yaptığı ve sırayla ameliyata girdikleri bildirildi. Ganga ve Jamuna Shrestha adlı 11 aylık ikizlerin, yüzlerinin zıt yönlere baktığı ve başlarının tepesinden yapışık olmaları nedeniyle beyinlerinin aynı kafatasını paylaştığı kaydedildi. Beyinleri kısmen birleşik olan ikizlerin, bazı kan damarlarını da paylaşmaları nedeniyle operasyonun çok zorlaştığı belirtiliyor. Singapur'da geçen Ekim ayından bu yana bulunan Nepalli ikizlerin ailesinin fakir olması nedeniyle tüm hastane masraflarının halkın ve kuruluşların yaptıkları yardımlarla karşılandığı kaydedildi. 
     




</TEXT>
</DOC>
