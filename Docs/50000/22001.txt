<DOC>
<DOCNO> 22001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur07.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminönü'nde otomobil yoldan çıktı 1 yaya hayatını kaybetti 
</HEADLINE>
<TEXT>

     Eminönü'nde sahilyolunda kontrolden çıkarak refüjü aşan otomobil, önce bir yayaya daha sonra tarihi surlara çarptı. Kazada ağır yaralanan yaya kaldırıldığı hastanede öldü. 
     Sahil Kenedy Caddesi üzerinden Sirkeci yönüne gitmekte olan Yiğit Gergin yönetimindeki 34 ABS 87 plakalı otomobil, Cankurtaran'da, sürücünün direksiyon hakimiyetini kaybetmesi üzerine kontrolden çıktı ve refüjü aşarak karşı yöne geçti. Burada da duramayan otomobil, önce kaldırımda yürümekte olan Yücel Uçak'a 56 , sonra da tarihi surlara çarptı. 
     Otomobilin çarptığı Uçak ağır yaralanırken, sürücü Yiğit Gergin de otomobil içerisinde sıkıştı. Kazadan sonra olay yerine uzun süre ambulans gelmesi beklendi. Bu arada yaralı Uçak ile Gergin'e ilk müdahale yoldan geçmekte olan bir doktor ile eşi tarafından yapıldı. 
     Daha sonra Yücel Uçak, bir vatandaşın aracına bindirilerek, İÜ Cerrahpaşa Tıp Fakültesi Hastanesi'ne kaldırıldı. Ancak Uçak, tüm müdahalelere rağmen kurtarılamayarak öldü. 
     Sürücü Yiğit Gergin de, itfaiye ekipleri tarafından araçtan çıkarıldıktan sonra olay yerine gelen ambulansla Avrasya Hastanesi'ne gönderilerek tedavi altına alındı. 






</TEXT>
</DOC>
