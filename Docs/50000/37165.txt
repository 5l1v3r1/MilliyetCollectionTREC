<DOC>
<DOCNO> 37165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/guncel/gun05.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel bankacıya CD’li şantaj 
</HEADLINE>
<TEXT>

Makam odasında eşcinsel ilişkide bulunan bir bankanın genel müdür yardımcısına, VCD ile şantaj yapan çete yakalandı... 
     ANKARA Milliyet 

     Bir bankanın genel müdürlüğünde müdür yardımcısı olarak görev yapan T.P’nin eşcinsel ilişkisini görüntüleyen "şantaj çetesi" yakayı ele verdi. Savcılığa çıkartılan sanıklar tutuklandı. İddiaya göre, yaklaşık üç yıldır tanışan bankacı T.P. 45 ile bir güvenlik şirketinde çalışırken işsiz kalan iki çocuklu Hasan T. 25 adlı arkadaşı zaman zaman eşcinsel ilişkiye girdi. Birliktelikleri devam eden T.P., zaman içinde Hasan T. ile bankadaki makam odasında da ilişkiye girdi. Ancak, bir süre sonra Hasan T., T.P’ye Aktepe’de ev tuttuğunu, bu evi kullanmak istediğini bildirdi. 
     Teklifi kabul eden ve aktif olduğu cinsel ilişkilere bu evde devam eden T.P.’ye geçen pazartesi işyerine gelen ve Ufuk isimli bir kişi VCD bıraktı. Seyrettiği VCD’de Hasan T. ile en son buluşması sırasında gizli kamerayla çekilmiş cinsel ilişkilerini gören T.P’yi ertesi gün telefonla arayan bir kişi, kaseti 10 bin dolar karşılığında temin ettiğini kaydederek, orijinalini vermek için 25 bin dolar istedi. 
     T.P., kendisini arayan ve "VCD’yi 30 bin dolara bir TV kanalına vereceğim" diyen Ahmet adlı kişiyle iki gün sonra için randevulaşırken, polisten de yardım istedi. 
     Türkistan Parkı yakınında, T.P.’nin aracına bir kişinin bindiğini gören polisin araçtaki kişiyi gözaltına almasıyla şantaj çetesi ortaya çıkartıldı. İki kişiyi daha yakalayan polis, araçtaki Ufuk adını kullanan oto tamircisi Mehmet H. ile şantajı planlayan Ahmet adını kullanan Tamer K. ve minibüsçü Bekir T.’yi gözaltına aldı. Tamer K. ile Hasan T.’nin arkadaş oldukları ve T.P.’den para koparmak istedikleri anlaşıldı. 
     



 GÜNCEL 


















</TEXT>
</DOC>
