<DOC>
<DOCNO> 24943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun18.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "Salman Rüşdi meselesi "kapanmış" olarak görülmeli" 
</HEADLINE>
<TEXT>

     İran Cumhurbaşkanı Muhammed Hatemi, Salman Rüşdi meselesinin ''kapanmış'' olarak görülmesi gerektiğini söyledi. 
     Tovse gazetesinin haberine göre, Hatemi, Salman Rüşdi meselesinin bitmiş kabul edilip edilmeyeceğinin sorulması üzerine, ''geçen birkaç yıldır tekrar tekrar sorulan bu sorunun tekrar gündeme getirilmeyeceğini umarım. Salman Rüşdi meselesini bitmiş olarak düşünmeliyiz'' dedi ve ''İslam Cumhuriyeti İran bu konuda hiçbir kararı olmadığını resmen açıklamıştır'' dedi. 
     8 Haziran'da yapılacak Cumhurbaşkanlığı seçimlerinde tekrar aday olan Hatemi'nin yarın yerli ve yabancı basın kuruluşlarının katılacağı bir basın toplantısı yapması bekleniyor. 
     İran İslam Cumhuriyeti'nin kurucusu Ayetullah Humeyni, ''Şeytan Ayetleri'' kitabında İslama ve Hz. Muhammed'e hakaret ettiği gerekçesiyle 14 Şubat 1989'da Hint asıllı İngiliz yazar Salman Rüşdi hakkında ölüm fetvası çıkarmış, İran'daki Şehitler Vakfı da 1999'da Salman Rüşdi'nin başına koyduğu ödülü 2 milyon 800 bin dolara çıkarmıştı. 
     İran'ın düşünce ve ifade özgürlüğüne karşı olmadığını belirten Hatemi, Salman Rüşdi'nin ''İslamın kutsal değerlerine karşı kabul edilemez bir saldırı'' yaptığını söyledikten sonra şöyle devam etti 
     ''Bize göre Salman Rüşdi olayında gerçekleşen şey, Batı tarafından İslam ve İslam devrimine karşı başlatılan kültürel bir saldırının ifadesidir. Biz buna karşı savunmacı bir pozisyon aldık. Görüşlerimize ve programlarımıza karşı dünyada yüzlerce kitap yayınlanıyor ve hatta bazıları çevrilip İran'da basılıyor. Ama düşünce özgürlüğünü tanımlamamız gerekir. Dince kutsal şeylere hakaret ve kötüye kullanılmasının düşünce ile bir ilişkisi olduğunu düşünmüyoruz.'' Hatemi, İran'ın kültürler savaşı yerine uygarlıklar arası diyaloğutercih ettiğini de söyledi. 







</TEXT>
</DOC>
