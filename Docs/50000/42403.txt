<DOC>
<DOCNO> 42403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/spor/spo03.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
PSV ÖNLEMİ 
</HEADLINE>
<TEXT>

Teknik Direktör Lucescu, Şampiyonlar Ligi sınavı nedeniyle as futbolcuları Ümit Karan, Hasan Şaş ve Hakan Ünsal’a dünkü maçta forma şansı vermedi 
     GALATASARAY Teknik Direktörü Mircea Lucescu, Şampiyonlar Ligi’nde Hollanda’nın PSV Eindhoven takımı ile yapılacak maçı düşünerek, hafif sakatlığı bulunan Ümit Karan’ın yanı sıra sol kanattaki kozu Hasan Şaş ve Hakan Ünsal’ı dinlendirdi. Rumen hoca, orta alanda Sturm Graz’dan alınan Uruguaylı Fleurquin’e ilk on birde görev verirken, ikinci devrede de Sergen’in yerine Çek Horvath ile Hırvat Sphear’a şans tanıdı. Lazio karşısında forma giyen Hakan Ünsal’ın yerine de Victoria sol kanatta görev yaptı. 
     
Zamma tepki      MALATYASPORLU taraftarlar, biletlere yüzde yüz zam yapılmasına tepki gösterdiler. Özellikle kapalı tribündeki taraftarlar, biletlerin 25 milyon liradan satılmasını protesto ettiler. İlk yarıda boş olan stat, ikinci devrede kapıların açılmasıyla doldu. 
     
Çifte kontrol      MAÇIN hakemi Selçuk Dereli, sabah saatlerinde İnönü Stadı’na gelerek, zemini kontrol etti. Karşılaşmanın başlamasına bir saat kala kontrolü tekrarlayan Dereli, "Herhangi bir problem yok" diye konuştu. 
     
Yönetimden destek      YÖNETİCİLER Abdürrahim Albayrak ve Eren Talu, futbolcuları Malatya’da da yalnız bırakmadılar. Albayrak, maçtan sonra soyunma odasına giderek, teknik heyeti ve futbolcuları kutladı. Galatasaray, akşam özel uçakla İstanbul’a döndü. 
     
İtalyan iddiası      CORRIERE dello Sport, "Terim, Hasan Şaş’ı da alacak" başlığı ile duyurduğu haberde, "Milan son günlerde hep Türkçe konuşuyor" diye yazdı. Milan’ın Hasan Şaş ile centilmenlik anlaşması yaptığını savunan gazete, bu futbolcunun 1 Ocak 2002’de beş yıllık imza atacağını ve haziranda sözleşmesinin bitiminden sonra İtalya’ya gideceğini ileri sürdü. Ancak Hasan’ın mukavelesi 2003’te sona eriyor. 
     
Bülent nihayet      GALATASARAY savunmasının tecrübeli ismi Bülent, ligde beş yıl aradan sonra Malatya karşısında golle tanıştı. Son olarak 15 Aralık 1996’da İstanbul’da Galatasaray’ın Trabzon’a 5 - 3 yenildiği karşılaşmada gol atan Bülent, 1030 gün sonra orucunu bozdu. Emektar futbolcu ligin yeni ekibi Malatya’ya karşı 12 yıl önce mücadele eden kadroda da yer almıştı. 
     



 SPOR 

























</TEXT>
</DOC>
