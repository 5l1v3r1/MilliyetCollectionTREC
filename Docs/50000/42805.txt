<DOC>
<DOCNO> 42805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun26.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan ABD'nin hedefi belli askeri operasyonlarına destek 
</HEADLINE>
<TEXT>

     İran yönetiminin, ABD'nin, geçen hafta düzenlenen saldırıların sorumlusu olduğu sanılan kimselere karşı ''hedefi belli askeri operasyonlar'' düzenlemesine karşı olmadığı bildirildi. 
     Kanada'da yayımlanan National Post gazetesinin haberine göre, Kanada Dışişleri Bakanı John Manley ile temasa geçen İranlı yetkililer, Manley'den, İran'ın saldırılardan sorumlu olanlara karşı yapacağı misillemeyi kınamayacağı yolundaki mesajını Washington'a iletmesini istedi. Adını açıklamayan Kanadalı bir yetkili, İranlıların askeri operasyonu desteklediğini, ancak bu operasyonun belli hedefleri olması gerektiğini söylediğini belirtti. Aynı yetkili, İranlıların Amerikalıları arayamadığını ve bu yüzden bu mesajı iletmek için diğer dostlarına ve müttefiklerine başvurduğunu söyledi. Manley'in sözcüsü Sanjeev Chowdhury, bakanın dün İranlı yetkililerle konuştuğunu söylemiş, ancak konuşmada nelerin ele lındığını bilmediğini bildirmişti. İran dini lideri Ayetullah Ali Hamaney, dün saldırıları resmen kınamış, ancak Afganistan'ı cezalandırmanın bir insani felakete yol açacağı uyarısında bulunmuştu. 







</TEXT>
</DOC>
