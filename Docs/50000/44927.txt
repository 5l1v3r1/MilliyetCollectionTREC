<DOC>
<DOCNO> 44927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur08.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye önemli rol oynayacak" 
</HEADLINE>
<TEXT>

     ABD'nin Ankara Büyükelçiliği Siyasi İşler Müsteşarı Stuart Jones, terörle mücadelede Türkiye'nin önemli rol oynayacağını söyledi. 
     Jones, Konya Valisi Ahmet Kayhan'ı ziyaretinde, 11 Eylül günü ABD'nin uğradığı terör saldırısından sonra Türk Hükümeti ve Türk halkının gösterdiği derin ilgiyi çok büyük takdirle karşıladıklarını bildirdi. Jones, ''Saldırı, hem Amerika'nın hem de dünyanın birçok olaya ve konuya bakışını değiştirdi. ABD, Türk halkının gösterdiği ilgiden çok memnun. Türkiye, terörle mücadelede çok önemli rol oynayacaktır. Birlikte işbirliği yaparak, terörün kazınması için çalışacağız. Bu da hem dünya hem Türk-Amerikan topluluğu için müthiş fırsatlar yaratacaktır'' dedi. 
     ''ABD, Türkiye'nin terörle mücadelesine her zaman destek olmuştur'' diyen Jones, şöyle konuştu 
     ''DHKP-C sadece Türkiye'yi değil, ABD'yi de hedef aldı. Biz her zaman bu mücadele içinde kendimizi sizinle birlikte gördük. ABD, Türkiye, Avrupa ve dünya ulusları biraraya geliyorlar. Hem sözcü olarak hem de eylem olarak terörizme karşı son derece güçlü bir cephe oluşturmak için. Buna örnek ise BM'nin Siyasi Konseyi'nde oybirliğiyle alınan kararıdır. Bu da, tüm üye ülkelerin terörizme karşı son derece güçlü adımlar atmasını öngörüyor. ABD, Türkiye ve Avrupa ulusları ve diğer ülkeler biraraya geliyorlar ve bu mücadeleyi kazanacaklar. Bunun sonucunda çok daha güvenli ve istikrarlı bir dünya ortaya çıkacak ki, hepimizin çıkarları da buna uygundur.'' Müsteşar Jones, nükleer tehlikeye karşı sorulan bir soruya, ''Bu olaya karşı ABD'nin tavrı son derece dikkatli ve ölçülü olmaktadır. 
     Türk Hükümetinin tavsiyeleri üzerine dikkatli ve ölçülü bir tavır sergilemekteyiz'' diye yanıt verdi. 
     Stuart Jones, başka bir soru üzerine de, ABD'de Müslümanlar'a karşı bazı bireysel eylemler olduğunu, buna hükümetin karşı çıktığını anlatarak, şunları söyledi 
     ''Amerika'daki Müslümanlar'a yönelik bireysel saldırıların sorumluları cezalandırıldılar. Amerika'nın yapacağı bir harekat, İslam'a karşı bir savaş değildir. ABD'nin yüzde 5'i Müslümandır. Bizde en hızlı yayılan din, İslam'dır. Bizim ordumuzda Müslüman olan askerlerimiz için imamlar görev yapıyor. Ayrıca, ordumuzda Müslümanlar'a göre özel kumanyalar hazırlanıyor. Benim ülkemde İslam'a inanan Müslümanlar'a karşı yapılacak herhangi bir saldırıya tolerans gösterilmeyecektir.'' Vali Ahmet Kayhan da, ziyaretin Türk-Amerikan ilişkilerinin geliştirilmesini amaçladığını kaydetti. 
     






</TEXT>
</DOC>
