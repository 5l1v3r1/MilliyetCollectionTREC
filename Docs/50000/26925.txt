<DOC>
<DOCNO> 26925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/ekonomi/eko04.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarında sorumsuzluğa sınır 
</HEADLINE>
<TEXT>

Yeniden yapılanmada görev alan yöneticilerin sorumsuzluğu suç teşkil etmeyen’ işlemlerle sınırlandı 
     ANKARA Milliyet 

     Kamu bankalarının görev zararları ile fonların tasfiye edilmesini öngören yasa tasarısının, kamu bankaları ile fonlara ilişkin düzenlemeleri içeren ilk iki bölümü, TBMM Plan ve Bütçe Komisyonunda benimsendi. 
     Kamu bankalarının yeniden yapılandırılmasında görev alanların bu kapsamdaki iş ve işlemlerinden dolayı sorumsuz tutulmalarına ilişkin geçici madde, komisyon üyelerinin itirazları doğrultusunda yeniden düzenlendi. Madde, bu kişilerin, "yeniden yapılandırma amacıyla yapacakları ve açıkça suç teşkil etmeyen iş ve işlemlerden dolayı sorumsuz olacakları", ayrıca "bu kişilerin kişisel kusurlarından dolayı üçüncü kişilerce banka aleyhine açılacak davalarda bankanın rücu hakkının saklı kalmasına" ilişkin hükümler getirilerek, yeniden düzenlendi. 
     
     İcra - iflasa göre tahsilat 
     Kamu bankalarının alacaklarının Amme Alacaklarının Tahsili Usulü Hakkındaki Yasa kapsamında tahsilinden ise vazgeçildi. Söz konusu tahsilatta İcra ve İflas Yasası hükümleri uygulanacak. Bankalara bedeli önceden ödenmeden görev verilmeyecek. Vakıfbank’ın A ve B grubu hisselerinin satışına da Bakanlar Kurulu yetkili kılındı. 
     Bazı vergi kanunlarında yapılan değişiklikle şirket birleşmeleri ve bölünmelerine teşvik getiren düzenleme de kabul edildi. 
     



 EKONOMİ 





















</TEXT>
</DOC>
