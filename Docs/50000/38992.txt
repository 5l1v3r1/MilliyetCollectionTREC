<DOC>
<DOCNO> 38992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur21.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç cinayete tepkiler 
</HEADLINE>
<TEXT>

     İş dünyasının ünlü ismi Üzeyir Garih'in eyüp Mezarlığı'nda korkunç bir cinayete kurban gitmesi Türkiye'nin gündemine bomba gibi düştü. 
     Geniş çevresi ile bilinen Üzeyir Garih'in ardından siyaset ve iş dünyası tam bir şok yaşıyor. 
     Tepkilerden bazıları şöyle 
     Cumhurbaşkanı Ahmet Necdet Sezer, işadamı Üzeyir Garih'in öldürülmesi nedeniyle başsağlığı diledi. 
     Cumhurbaşkanlığı Basın Merkezi'nden yapılan açıklamaya göre, Sezer, Garih'in eşi Lili Garih'e bir başsağlığı telgrafı gönderdi. Sezer'in telgrafı şöyle 
     ''Değerli eşiniz, iş dünyamızın önemli ismi, Alarko Holding Şirketler Topluluğu Yönetim Kurulu Başkanı Üzeyir Garih'in, bir cinayete kurban gitmesinden büyük üzüntü duydum. Acınızı paylaşıyor, size, ailenize ve tüm sevenlerine başsağlığı diliyorum.'' 
     Cumhurbaşkanı Sezer, ayrıca, Alarko Holding Şirketler Topluluğu Yönetim Kurulu Eş Başkanı İshak Alaton'a da bir telgraf göndererek, Alarko Holding çalışanlarına ve iş dünyasına başsağlığı dileklerini iletti. 
     Başbakan Ecevit 
     Başbakan Bülent Ecevit, Alarko Holding Şirketler Topluluğu Yönetim Kurulu Başkanı, işadamı Üzeyir Garih'in öldürülmesiyle ilgili olarak, ''Kendisi, Türkiye için çok büyük hizmetlerde bulunmuş, ülke sorunları ile yakından ilgilenmiş ve bu yönde çalışmalarda bulunmuş değerli bir işadamıydı'' dedi. 
     Başbakan Ecevit, işadamı Garih'in öldürülmesi dolayısıyla yayınladığı başsağlığı mesajında şunları kaydetti 
     ''Alarko Holding Şirketler Topluluğu Yönetim Kurulu Başkanı Üzeyir Garih'in menfur bir saldırı sonucu hayatını kaybetmesinden derin üzüntü duydum. Kendisi, Türkiye için çok büyük hizmetlerde bulunmuş, ülke sorunları ile yakından ilgilenmiş ve bu yönde çalışmalarda bulunmuş değerli bir işadamıydı. Hizmetleri, her zaman takdirle anılacaktır. Ailesine ve iş dünyasına başsağlığı ve sabırlar dilerim.'' 
     Başbakan Ecevit'in olayla ilgili olarak yetkililerden bilgi aldığı ve işadamı İshak Alaton ile görüşerek başsağlığı dileklerini ilettiği de bildirildi. 
     Devlet Bahçeli 
     Devlet Bakanı ve Başbakan Yardımcısı Devlet Bahçeli, işadamı Üzeyir Garih'in öldürülmesine çok üzüldüğünü belirterek, ''değerli bir işadamıydı'' dedi. 
     Mesut Yılmaz 
     Başbakan Yardımcısı, Devlet Bakanı ve ANAP Genel Başkanı Mesut Yılmaz, Alarko Holding Şirketler Topluluğu Yönetim Kurulu Başkanı Üzeyir Garih'in öldürülmesiyle ilgili olarak, ''Türkiye, önemli bir insanını kaybetmiştir'' dedi. 
     Başbakan Yardımcısı Yılmaz, yayınladığı başsağlığı mesajında şunları kaydetti 
     ''Türk iş dünyasının sembol ve örnek isimlerinden biri olan Üzeyir Garih'in sanayici ve işadamı kimliğinin dışında, özellikle eğitim alanındaki hayırseverlikleri ve eğitimi geliştirmeye yönelik girişimlerine bağlı olarak bir cemiyet adamı olma hüviyeti vardı. Gerek iş dünyasında, gerekse sosyal ve kültürel hayatın birçok alanında yol göstericiliği, liderliği, barışçı ve uzlaşmacı tavrıyla tanınan Üzeyir Garih'in menfur bir cinayete kurban gitmesi, hepimizde büyük üzüntü yaratmıştır. Türkiye, önemli bir insanını kaybetmiştir. 
     Menfur cinayeti şiddetle kınıyor, merhuma Tanrı'dan rahmet, ülkemize ve ailesine başsağlığı diliyorum.'' 
     Süleyman Demirel 
     Türkiye'nin 9. Cumhurbaşkanı Süleyman Demirel, işadamı Üzeyir Garih'in öldürülmesini yeni öğrendiğini belirterek, ''Ne olduğunu bilmiyoruz. Ne olursa olsun adi bir cinayet, menfur, kötü, iğrenç bir cinayettir'' dedi. 
     Tuzla'daki yazlığında, gazetecilerin Garih'in öldürülmesi ile ilgili sorularını yanıtlayan Demirel, haberin kendilerine yeni ulaştığını belirterek, şunları söyledi 
     ''Fevkalade üzgünüm. Türkiye çok değerli bir işadamını kaybetmiştir. Binlerce kişiye ekmek veren, Türkiye'nin içinde ve dışında itibar sahibi bir işadamıydı. Hangi sebeple olursa olsun böylesine menfur, böylesine adi bir cinayete kurban gitmiş. Çok üzgünüm. Ailesine ve yakınlarına başsağlığı diliyorum. Milletimize başsağlığı diliyorum. Güzide ve seçkin bir kişiydi.'' 
     Demirel, cinayetin nasıl işlendiği yönünde şu ana kadar ayrıntılı bilgi öğrenemediğini belirtti. 
     Bir gazetecinin, ''Güvenlik önlemlerinde bir yetersizlik mi vardı, bir işadamı bu şekilde öldürüldü '' sorusuna karşılık Demirel, ''İstanbul'da bu kadar işadamı var. Herkes bir kafes içinde gezmiyor ki... Ne olduğunu bilmiyoruz. Ne olursa olsun adi bir cinayet, menfur, kötü, iğrenç bir cinayettir'' yanıtını verdi. 
     Demirel, ''cinayetin arkasında ne olabilir'' şeklindeki soru üzerine de, ''ne olduğunu bilmediğini, devletin elinde bilgi olursa kendisine intikal edeceğini'' sözlerine ekledi. 
     Sümer Oral 
     Maliye Bakanı Sümer Oral, ''işadamı Üzeyir Garih ülke meselelerine hep kafasını yoran, olaylara doğru yaklaşan, çok değerli ve başarılı bir işadamıydı'' dedi. 
     Oral, 70. İzmir Enternasyonal Fuarı'nın yarın yapılacak açılışı için İzmir'e gelişinde, A.A muhabirine yaptığı açıklamada, Garih'in çok değerli bir işadamı olmanın yanı sıra iyi vatandaş olduğunu belirtti. 
     Garih ile kendisinin de zaman zaman yakın temasları olduğunu dile getiren Oral, ''Ülke meselelerine hep kafasını yoran, olaylara doğru yaklaşan çok değerli ve başarılı bir işadamıydı. Olaylara hep olumlu yönden bakan bir kişiydi. Gerçekten ülke için çok büyük bir kayıp. Haberi şimdi aldım. Ben de fevkalade üzgünüm'' dedi. 
     Yılmaz Karakoyunlu 
     Devlet Bakanı Yılmaz Karakoyunlu, işadamı Üzeyir Garih'in öldürülmesinden büyük üzüntü duyduğunu belirterek, ''Memleketsever Türkiye için çok hizmetleri geçen bir kişiydi, çok üzüldüm'' dedi. 
     Karakoyunlu, 1. Ağrı Dağı Festivali çerçevesinde bulunduğu Iğdır'da işadamı Garih'in öldürüldüğü haberini öğrenmesi üzerine, Garih'in başarılı bir işadamı olduğunu ve Türkiye'nin Avrupa Birliği çalışmalarına büyük katkısı bulunan bir kişi olduğunu kaydetti. 
     Abdullah Gül 
     AK Parti Genel Başkan Yardımcısı Abdullah Gül, işadamı Üzeyir Garih'in öldürülmesinden derin bir üzüntü duyduğunu belirterek, ''Üzeyir Garih ülkemizin ender yetiştirdiği simalardan birisi olup ölümü Türkiye için gerçek bir kayıp olmuştur'' dedi. 
     Gül, yaptığı yazılı açıklamada, Garih'in işadamı olmanın ötesinde Türkiye ve dünya meselelerine önyargısız bakan ve anları kendisine dert edinen bir entelektüel kimliğe sahip olduğunu kaydetti. Garih'in ölümünün ülke için gerçek bir kayıp teşkil ettiğini ifade eden Gül, suikastın faillerinin Türk polisi tarafından en kısa zamanda bulunacağına inandığını belirtti. 
     Gül, işadamının ailesine ile yakınlarına başsağlığı ve sabır diledi. 
     Baykal üzgün 
     CHP Genel Başkanı Deniz Baykal, işadamı Üzeyir Garih'in öldürülmesinden büyük üzüntü duyduğunu belirterek, ''Uluslararası terör örgütlerinin Türkiye'yi yönlendirmek ve etkilemek amacıyla bu cinayetin arkasında yer alıp almadıkları dikkatle incelenmelidir'' dedi. 
     Baykal, CHP Parti Meclisi toplantısı sırasında kendisine iletilen Garih'in ölüm haberinin ardından A.A muhabirinin sorularını yanıtladı. 
     Baykal, bu cinayetin Türkiye'nin istikrar dengesini bozmaya yönelik tertiplerden biri olmasından büyük kaygı duyduğunu belirterek, cinayetin arkasında uluslararası terör örgütlerinin Türkiye'yi yönlendirmek ve etkilemek amacıyla bu cinayetin arkasında yer alıp almadığının dikkatle incelenmesi gerektiğini belirtti. 
     Garih'in ölümünden büyük üzüntü duyduğunu belirten Baykal, ''Bu menfur cinayeti en ağır biçimde kınıyorum. Dilerim failleri biran önce ortaya çıkar'' diye konuştu. 
     Öte yandan, CHP çevrelerinde cinayet büyük tepki ile karşılanırken, bazı CHP yöneticileri Garih'in öldürülmesinin, Genelkurmay Başkanı Orgeneral Hüseyin Kıvrıkoğlu'nun Bakü'ye yaptığı gezi ve İran'ın da bu geziye gösterdiği tepki sırasında gerçekleşmesine dikkat çektiler. 
     TÜSİAD Başkanı 
     TÜSİAD Başkanı Tuncay Özilhan, Garih'in öldürülüşünden duyduğu üzüntüyü dile getirerek, ''Her zaman Türkiye aşkıyla dolu, iş dünyasının duayenlerinden birisiydi' dedi. 
     Özilhan, Türk milletine başsağlığı dileyerek, ''Üzüntümüz çok büyük. Türkiye için büyük bir kayıp. Her zaman Türkiye aşkıyla dolu, iş dünyasının duayenlerinden birisiydi'' diye konuştu. 
     TÜRSAB Başkanı 
     Türkiye Seyahat Acenteleri Birliği Başkanı TÜRSAB Başaran Ulusoy, Garih'in turizm sektöründe de yatırımları bulunduğunu hatırlatarak, ''Böyle bir olay beni derinden üzdü. Bizim camiamızda, turizm sektöründe de yatırımları vardı'' dedi. Olayın faillerinin bir an önce yakalanmasını isteyen Ulusoy, ''Allahın verdiği canı allahtan başka kimse alamaz. Bunu yapanı lanetle kınıyorum. Çok üzgünüm'' diye konuştu. 
     İTO Başkanı 
     İTO Başkanı Mehmet Yıldırım da, çok üzüldüklerinin belirterek, Garih'in öldürülüşünü iş dünyası açısından önemli bir kayıp olarak nitelendirdi. 
     Yıldırım, faillerin bir an önce ortaya çıkarılmasını dilediklerini de kaydederek, bu konuda fazla yorum yapmanın doğru olmadığını da söyledi. 
     ''Umut ediyoruz ki, bu uluslararası terör olayı olmasın. Çok değerli bir insandı'' diyen Yıldırım, Garih'in ayrıca akademisyen ve sosyal tarafının da bulunduğunu ifade etti. 
     Garih ile en son geçtiğimiz hafta görüştüklerini de kaydeden Yıldırım, kendisine ''herhangi bir tehdit alıp almadığı konusunda bir rahatsızlığını iletmediğini söyledi. 
     İKV Başkanı Eriş 
     İktisadi Kalkınma Vakfı İKV Yönetim Kurulu Başkanı Meral Gezgin Eriş de, Üzeyir Garih'in önemli bir işadamı olmakla yetinmediğine işaret ederek, Türkiye'nin dış ilişkilerine önemli katkı yaptığını söyledi. 
     Garih'in, yazdığı yazılar ve kitaplarla tecrübesini aktarmayı görev bildiğini belirten Eriş, sosyal görevlerini yerine getirmiş bir insan olarak anılması gerektiğini kaydetti. 
     Eriş, Üzeyir Garih'in Türkiye'nin dış ilişkilerine ekonomik açıdan katkıda bulunmuş bir kişi olduğuna işaret ederek, ABD ve İsrail'le ilişkiler bağlamındaki katkılarını vurguladı. Türkiye Genç İşadamları Derneği TÜGİAD Başkanı Muharrem Yılmaz, Garih'in önde gelen bir işadamı olduğuna işaret ederek, çalışmayı ve araştırmayı sevdiğini vurguladı. 
     Yılmaz, Garih'in ülkesini seven bir işadamı olduğunu ve Türkiye'nin kalkınmasında da büyük gayretleri bulunduğunu söyledi. 
     TÜSİAD Başkan Yardımcısı 
     TÜSİAD Başkan Yardımcısı Aldo Kaslowski, Garih'in ölüm haberini kısa bir süre önce aldığını belirterek, ''Şaşkın vaziyetteyim. Nasıl oldu, ne zaman kaçırıldı, hiç bir haberimiz yok. Çok çok üzgünüz. Bu tür olayları hepimiz üzüntüyle karşılıyoruz'' dedi. 
     En son 2 hafta önce görüştüklerini kaydeden Kaslowski, TÜSİAD üyesi olan Garih'in ölümünü kendilerinin de araştırdıklarını ifade etti. 
     Müstakil Sanayici ve İşadamları Derneği MÜSİAD Derneği Başkanı Ali Bayramoğlu da, Üzeyir Garih'in öldürülmesi olayının hiç arzu edilmeyen, düşündürücü bir durum olduğunu ifade etti. 
     Bayramoğlu, ''katillerin en kısa zamanda bulunması'' gerektiğini belirtti. 
     Enka Holding Yönetim Kurulu Başkanı Şarık Tara da, İTÜ'den okul arkadaşı olan Garih'in sevdiği bir insan olduğunu söyledi. 
     Bir çok şeylerde beraber düşündüklerini ve hep memleket meselelerini konuştuklarını kaydeden Tara, ''İyi insandı. Yazık oldu''dedi. 
     Deniz Ticaret Odası Başkanı Cengiz Kaptanoğlu da, Garih'in ölümünden duyduğu üzüntüyü dile getirerek, ''Vahim bir olay. Olmaması gerekirdi. Üzeyir Garih lider, önder bir insandı. Hepimizin duayeniydi. Hoşgörülü, çok inançlı, dost bir insandı'' dedi. 
     Faillerin bir an önce yakalanmasını da isteyen Kaptanoğlu, ''Kendisiyle en son 15 gün evvel telefonla görüşmesi yapmıştım'' dedi. 
     Egeli ihracatçılar 
     İşadamı Üzeyir Garih'in İstanbul'da öldürülmesi, Ege iş aleminde büyük üzüntüye yol açtı. 
     Ege İhracatçılar Birliği Başkanlar Kurulu Başkanı Mete Uğuz, yaptığı açıklamada, Garih'in öldürülmesinden büyük üzüntü duyduğunu belirterek, ''İşte beklenenler oluyor. Ülkeyi bu hale getirenlerin oturup, bir daha düşünmesi lazım'' dedi. 
     Türkiye'de parası olmayanların buhran içinde olduğunu, ancak zenginlerin de rahat olmadığını kaydeden Uğuz, ''Sosyal patlama bomba değil. İşte sosyal patlamanın uçları gözüktü. Ankara'dakiler çok acil çözüm yolları düşünmeli. Üzeyir Garih'in öldürülmesi basit bir olay değil'' dedi. 
     İzmir Ticaret Odası İZTO Başkanı Ekrem Demirtaş, Garih'in öldürülmesinin önemli bir olay olduğunu bildirdi. Garih'in Türkiye çapında önemli bir işadamı olduğunu vurgulayan Demirtaş, ''Azınlıktan olmasına rağmen, Türklerden daha çok Türkiye'yi seven bir işadamıydı. Polis'in bir an önce bu olayı çözeceğine inanıyorum'' dedi. 
     İzmir Ticaret Borsası İTB Başkanı Hasan Özmen de, cinayetin ardından söylenecek sözcük bulmakta zorlandığını belirtti. Cinayetin mantığını anlamanın güç olduğunu vurgulayan Özmen, ''Bu kadar başarılı işadamının öldürülmesi yeniden terörist grupların hortlaması diye düşünüyorum. Politik yanı da olmayan biriydi. Bu cinayetin altından hangi gruplar çıkacak bilmiyorum'' diye konuştu. 
     Özmen, Üzeyir Garih'in Türkiye'nin değerli bir işadamı olduğunu, kurban seçilmesinin altında yatan gerçeğin polis tarafından ortaya çıkartılacağını ümit ettiğini dile getirdi. 
     Ege Bölgesi Sanayi Odası EBSO Meclis Başkanı Kemal Çolakoğlu da, Garih'in ölümünü ''Türk iş alemi için önemli bir kayıp'' olarak nitelendirdi. Garih'in yöneticisi olduğu Alarko Holding'in Türkiye'ye model olmuş bir kurum olduğunu kaydeden Çolakoğlu, ''Kendisi tespitleriyle daima doğruyu yakalamış, çok çalışkan ve gayretli bir işadamıydı. Son derece karizmatik bir kişiliği vardı. Türk iş alemi, sanayiciler ve işadamları için büyük bir kayıp'' diye konuştu. 
     

</TEXT>
</DOC>
