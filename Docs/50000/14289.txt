<DOC>
<DOCNO> 14289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/ekonomi/aeko.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş öksüz kaldı 
</HEADLINE>
<TEXT>

İnşaattan bankacılığa, gıdadan turizme, otomotivden medyaya 50’ye yakın şirketin sahibi olan Doğuş Holding Yönetim Kurulu Başkanı Ayhan Şahenk, dün gece vefat etti 
     EKONOMİ SERVİSİ 

     Doğuş Holding’in patronu Ayhan Şahenk vefat etti. Uzun süredir kan kanseri tedavisi gören Şahenk’e, dün sabah saat 10.00 sıralarında septik şok tablosu’yla getirildiği Gayrettepe’deki Metropolitan Nightingale Hastanesi’nde müdahale edildi. Saat 11.00 sıralarında sağlık durumu iyice ağırlaşan Şahenk, yoğun bakıma alındı. Gün boyunca yapılan bütün müdahale ve uğraşlara karşılık saat 22.17’de vefat etti. 
     Şahenk’in cenazesi, saat 23.15’te Doğuş Holding yöneticileri tarafından hastaneden ambulansa konularak Zincirlikuyu Mezarlığı gasilhanesine götürüldü. Doğuş Holding yöneticilerinden Mehmet Başaran, acılarının büyük olduğunu ifade etti. 72 yaşında hayata veda eden Şahenk’in cenazesinin memleketi Niğde’de toprağa verileceği belirtildi. 
     11 Haziran 1929 Niğde doğumlu olan ve 50 yıldır iş yaşamında büyük başarılara imza atan Şahenk, kan kanseri tanısıyla bir yıldır ABD’de düzenli olarak tedavi görüyordu. 
     
     Doktor olmak isterken 
     Doktor olmak isterken müteahhit olan Ayhan Şahnek’in iş dünyasındaki ilk büyük atılımı inşaat işiyle oldu. Ankara Hukuk Fakültesi’nde okurken, 1950 yılında inşaat işine girdi. 9 bin lira sermaye ile kurduğu inşaat şirketi TBMM’nin yol, asfalt ve kanalizasyon işleri ihalesini aldı. Bu iş sırasında, şantiyenin barakasında yatıp kalkan Şahenk, sonraki 18 yıl boyunca gerçekleştirdiği inşaat işlerinde çizmelerini ayağından çıkarmadan çalıştı. İrili ufaklı 16 baraj ve toplam 66 inşaat projesini gerçekleştirdi. Türkiye’nin baraj yapan ilk inşaat şirketi olan Doğuş İnşaat, grubun büyümesinin motoru oldu. 
     
     "Finans imparatoru" 
     Şahenk, kendisini Türkiye’nin "finans imparatoru" sayılacak noktaya getiren adımı ise Kazım Taşkent’in kurduğu Yapı Kredi Bankası’na ortak olarak attı. Bu bankanın yüzde 75’ine sahip olan Şahenk, Yapı Kredi’deki hisselerini, 1979’da Çukurova’ya sattıysa da 1983’te Garanti Bankası’nı satın alarak finansa yeniden döndü. 1987’de ise Körfezbank’ı kurdu. Sanayi yerine hizmet sektöründe büyümeyi seçti. 
     
     "Mucize Türk" 
     Bankacılıktan inşaata, gıdadan turizme, otomotivden medyaya 50’ye yakın şirketin sahibi olan Şahenk, Forbes Dergisi’nin "dünyanın en zengin 200 işadamı" arasında Türkiye’den adı geçen üç isimden biriydi. Hızlı büyümesi yabancı basında da sık sık haber konusu olan Şahenk için, "Tuttuğu altın olan Türk", "mucize adam" gibi sıfatlar kullanıldı. 
     
HERKES ÜZGÜN      Çok büyük hayırseverdi’ 
Bayındırlık Bakanı Koray Aydın 
     Deprem nedeniyle 500 milyar liralık yardımda bulunmuş ama duyurmayın diye rica etmişti. Ben de çok etkilenmiştim. Ricası üzerine kamuoyuna değil ama yakınlarıma hayırseverliğini anlattım. Bunu şimdi paylaşmak isterim. 
     
     Başarılı ama mütevazıydı’ 
İşadamı İshak Alaton 
     Mütevazı, ön plana çıkmayı sevmeyen bir kişiliğe sahipti. İşi profesyonellere bırakmayı tercih ederdi. Zenginliğin ötesinde saygınlığa önem vermiş biriydi. Türk Sanayisi için büyük bir kayıp. 
     
     Eğitime katkısı büyüktü’ 
Bankacı İbrahim Betil 
     Bankacılık yaptığını dönemde kendisiyle birlikte çalıştım. Profesyonellere iş olanağı sağlayan bir patrondu. Eğitim ve sağlık alanında yardım yapmayı severdi. Bir hayırseveri de kaybettik. Bundan dolayı da çok üzgünüm. 
     
     Dürüstlüğün sembolüydü’ 
TBMM eski Başkanı Hüsamettin Cindoruk 
     Bankacılık, sanayi, iş hayatı herkese örnek oldu. Üniversite hayatını bırakıp iş hayatına girdi. Her girişiminde başarıya ulaştı. Dürüstlüğün sembolüdür. Sermaye ile işadamlığını birleştirdi. 
     


 EKONOMİ 






















</TEXT>
</DOC>
