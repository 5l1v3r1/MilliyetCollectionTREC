<DOC>
<DOCNO> 21398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo09.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'e bu kez de Liverpool'dan teklif 
</HEADLINE>
<TEXT>

     İnter takımında forma giyen Hakan Şükür'e, İngiltere'nin Liverpool takımından da teklif geldiği öne sürüldü. 
     Türk futbolcunun Newcastle United, Bayern Münih ve Real Sociedad kulüplerinin de transfer listesinde bulunduğu belirtiliyor. 
     Hakan Şükür ise geçen hafta yaptığı açıklamada, ''İnter ile en azından 1 yıllık daha sözleşmem var. Ayrılmayı düşünmüyorum. Emre ve Okan gelirse, şimdiki aldığımın iki mislini teklif etseler bile gitmem'' demişti. 
     Bu arada İnter'de, geçen hafta Milan karşısında alınan 6-0'lık yenilginin etkisi sürüyor. 
     Kulüp Başkanı Massimo Moratti, İtalyan basınında yer alan demecinde, ''İnter'de satılamayacak denen bir futbolcu yok'' dedi. Gazetelerdeki iddialarda, Macellari, Pacheco, Cauet, Balllota ve Farinos takımdan ''kesin'' ayrılacak futbolcular olarak gösterilirken, Hakan Şükür ''kararsızlar'', Galatasaraylı Emre ve Okan ise ''kesin gelecekler'' bölümüne konuldu. 
     Öte yandan, Milan karşısında alınan tarihi yenilgi sonrası futbolcuların dün toplu halde başkan Moratti'nin evine giderek ''özür dilediği'' belirtildi. 
     Ligin bitimine 4 hafta kala İnter'in halen Şampiyonlar Ligi'ne kalma umudu bulunurken, bunu sürdürmeleri için Parma ile deplasmanda oynayacakları maçı kazanmaları gerekiyor. 






</TEXT>
</DOC>
