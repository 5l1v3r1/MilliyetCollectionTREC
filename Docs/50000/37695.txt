<DOC>
<DOCNO> 37695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/guncel/gun02.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gitarist Çetin alkışlarla uğurlandı 
</HEADLINE>
<TEXT>

İntihar ederek yaşamına son veren gitarist Yavuz Çetin’in cenaze töreninde, ailesinden sadece üvey annesi vardı 
     NURDAN AKINER 

     Boğaziçi Köprüsü'nden önceki gün atlayarak yaşamına son veren Türkiye'nin ilk blues gitaristi Yavuz Çetin, dün Karacaahmet Camii'nde düzenlenen törenden sonra Anadoluhisarı'ndaki Yeni Mahalle Mezarlığı'nda toprağa verildi. 
     31 yaşındaki gitaristin cenaze töreninde ailesinden yalnızca üvey annesi Sevinç Çetin vardı. Babası Gazeteci Erdal Çetin, oğlunun ölüm haberiyle yıkıldığı için törene katılamadı. Sevgilisi Mine Erkaya da doktor kontrolünde bulunduğundan Yavuz Çetin'i son yolculuğuna uğurlayamadı. 
     1996'da boşandığı eşi Didem Çetin ve 7 yaşındaki oğlu Yavuzcan'ın da bulunmadığı törende, cami avlusu, gitaristin ailesi yerine koyduğu yakın dostlarıyla doldu taştı. 
     
     Annesine kavuşamadı 
     Yavuz Çetin, babasının vasiyeti üzerine 1982 yılında ölen annesinin Karacaahmet Mezarlığı'ndaki mezarının üzerine gömülecekti. Ancak annesinin mezarını bilen tek kişi babası Erdal Çetin'di. Baba Çetin, cenazeye katılamayınca mezar bulunamadı ve genç gitarist, Anadoluhisarı'ndaki Yeni Mahalle Mezarlığı'na defnedildi. 
     
     NOTLAR 
O anlaşılamadı’      Siyah tişörtlerini ve siyah jeanlerini, sahnede görmeye alışık oldukları can dostlarının matemini tutmak için giyip cami avlusuna koşan gençlerin dilinde sitem vardı. Gençlerden biri de Yavuz Çetin'in Haydarpaşa Lisesi'nden sınıf arkadaşı Ercan Saatçi'ydi. Saatçi, "O anlaşılamadı. Hayattayken fotoğrafları bu kadar çok çekilseydi, basın bu kadar çok ilgi gösterseydi, belki şimdi yaşıyor olurdu. Kızgınlığı bu sistemeydi" dedi. 
     Son olarak MFÖ'nün Açıkhava Tiyatrosu'ndaki konserinde çalan ve bir ara sanatçıların isteğiyle şarkı söyleyen Yavuz Çetin'e, Fuat Güner bu kez mikrofon yerine toprak verdi. Güner, Çetin'in mezarını toprak atarak kapattı, mezar tahtasının üzerine de ismini kendi elleriyle yazdı. 
     Her şey bittikten sonra onun çocuk yüreğini ifade eden üç tane düdük şeker kondu mezarının üzerine ve alkışlar veda yerine geçti. 
     Bir yandan sahne çalışmalarını yürüten Yavuz Çetin'in diğer yandan da DMC'den çıkarmaya hazırlandığı ve "Satılık" adını vermeyi düşündüğü ikinci kasetinin hazırlığını yaptığı öğrenildi. 
     



 GÜNCEL 



















</TEXT>
</DOC>
