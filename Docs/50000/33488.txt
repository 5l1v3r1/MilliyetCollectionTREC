<DOC>
<DOCNO> 33488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur03.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteliler dikkat...Yurt ve krediler için başvurular başladı... 
</HEADLINE>
<TEXT>

     Yüksek Öğrenim Kredi ve Yurtlar Kurumu'na YURTKUR bağlı yurtlar ile öğrenim ve katkı kredileri için başvurular başladı. 
     Yurtta barınmak ve öğrenim veya katkı harç kredisi almak isteyen üniversite ara sınıf öğrencileri, bulundukları illerdeki yurtlarda oluşturulan dağıtım kabul bürolarına başvurabilecekler. 
     Öğrenciler, buralardan müracaat kılavuzu ve formu alarak doldurup, teslim edecekler. Postayla yapılacak başvurular kabul edilmeyecek. 
     Ara sınıf öğrencilerinin yurt ve kredi için başvuruları, 3 Ağustos Cuma günü sona erecek. 
     Ön kayıt ve özel yetenek sınavı sonucunda bir yüksek öğretim programına girecek öğrenciler ile yüksek lisans ve doktora öğrencilerinin yurt ve kredi başvuruları ise 1-10 Ekim 2001 tarihleri arasında kabul edilecek. 
     YURTKUR'a bağlı yurtlarda kalmakta iken okulunu süresi içerisinde bitirememiş öğrenciler de 17 Eylül-3 Ekim 2001 tarihleri arasında yurt başvurusu yapabilecekler. Bu öğrencilerin başvurularını daha önce kaldıkları yurt müdürlüklerine yapmaları gerekiyor. 
     YURTKUR'a bağlı yurtlar, 17 Eylül 2001 Pazartesi günü hizmete açılacak. Asıl listeden yurda girmeye hak kazanan öğrencilerin kayıtları 13-26 Eylül 2001 tarihleri arasında yapılacak. 
     Yedek listeler ise her beş günde bir bölge müdürlüklerinin bulunduğu illerde bölge müdürlüklerince, bölge müdürlüğünün bulunmadığı yerlerde ise yurt müdürlüklerince ilan edilecek. 
     2001-2002 öğretim döneminde üniversiteye girmeye hak kazanarak bir yurtta kalmak veya kredi almak isteyen üniversite adaylarının ise Öğrenci Seçme ve Yerleştirme Merkezi'nce ÖSYM kendilerine gönderilen tercih formunun arka yüzünde bulunan kılavuz formunu doldurmaları gerekiyor. Bu adaylar, ÖSYM tarafından yurtlara yerleştirilecekler. 






</TEXT>
</DOC>
