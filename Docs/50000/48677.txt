<DOC>
<DOCNO> 48677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/guncel/gun01.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkın ekmeğini de vurdular 
</HEADLINE>
<TEXT>

Albayraklar’a 281 milyar liraya verilen ekmek taşıma işi ihalesiz işlemlerle 1 trilyon 401 milyara çıkarıldı 
     TOLGA ŞARDAN Ankara 

     Sanayi ve Ticaret Bakanlığı müfettişleri, İstanbul Büyükşehir Belediyesi’ne bağlı İstanbul Halk Ekmek A.Ş ile Albayrak Grubu’nun sözleşme oyununu ortaya çıkardı. Albayraklar’a 281 milyar liraya verilen ekmek taşıma işinin hacmi, kapalı kapılar ardında yapılan ihalesiz işlemlerle 1 trilyon 401 milyar liraya yükseltildi. 
     İstanbul DGM Başsavcılığı’nın yürüttüğü Albayraklar soruşturmasında da yer verilen rapora göre ekmek vurgunu şöyle gerçekleşti 
     Halk Ekmek A.Ş. Yönetim Kurulu’nun Edirnekapı merkez fabrika "ekmek taşıma işi" için 24 Mayıs 2000’de açtırdığı ihaleye Maraton Tur. Ltd., Albayrak Turizm Seyahat A.Ş., Can - Pak Tic. A.Ş., Mim Doğal, Aktif A.Ş, Tu - Ya Ltd. ve Yıldazlar Ltd. Şirketi katıldı.Yönetim Kurulu, Mesut Pektaş’ın başkanlığındaki İhale ve Satın Alma Komisyonu’nun, işin 250 gramlık ekmek başına "3000 lira KDV" teklifinde bulunan Albayraklar’a verilmesi kararını onadı. Ancak "ihale işlerinin ikmali için Genel Müdürlüğe yetki verilmesi"ni de kararlaştıran Yönetim Kurulu’nun onayının ardından Albayrak A.Ş ile 3 yıllık sözleşme imzalandı. 
     Şirket Yönetim Kurulu, ihaleden beş ay sonra, 15 Kasım 2000’de de "halen yürürlükte olan sözleşme gereği, ekmek dağıtımı’ şeklinde uygulanan usulün dağıtım - pazarlama’ şekline dönüştürülmesi amacıyla Cevizli ve Edirnekapı fabrikaları için hazırlanan ek sözleşme ve ek şartnamelerin imzalanması konusunda genel müdürlüğün yetkilendirilmesi" görüşünü kabul etti. 
     Böylece, 24 Mayıs 2000’deki ihalede "sadece bir fabrikanın ekmek dağıtımı" olarak sınırlanan işin çerçevesi, ihaleye çıkılmadan, ek sözleşme ile "şirketin tüm fabrikalarında üretilen ürünlerin pazarlanması’ ve dağıtımı’ işi"ne dönüştürüldü. 
     İhaleyle başlayan işin ek sözleşme yapılana kadar 281 milyar 843 milyon lira olan boyutu, kapalı kapılar ardında ihalesiz yapılan işlemlerle 1 trilyon 401 milyar liraya yükseltildi. 
     Ek sözleşme ile Albayraklar’ın İstanbul Halk Ekmek A.Ş.’nin tüm ürünlerinin "tek pazarlayıcısı ve dağıtıcısı" konumuna getirildiğinin belirtildiği raporda, şöyle denildi 
     
     Şaibeli sözleşme 
     "Bu durumda ek sözleşme ile oluşan işin kapsam ve boyutunun tamamen değiştiği anlaşılmaktadır. Esasen bahse konu ek sözleşme yoluyla gerçekte şirketin tüm dağıtım ve pazarlama işlerinin açık ve şeffaf olmayan bir şekilde ve ilgili firmaların işin kapsamı çerçevesinde değerlendirilmelerine imk n tanınıp rekabetçi ortam yaratılmadan Albayrak A.Ş. ile sözleşme imzalandığı müşahede edilmektedir." 
     



 GÜNCEL 
















</TEXT>
</DOC>
