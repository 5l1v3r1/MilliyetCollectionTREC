<DOC>
<DOCNO> 22286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sontur10.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş "Çözüm çıkmazsa, demokratik tepkimizi koyarız" 
</HEADLINE>
<TEXT>

     Türk-İş Genel Başkanı Bayram Meral, kamu kesimi toplu iş sözleşmelerine ilişkin olarak Pazartesi günü Bakanlar Kurulu’ndan bir çözüm çıkmazsa, demokratik tepkilerini ortaya koyacaklarını söyledi. 
     Tunceli Dayanışma ve Yardımlaşma Vakfı tarafından Söğütözü Dinlenme Yeri’nde düzenlenen, "10. Anadolu Birliği Aşure Günü"ne katılan Bayram Meral, kamu kesimi toplu iş sözleşmelerine ilişkin soruları yanıtladı. 
     Türkiye’de her şeye zam geldiğini ifade eden Meral, "Zam gelmeyen, memurun, emeklinin, işçinin, vatandaşın geliridir" dedi. Vergi dilimlerinde artış olduğunu, primlerin yükseldiğini belirten Meral, Pazartesi günü toplu iş sözleşmelerine ilişkin değerlendirmenin Bakanlar Kurulu’nda yapılacağını söyledi. 
     Meral, bir gazetecinin, "Çözüm çıkacağını umuyor musunuz " sorusuna, "Çıkmazsa biz de demokratik tepkimizi ortaya koyacağız" karşılığını verdi. 
     Meral, "Sözlerini tutsunlar. Enflasyon karşısında işçileri ezdirmeyeceğiz demişlerdi. Biz de enflasyon karşısında korunmaya çalışıyoruz’ diye konuştu. Aşure gününe katılan Tunceliler ile halay çeken Meral, CHP Genel Başkanı Deniz Baykal’ın yanına oturarak bir süre sohbet etti. 
     
     







</TEXT>
</DOC>
