<DOC>
<DOCNO> 30912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/ekonomi/aeko.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Portakal orda kal 
</HEADLINE>
<TEXT>

Tarım Bakanlığı, tam da turizm sezonunda başta portakal olmak üzere birçok meyvenin ithalatını uygulama zorlukları çıkararak fiilen engelliyor. Bakanlığın tavrından yakınan ithalatçılar, engellemenin içerde fiyatları artırdığını savunuyor 
     KADİFE ŞAHİN 

     İthalatçılar, Tarım Bakanlığı’nın, meyve ve sebze ithalatını engellemeye yönelik uygulamalarından yaka silkiyor. İki yıl önce başlayan engelleme uygulamasından yakınan ithalatçılar, Bakanlığın, Şili’den ithalat yapmak isteyenlere, üç gün içinde ithalat yapmak şartıyla’ izin vermek gibi, ithalatı fiilen olanaksız kılan uygulamalar yaptığını, turizm mevsiminde portakal, muz, elma ve kivi ithalatında büyük zorluk çıkarıldığını belirtiyorlar. 
     Daha önce de Avrupa Birliği AB ile yapılan anlaşmalar kapsamında, karşılıklı taviz anlaşması olduğu halde, bazı tarımsal ürünlerin ithalatına izin vermemesi nedeniyle, AB ile Türkiye arasında büyük sorunlara yolaçan Tarım Bakanlığı’nın tarımdaki yeni uygulamasının da yine sorunlara yol açabileceği belirtiliyor. Gerek AB gibi Türkiye’nin anlaşması olan ülkeler, gerekse üçüncü ülkeler, bu tür uygulamalarda misilleme yoluna giderek, ithalatı engelleyen ülkelerin ürünlerinin ithalatına yasak koyabiliyorlar. 
     
     Muzu yasaklamıştı 
     Daha önce yerli muzu korumak amacıyla, ithal muza yasaklama getiren Bakanlık, şimdi de portakal ithalatına izin vermiyor. Yerli portakalın piyasaya kasım - aralık aylarında çıktığını belirten ithalat şirketleri, yaz sezonunda portakal girişine izin verilmemesinin turizmi olumsuz etkilediğini, fiyatlarda da artışa neden olduğunu savunuyorlar. Portakalın muz fiyatına yükseldiğini bildiren ithalatçılar, "800 - 900 bin lira olan portakal şimdi 1.5 milyon liraya satılıyor" diyorlar. 
     
     3 günde Şili’den elma getir’ 
     Tarım Bakanlığı, yasaklamayı mevzuata dayanarak yapmıyor. Çünkü zaten mevzuat ithalatı yasaklamıyor. Ancak, mevzuatı zorlaştırıcı’ uygulamalarla fiilen engellemiş oluyor. Bakanlığın hışmına uğramamak için’ adının yazılmasını istemeyen bir şirket yetkilisi, "Traji komik olaylar yaşanıyor. Şili’den elma ithalatı için Tarım Bakanlığı’na, 27 Haziran’da başvurduk. İthalatı 1 Temmuz’a kadar gerçekleştirmemizi isteyerek bizden rekor kırmamızı istedi. Doğal olarak Şili’den üç günde ithalat yapmak gibi bir rekoru kıramadık" diyor. İthalatın, normalde bir yıl için geçerli olan izin belgelerinin verilmemesi ve bu tür uygulamalar ile engellendiğini bildiren ithalatçı firmalar, Bakanlığın dört ay önce de serbest bölgelerden yapılan ithalatı yasakladığını söylediler. 
     
     Ekimden sonra muz yok 
     Tarım Bakanlığı’nın geçen yıl eylül ayından yılbaşına kadar muz ithalatına izin vermediğini belirten firmalar, Bakanlığın bu yıl da ekim ayından itibaren böyle bir yasaklamaya gideceği yönünde bilgiler aldıklarını belirttiler. Şirket yetkilileri, şu an portakal ve elmada devam eden uygulamanın 1 Ekim’den itibaren muzda da başlatılacağını söyledi. 
     



 EKONOMİ 




















</TEXT>
</DOC>
