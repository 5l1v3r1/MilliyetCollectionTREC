<DOC>
<DOCNO> 36370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun03.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'teki intihar saldırısında ölü sayısı 16 olarak açıklandı 
</HEADLINE>
<TEXT>

     Kudüs'te Filistinli bir intihar komandosunca düzenlenen bombalı saldırıda ölenlerin sayısı hakkında çelişkili bilgiler gelirken, bugün yapılan son açıklamada ölü sayısının Filistinli eylemci dahil 16 olduğu bildirildi. 
     İsrail polisi, dünkü açıklamasında, daha önce 17 olarak açıkladığı ölü sayısını 15'e indirmişti. Daha sonra hastane kaynakları, yaralılardan üçünün öldüğünü böylece patlamada yaşamını yitirenlerin sayısının, Filistinli eylemci dahil 18'e yükseldiğini açıklamıştı. 
     İsrail polisi ve hastane kaynakları tarafından bugün yapılan açıklamada ise ölü sayısının, Filistinli eylemci dahil 16 olduğu bildirildi ve bu çelişkinin hastanelerden gelen bilgilerdeki karışıklıktan kaynaklandığı belirtildi. Hastane kaynakları, ayrıca hastanede bulunan yaralılardan birinin durumunun ''ümitsiz'' olduğunu, beş yaralının da durumunun ağır olduğunu kaydetti. 
     Bu arada intihar saldırısında ölenlerden ikisinin turist olduğu açıklandı. İsrail radyosu, ölen turistlerden birinin 31 yaşındaki Judith Greenbaum adlı Amerikan vatandaşı, diğerinin ise 60 yaşındaki Giora Balach adlı Brezilya vatandaşı olduğunu bildirdi. İsrail Sağlık Bakanı Nissim Dahan ise yaptığı açıklamada, saldırıda üç Fransız vatandaşının da yaralandığını ve bu kişilerle konuştuğunu kaydetti. Bakan, bu kişilerin sağlık durumu hakkında bilgi vermedi. Öte yandan İsrail polisinin bugün Doğu Kudüs'te ''maksimum alarm'' durumuna geçirildiği bildirildi. Polis kaynakları, alınan önlemler çerçevesinde Haremüşşerif'e girişlerinin kısıtlandığı, buraya sadece 40 yaşın üstünde olan ve Doğu Kudüs'te oturan Filistinlilerin girebileceği belirtildi. 







</TEXT>
</DOC>
