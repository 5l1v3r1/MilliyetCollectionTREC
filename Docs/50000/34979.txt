<DOC>
<DOCNO> 34979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/ekonomi/eko05.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin sokağa döküldü 
</HEADLINE>
<TEXT>

Hükümetin kemer sıkma paketi sokakları savaş alanına çevirdi 
     EKONOMİ SERVİSİ 

     Türkiye gibi ekonomik kriz ile boğuşan Arjantin’de binlerce işsiz ve kamu çalışanı hükümetin uygulamak istediği yeni ekonomi paketini protesto için sokaklara döküldü. 
     Dört yıldan bu yana ekonomik durgunluk içerisinde olan ve işsizlik oranının yüzde 16’nın üzerinde olduğu ülkede yapılan protesto gösterileri ülkedeki kızgınlığın patlaması olarak değerlendiriliyor. Ülkede nüfusun yüzde 25’i yoksulluk sınırının altında yaşıyor. Kabul edilen yeni ekonomi paketi ise Devlet Başkanı Fernando de la Rua’nın göreve geldiği Aralık 1999’dan bu yana yedinci ekonomi paketi. 
     
     Ücret kesintisi kızdırdı 
     Arjantin hükümetinin IMF ile birlikte hazırladığı paket kamu çalışanları ve emeklilerin ücretlerinden yüzde 13’lük kesinti yapılmasını öngörüyor. 
     Ekonomi Bakanı Cavallo ise bu kesintilerin güven ortamı için gerekli olduğu görüşünde. Öte yandan hükümet dün 1.32 milyar dolarlık takas gerçekleştirdi. Uluslararası bankalarla anlaşma imzalayan hükümet 708 milyon dolarlık dış borç ödemesinden dokuz gün önce gerçekleştirdiği takasla biraz rahat nefes aldı. Ülkenin 130 milyar dolarlık dış borcunun 8.4 milyar dolarını bu yıl ödemesi gerekiyor. 
     
     Çatışmalarda iki polis yaralandı 
     Protestolar başkent Buenos Aires’in dışına da sıçradı. Ülkenin ikinci büyük şehri olan Cordoba’da, belediyenin elektrik şirketinin özelleştirilme planı nedeniyle gerçekleştirilen protestoda iki polis yaralandı. Polisin verdiği bilgiye göre gösteriyi dağıtmaya çalışan yetkililere işçilerin saldırdığı kaydedildi. La Matanza şehrinde de yüzlerce kamyonet ve TIR’ın şehre giden ana yolu trafiğe kapattığı belirtiliyor. 
     



 EKONOMİ 





















</TEXT>
</DOC>
