<DOC>
<DOCNO> 4763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/spor/ygok.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitsin bu utanç 
</HEADLINE>
<TEXT>

     Tribün ATTİLA GÖKÇE 

     Ayakların ve filelerin topla, izleyicinin futbolla buluşacağı bir günde basketbola pencere açmak istiyorum. 
     Futbolumuz, kupa telaşı, lig heyecanı ya da bugünkü ihale tantanasıyla nasıl olsa hak ettiği - kimi zamanda hak etmediği - biçimde gündemdeki ağırlıklı yerini alacak elbette. O rüzgardan kaçış, kurtuluş yok 
     Ama yine de basketbol yazmak istiyorum... 
     
     Basketbol... Çünkü Türkiye’nin iç ve dış sıkıntılarla fena halde kaçan huzuru, spor dünyasında da basketbol nedeniyle ağır darbe almak üzere. 2001 Avrupa Şampiyonası’na ev sahipliği yapacak Türkiye, salonlarını onaramıyor... 
     Beslen’den tanıdığımız spor adamı, TBMM Bütçe - Plan Komisyonu Başkanı Metin Şahin’in özel çabalarıyla bütçeden ayrılıp, Abdi İpekçi Salonu’nun yenilenmesi için sağlanan 3 trilyonluk ödenek, bugünlerde Ankara bürokrasisinin ve kolay para kazanma alışkanlığına kendini kaptırıp tezgahını kurmuş "ün sahibi" firmaların dayatması yüzünden kullanılamıyor. Basketbol Federasyonu, vakıf aracılığıyla Abdi İpekçi Salonu’nun üst kullanım hakkına sahip... Tıpkı Galatasaray’ın Ali Sami Yen’e, Beşiktaş’ın İnönü’ye, Fenerbahçe’nin Şükrü Saraçoğlu’na sahip olduğu gibi haklarını kullanıp, orayı yenilemek istiyor. Fenerbahçe, stadını harika tribünlerle donatırken, Ankara hiç müdahale etmedi. Bürokrasi devreye girmedi. İhale lobisi işe sulanmadı. Basketbol Federasyonu da "olimpiyat adayı" kente, çağdaş bir salon kazandırmanın çabasıyla projeler hazırlatmış, bütçeden pay almış... Ama Ankara devrede... Bürokrasi engel çıkarıyor, huysuzluk ediyor. İhale lobisinin dolduruşuna geliyor. Abdi İpekçi Spor Salonu, soyunma odaları, skorbordu, parkesi, tribünleri, ışıklandırması ve havalandırmasıyla kucak açacak Avrupalı basketbolseverlere... 
     
     Bugünkü haliyle Abdi İpekçi "utanç verici" eksiklerin, ayıpların kalesi konumunda. Küçük bir örnek Abdi İpekçi’deki tuvalet sayısını biliyor musunuz Batı standartlarının sadece sekizde biri kadar Tribünden kalkıp def - i hacet etmeye gitseniz, dönemezsiniz. İnanılmaz mimari yanlışları var. Onun da yarısı bozuk... Kırık - dökük... Ortalığı pislik götürüyor. Fena halde kokular yayılıyor. 
     Bu pisliğin temizlenmesi için sadece 7 ay süre, tek bir umut var Umudum, devletin bakanı. Sayın Fikret Ünlü, bürokratik alışkanlıkların, ihale kolaycılıklarının önüne geçip işe el koymalı ve Turgay Demirel’in Türkiye için vereceği onur sınavını her türlü kokudan, pislikten arındırmalıdır. 
     Pislik ve gurur... 
     Hepimize pay düşecek bu seçimde kaçınılmaz tercih yapılmalıdır. 
     


 SPOR 





























</TEXT>
</DOC>
