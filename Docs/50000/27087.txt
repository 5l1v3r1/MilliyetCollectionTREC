<DOC>
<DOCNO> 27087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur10.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Kamer Genç'e 10 milyar liralık tazminat davası 
</HEADLINE>
<TEXT>

     ANAP Genel Başkanı, Başbakan Yardımcısı ve Devlet Bakanı Mesut Yılmaz, Radyo ve Televizyonların Kuruluş ve Yayınları Hakkında Yasa'da değişiklik yapan yasa tasarısı üzerindeki görüşmeler sırasında, ''...Eğer rüşvet aldığınızı ispat edemezsem milletvekilliğinden istifa ederim'' diyen DYP Tunceli Milletvekili Kamer Genç hakkında 10 milyar liralık manevi tazminat davası açtı. 
     Yılmaz'ın avukatı Erden Arısoy'un nöbetçi asliye hukuk mahkemesine açtığı davanın dilekçesinde, TBMM'de 6 Haziran 2001 günü radyo ve televizyonlara ilişkin yasa tasarısı üzerindeki görüşmelerde konuşan DYP Tunceli Milletvekili Kamer Genç'in, Meclis İçtüzüğü'nün amir hükümlerini çiğneyerek ''tahkir edici ve hakaret içeren'' sözler sarf ettiği kaydedildi. 
     Genç'in, Meclis tutanaklarındaki konuşmasından alıntılar yapılan dilekçede, davalı DYP'li Genç'in, ''Biraz önce burada çiçeği burnunda bakan gördüm'' diyerek Türkbank ihalesine ilişkin çeşitli iddialarda bulunduğu belirtildi. Meclis Başkanı'nın uyarılarına rağmen, Kamer Genç'in, ''...Ben ne dedim size yapılan ihalelerde rüşvet alındığı konusunda ciddi kuşkum var'' diyerek sözlerini sürdürdüğüne dikkat çekilen dilekçede, Genç'in, gerçek olmayan, özle biçim arasındaki denge aşılarak tahkir ve tezyif edici sözler sarf ettiği ifade edildi. 
     Dilekçede, Genç'in sözlerini sürdürerek Meclis Soruşturma Komisyonu kurulmasını ve kendisinin de komisyon üyesi seçilmesini istediğine dikkat çekilerek, davalının konuşmasına, ''... Bir komisyon kuralım. Yine başkanları sizden olsun, başkanvekilleri sizden olsun ama bende komisyon içinde bulunayım. Eğer rüşvet aldığınızı ispat edemezsem milletvekilliğinden istifa ederim. Var mısınız '' diye devam ettiği bildirildi. 
     Davalı Kamer Genç'in bu sözleriyle, Yılmaz hakkında eleştiri sınırlarını aşarak kişilik haklarına ağır saldırıda bulunduğu belirtilen dilekçede, olay tarihinden itibaren işleyecek yasal faiz ile 10 milyar lira manevi tazminat talep edildi. 
     Olay günü, Genç'in konuşması üzerine söz alan Başbakan Yardımcısı Mesut Yılmaz, ''Şahsımla ilgili konuşmasını tutanaklardan temin edeceğim, kendisi hakkında dava açacağım'' demişti. 
     
     
     






</TEXT>
</DOC>
