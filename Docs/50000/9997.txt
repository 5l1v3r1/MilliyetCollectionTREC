<DOC>
<DOCNO> 9997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur01.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir’de bombalı saldırı 
</HEADLINE>
<TEXT>

     İzmir’in Bornova ilçesinde maskeli 2 kişi, özel kamyon garajına silahlı ve bombalı saldırıda bulundu. Olayda ölen ve yaralanan olmazken, saldırganlar motosikletle kaçtılar. 
     Pınarbaşı mahallesi 141. Sokak’ta bulunan Ali Yıldız’a ait özel kamyon garajına, kimlikleri henüz belirlenemeyen ve yüzleri maskeli 2 kişi, motosikletle geldi. Burada güvenlik görevlisiyle tartışan 2 kişi, el bombası atıp, silahla kulübeyi taradı ve kaçtılar. 
     Silahlı ve bombalı saldırıdan sonra Yıldız-San Kamyon Garajı Sosyal Tesisleri’ne gelen bomba uzmanları, incelemelerde bulundu. Yapılan araştırmalarda, kulübenin camlarının açılan ateş sonucu kırıldığı belirlendi. 
     Bu arada olay yerinde biri patlamış, diğeri patlamamış 2 el bombası bulundu. Uzmanlar, laboratuvarda incelenmek üzere patlayan el bombasından parçalar aldı. 
     Yıldız-San Kamyon Garajı Sosyal Tesisleri Güvenlik Görevlisi Murat Barışkın 28 , tel örgülerin dışında kuşkulu hareketlerde bulunan motorlu 2 kişiyi gördüğünü belirterek, "Kendilerine burada ne aradıklarını sordum, bana küfür ettiler. Daha sonra öfkeyle uzaklaşırlarken, patlama sesi işittim. Daha sonra silah sesleri duydum. Kasklı ve maskeli şahıslar, motorsikletle hızla kaçtılar" dedi. 
     Özel kamyon garajı sosyal tesislerine silahlı ve bombalı saldırının neden düzenlendiği araştırılıyor. Polis, kimlikleri belirlenemeyen kasklı ve maskeli, motorsikletli 2 saldırganın yakalanması için çalışmalarını sürdürüyor. 
     




</TEXT>
</DOC>
