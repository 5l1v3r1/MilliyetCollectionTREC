<DOC>
<DOCNO> 9553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/soneko22.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz piyasası durgun 
</HEADLINE>
<TEXT>

     Merkez Bankası para piyasasında ortalama gecelik faizler yüzde 100'ün altına indi ve saat 14.45 itibarıyla yüzde 99.09 olarak gerçekleşti. 
     Merkez Bankası TL İnterbank'ta yüzde 150'den teklif vermeye başlamıştı. TL Interbank'ta dün gecelik faiz ortalama yüzde 100.14 idi. İMKB Repo Piyasası'nda ise gecelik işlemler gün içinde yüzde 100 ile yüzde 149 arasında değişirken, kapanışta ortalama faiz yüzde 136.33 oldu. Repo piyasasında gecelik ortalama faiz dün, yüzde 120.53'den kapanmıştı. 
     Öte yandan, Merkez Bankası Döviz piyasasında saat 14.45 itibarıyla dolar işlemleri, hem döviz hem de efektifte 940 bin liradan gerçekleşti. 
     Piyasanın açılışından bu yana dolar, dövizde 950 bin lira-940 bin lira, efektif işlemlerde de 930 bin lira-940 bin lira arasında değişti. Dün döviz piyasasında dolar, dövizde 970 bin liradan, efektif işlemlerinde de 980 bin liradan kapanmıştı. Bu arada, bankaların, piyasaların açılışından bu yana, yüzde 35 faiz ile Merkez Bankası döviz deposundan, 11 gün vadeli, 13 milyon dolar ve 23 milyon euro borç aldıkları belirtiliyor. Öte yandan, dolar piyasasını değerlendiren bankacılar, döviz fiyatlarının düne göre daha gevşek olduğunu ve doların 950 bin liranın altında kalmasını beklediklerini ifade ediyorlar. Bankacılar, dünkü döviz talebinin yerini bugün satışa bıraktığını da belirterek, bankaların ay sonu alımlarının tamamlanması ve yatırımcıların bayram tatili öncesinde dövizden Türk Lirasına geçmelerinin, dövizdeki tansiyonu düşürmüş olabileceğini kaydediyorlar. 
     Bono piyasasında ise işlemlerin düşük hacimli devam ettiği belirtiliyor. 
     Bu piyasada en fazla işlem gören 23 Mayıs 2001 vadeli kağıt, ortalama bileşik faizi yüzde 208.12'den kapandı ve düne göre 46 puanlık bir düşüş kaydetti. İlgili çevreler, bono piyasasına ilişkin olarak, piyasada çok zayıf bir işlem hacmi olduğunu ve bu işlemlerin çok fazla bir anlam ifade etmediğini belirtiyorlar. İlgililer, bugün piyasanın düne göre biraz daha durulmuş göründüğünü de ifade ediyorlar. 




</TEXT>
</DOC>
