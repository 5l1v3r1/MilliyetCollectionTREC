<DOC>
<DOCNO> 4552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/ekonomi/eko06.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Temizel dinliyor 
</HEADLINE>
<TEXT>

     ZÜLFİKAR DOĞAN Ankara 

     Zekeriya Temizel başkanlığındaki Bankacılık Düzenleme ve Denetleme Kurumu BDDK bankacılık sektörü üzerine "spekülatif ve gerçeğe dayanmayan, soru işaretleri yaratan, sektörün güvenilirliğini zedeleyen" açıklama, değerlendirme ve yorumlarla ilgili olarak "izleme" bürosu oluşturuldu. 
     Hem sektördeki, hem de sektör dışından, ancak bankacılığa yönelik açıklama, değerlendirme, iddia ve yorumları izleyen, medyayı takip eden birimde hukukçular görevlendirildi. Bu büro aracılığıyla, kamuoyunda tereddütler yaratan, yasalara aykırı olduğu saptanan açıklama ve beyanatlar için anında işlem yapılarak, yargıya iletilmesi ve işlem yapılmasının öngörüldüğü öğrenildi. 
     
     Sanayici bankacıyla barışacak 
     BDDK'nın banka sisteminin sağlıklı yapıya kavuşturularak "asli misyonunu" yerine getirmesi yönünde çalışmaları da tamamlanma aşamasına geldi. Yapılacak düzenlemede, "sektörler arası ekonomik barış ve ekonomik demokrasinin kurulması" ilkesi ön plana çıkartılacak. 
     Bankaların "mevduat - kredi" rasyoları yeniden düzenlenirken, kaynakların ağırlıkla asli bankacılık fonksiyonları çerçevesinde, sanayi, yatırım, ihracat, üretim ve hizmetler sektörlerine kanalize edilmesi hedefleniyor. 
     


 EKONOMİ 




















</TEXT>
</DOC>
