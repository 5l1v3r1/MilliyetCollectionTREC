<DOC>
<DOCNO> 28112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur14.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütleri birbirine düştü...DHKP'C "PKK zavallı"... 
</HEADLINE>
<TEXT>

     Terör örgütü DHKP C, ''zavallı bir konuma düşmekle'' suçladığı PKK'lıları, ''devrimci saflarına'' çağırıyor. 
     Terör örgütü DHKP C'nin bildirisinde, cezaevlerindeki açlık grevlerine, terör örgütü PKK tarafından destek verilmemesi eleştirildi. Bildiride, ''PKK, Abdullah Öcalan'ın yaşamını kurtarmak için düşmana şirin görünmeye çalışmakta, kişiliğini, geçmişini düşmana satmakta, zavallı bir konuma düşmektedir'' denildi. 
     Terör örgütü elebaşı Abdullah Öcalan'ın yakalanmasına ve yargılanması sırasındaki tavırlarına da değinilen bildiride, şu sözlere yer verildi 
     ''Abdullah Öcalan'ın TC'nin elinde sergilediği 'düşkünlük', partinizin geçmişiyle ve halka vaat ettikleriyle çelişmektedir. Bu tavır, tüm devrimcileri utandırmış, fakat onların mücadele azmini azaltmamıştır. Herşeye karşın, Abdullah Öcalan'ın kabul edilemez tavrının, partiniz içinde destek bulduğu görülmektedir. Partimizin kahramanca yürüttüğü ölüm oruçlarına PKK'nın karşılık vermemesi, bunu kanıtlamaktadır. Açlık grevine son veren PKK, Abdullah Öcalan'ın yaşamını kurtarmak için düşmana şirin görünmeye çalışmakta, kişiliğini, geçmişini düşmana satmakta, zavallı bir konuma düşmektedir. Emperyalizme hizmet eden bu düşkünlüğün, TC'ye karşı bir süredir ortak olarak yürüttüğümüz mücadeleyi zaafa uğratmaması için sizleri partimizin devrimci saflarına çağırıyoruz. Hep beraber TC'ye karşı yürüttüğümüz silahlı mücadeleyi güçlenerek sürdürelim.'' 
     Kadın teröristlerin toplantısı 
     Bu arada, PKK'lı kadın teröristlerin oluşturduğu kuruluşun kongresinde, örgütün kadına bakışındaki değişikliğin eleştirildiği öğrenildi. 
     24 Mayıs-12 Haziran tarihleri arasında Kuzey Irak'ın Zap Bölgesinde yapılan kadın kongresine 20'si erkek 250 kadar terörist katıldı. Kongrede söz alan kadınlar, PKK'nın kadına yaklaşımından şikayet ettiler. Belfin kod adlı Ayşe Derince isimli teröristin, erkek arkadaşlarının davranış ve zihniyetlerinden yakınarak, ''Sanki genel bir davanın temsilcisi değil de burada söylemeye dilim varmıyor, bilmem ne kadın geldi muamelesi görüyoruz. Halbuki, eskilerden dinliyoruz Örgütte ilk zamanlar kadınlara büyük saygı varmış, son 4-5 yıldır değişme olmuş'' dediği bildirildi. 
     Derya Kod adlı Sadıka Erdem'in de terörist Osman Öcalan'dan şikayetçi olduğunu belirttiği konuşmasında,''Başkandan dolayı kendisine saygı duymak istiyoruz, ama Osman Öcalan yoldaş bunu engellemek için herşeyi yapıyor. Hiçbir bayan arkadaş onun bulunduğu bölgeye gitmek istemiyor. Parti içerisindeki her kadın özgür davranabilmelidir. PKK'lı kadınlar aklını ve düşüncesini kullanamamaktadır. PKK tarafından cinselliğinden başka hiçbir özelliği kabul edilmemekte, kullandırılmamaktadır'' şeklinde şikayetlerini dile getirdiği kaydedildi. 
     Öte yandan, terör örgütü PKK'dan kaçan sözde Tunceli cephe sorumlusu Mahmut Arda ile sevgilisi ''Rojbin'' kod adlı Aysel Koca'nın öldürüldüğü belirlendi. 
     Teröristler arasında etkili bir kişi olduğu ifade edilen Mahmut Arda ile sevgilisinin öldürülmesinin, Tunceli kırsalı dışındaki teröristler arasında da tepkiyle karşılandığı, bazı teröristlerin sözde Başkanlık Konseyi'ne yönelik telsiz mesajlarında, Arda ile Koca'yı öldürenlerin mutlaka cezalandırılacağını ilettikleri kaydedildi. 
     
     






</TEXT>
</DOC>
