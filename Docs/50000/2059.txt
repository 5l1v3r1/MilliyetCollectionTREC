<DOC>
<DOCNO> 2059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/son/sontur02.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay MGV şubelerini kapatma işleminde yürütmeyi durdurma kararı aldı 
</HEADLINE>
<TEXT>

     Danıştay 10. Dairesi, Vakıflar Genel Müdürlüğü'nün, Milli Gençlik Vakfı'nın MGV şubelerini geçici olarak kapatma işleminde yürütmeyi durdurma kararı verdi. 
     Yüksek mahkeme, kapatmaya dayanak olan yönetmeliğin bir maddesinin iptali ve yürütmesinin durdurulması istemini ise reddetti. 
     Alınan bilgiye göre, Danıştay 10. Dairesi, MGV'nın avukatı Süleyman Ünlü'nün, Vakıflar Genel Müdürlüğü'nün, MGV şubelerini geçici olarak kapatma işleminde yürütmeyi durdurma, kapatmaya dayanak olan yönetmeliğin bir maddesinin iptali ve yürütmesinin durdurulması istemiyle açtığı davayı sonuçlandırdı. 
     10. Daire gerekçesinde, Vakıflar Genel Müdürlüğü'nün, Türk Medeni Kanunu'na göre Kurulan Vakıflar Hakkında Tüzük'e göre, vakıfların, yurt içinde şube, temsilcilik, irtibat bürosu veya benzeri birimler açmasında ve buraların kapatılmasında uygulanacak esasların belirlenmesi ile ilgili olarak yönetmelik çıkarmaya yetkili kılındığı belirtildi. 
     Gerekçede, davalı idarenin, Medeni Kanun'un verdiği denetim yetkisini kullanarak, mevzuata aykırı faaliyetlerini saptadığı birimlerin kapatılmasında da yetkili olduğunu kurala bağlayan ''Türk Medeni Kanunu Hükümlerine Göre Kurulu Bulunan Vakıfların Yurtiçinde Şube, Temsilcilik, İrtibat Bürosu veya Benzeri Adlarla Birim Açması, Bunların Çalışması, Denetlenmesi ve Kapatılmasıyla İlgili Yönetmeliğin'' 26. maddesinde hukuka aykırılık bulunmadığı kaydedildi. 




</TEXT>
</DOC>
