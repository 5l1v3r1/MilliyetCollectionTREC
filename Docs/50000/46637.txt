<DOC>
<DOCNO> 46637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/spor/spo15.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Tyson’dan Hasan’a moral      DÜNYA boksunun yıldızı Mike Tyson’un bu gece Danimarka’nın başkenti Kopenhag’da Brian Nielsen ile yapacağı özel maçta Türk boksör Hasan Al da ringe çıkacak. 67 kilodaki profesyonel boksörümüz Al, unvan maçında şampiyonluk kemerini elinde bulunduran Arjantinli Carlos Valdomir ile karşılaşacak. Hasan Al ile biraraya gelen Mike Tyson, boksörümüze övgü yağdırdı, "Senin ismini duydum. İki müslüman boksör olarak ringten galibiyetle ayrılacağımıza inanıyorum. Böyle devam et" dedi. 
     
Slovakya sınavı      FUTBOLDA, 4. Bayanlar Dünya Kupası Avrupa 2. Kategori Eleme Grubu’nda Türkiye, ilk maçını bugün İstanbul’da Slovakya ile yapacak. Şenlikköy Stadı’ndaki karşılaşma, saat 15.00’te başlayacak. Ay - Yıldızlı ekibin grubunda Macaristan, Bosna - Hersek ve Belarus da bulunuyor. 
     
Vural’a ameliyat      DİYARBAKIRSPOR Teknik Direktörü Yılmaz Vural’ın kopan tendonu, dün İzmir’de yapılan bir operasyonla dikildi. Vural’ın takımla çalışmalara katılabilmesi için yaklaşık 1.5 aylık süreye ihtiyacı olduğu kaydedildi. 
     
Hakan Şükür’e bir darbe daha      SAHTE pasaport kullandığı için aldığı bir yıllık ceza 4 aya indirilen ve 31 Ekim’den itibaren forma giyme şansı yakalayan Recoba, İnter’de görev bekleyen Hakan Şükür’ün umutlarını da söndürdü. Hakan’ın rakipleri Kallon, Vieri, Ronaldo, Ventola, Adriano ve Recoba’dan forma kapabilmesi zor görünüyor. 
     
Paris Maratonu ertelendi      FRANSA’DA yarın koşulması gereken 23. Uluslararası Paris Yarı Maratonu, polisin güvenlik önlemlerini yeterli bulmaması üzerine ertelendi. Organizatörler, yaklaşık 11 bin kişinin yarışmaya katılmayı kabul ettiğini, ancak güvenlik önlemlerinin yeterliliğinden emin olamadıkları için erteleme kararı alındığını bildirdi. 
     
Löw Tirol’de      AVUSTURYA’NIN geçen yılki lig şampiyonu FC Tirol, eski hocası Kurt Jara’nın Hamburg’a gitmesi üzerine Fenerbahçe ve Adanaspor’un eski teknik direktörlerinden Joachim Löw ile 2 yıllık sözleşme imzaladı. 
     

</TEXT>
</DOC>
