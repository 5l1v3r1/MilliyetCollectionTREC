<DOC>
<DOCNO> 1809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/spor/spo05.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim 50 
</HEADLINE>
<TEXT>

Görüşme bugüne ertelendi      Fiorentina’da Başkan Cecchi Gori - Fatih Terim buluşması bugün ertelenirken, Zaccheroni ile anlaşamayan Milan’ın, Terim’e daha da yakınlaştığı belirtiliyor. Milan’ın, "Şampiyonlar Ligi’nde başarı ve önümüzdeki sezon da aynı ligde yer alma" koşulunu Zaccheroni’nin geri çevirdiğini yazan İtalyan basını, "Terim 50 Fiorentina, 50 Milan" yorumunu yaptı. Çizme’deki gazeteler, geçtiğimiz gün Fiorintina’nın şansını 60 olarak gösteriyordu. 
     
Zaccheroni kabul etmedi      Corriere dello Sport manşetten verdiği haberde, Zaccheroni’nin haziranda görevi bırakacağını, tek favorinin Fatih Terim olduğunu iddia etti. Gazete, Zaccheroni’nin, Terim’in gölgesinde masaya oturmaktan rahatsız olduğunu, Fatih Terim’in üzerindeki Milan baskısına, Barcelona’nın da eklendiğini ifade etti. La Gazzetta dello Sport "Zaccheroni büyük olasılıkla gelecek yıl Real Madrid veya İnter’e gidecek. Terim, Milan’a daha da yaklaşıyor" yorumunu yaptı. 
     
Berlusconi istiyor      Tutto Sport "Milan Terim ve Thuram" başlığı altında, "Gori, görüşmeyi erteledikçe Terim, Milan’a daha da yakınlaşıyor. Demekki, işi Fiorentina’nın teknik direktöründen daha önemliymiş" eleştirisini getirdi. Gazetede ayrıca, "Milan Başkanı Berlusconi hayran olduğu Terim ve Fransız Thuram’ı Parma’da oynuyor gelecek sezon getirtecek" denildi. Fatih Terim, La Nazione’ye verdiği demeçte Gori’den, vaatlerinde açıklık istediğini tekrarladı. 
     


 SPOR 

































</TEXT>
</DOC>
