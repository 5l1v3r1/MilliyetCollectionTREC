<DOC>
<DOCNO> 31987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/spor/spo06.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutkan federasyon 
</HEADLINE>
<TEXT>

Milli çekiçci Mert Can Üçem, iki kez barajı geçti, ancak Dünya Şampiyonası’na götürülmedi, iki sporcu da aynı kaderi paylaştı 
     FUAT ERCAN 

     TÜRK Atletizm Tarihi’nin en zayıf yönetimine sahip olma yolunda emin adımlarla ilerleyen Atletizm Federasyonu, "unutkanlık" ve "pot kırma" rekoruna koşuyor. Milli atlet Kürşat Çalışkan’ın erkekler 400 metre engellide kırdığı 20 yıllık rekoru "inatla" listeye eklemeyen federasyon, bu kez barajı geçen milli çekiçci Mert Can Üçem’i şampiyonaya göndermeyi unuttu. 
     ÜÇEM, IAAF’ın 58.90, Atletizm Federasyonu’nun ise 63.00 metre olarak belirlediği barajı 66.04’lük derecesiyle iki kez geçmesine rağmen Dünya Şampiyonası’na götürülmedi. Macaristan’ın Debrecen şehrinde başlayan Dünya Yıldızlar Atletizm Şampiyonası’na gidemeyeceğini kafile açıklandıktan sonra öğrenen Mert Can Üçem büyük hayal kırıklığı yaşadı. 
     MİLLİ sporcunun başvurusu üzerine harekete geçen Atletizm Federasyonu, teknik kurullarının unutkanlığını bahane ederek, önce Organizasyon Komitesi, ardından da IAAF’a başvurdu. İki taraftan da olumsuz yanıt gelince, Mert Can evinin yolunu tuttu. Teknik Kurul’un barajı geçen diskci Şirin Eken ile ciritçi Berna Demirci’yi de unuttuğu ortaya çıktı. 
     



 SPOR 






















</TEXT>
</DOC>
