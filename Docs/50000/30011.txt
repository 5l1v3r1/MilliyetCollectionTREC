<DOC>
<DOCNO> 30011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun04.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyvah yine UFO 
</HEADLINE>
<TEXT>

Uzaylılar bu kez depremzedeleri ziyaret etti. Kocaeli’nde gökyüzünde üç parlak ışık gören vatandaşlar, emniyet görevlilerini ayağa kaldırdı 
     UFO vakalarının ardı arkası kesilmiyor. Şimdi de Kocaeli’nin Körfez ilçesinde gökyüzünde henüz tanımlanamayan parlak ışıklar görüldü. Parlak ışıkları önceki gün saat 22.30 sıralarında gördüklerini söyleyen vatandaşlar, Körfez İlçe Emniyet Müdürlüğü ve 155 polis imdat telefonunu arayarak ihbarda bulundu. İlçe Emniyet Müdürlüğü’nde görevli polisler de yarım saat süreyle izlenen üç ayrı ışığın daha sonra kaybolduğunu kaydetti. Görgü tanıklarından biri "Gördüğüm cismi uçurtma ya da balona benzetmeye çalıştım. Ama hiçbirine uymuyordu" dedi. 
     Görgü tanıklarının verdiği bilgileri değerlendiren TÜBİTAK Uzay Araştırmaları Bölümü’nden Prof. Dr. Mehmet Emin Özel, Körfez’de görülen ışıkların doğal bir olay olduğunu ve telaşa gerek olmadığını söyledi. Özel, Marmara depreminden sonra vatandaşların, gökyüzündeki hareketleri yakından takip ettiğini belirterek, "Bu tip raporlar, merkezimize çok geliyor. Çoğu göz yanılması olduğu gibi, mantıklı açıklamalarını da yapmak mümkün" dedi. Özel, vatandaşlara gördükleri ışıkların yönünü ve aralarındaki mesafeyi not almalarını da önerdi. 
     



 GÜNCEL 
























</TEXT>
</DOC>
