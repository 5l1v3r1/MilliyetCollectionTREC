<DOC>
<DOCNO> 43120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/guncel/gun03a.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, Ladin’in Türkiye’de faaliyet gösteren 27 adamının listesini Emniyet’e verdi 
</HEADLINE>
<TEXT>
Ankara’da ilk iz 
Ladin’in adamları için operasyon başlatıldı. Emniyet Müdürlüğü, isim ve fotoğraf listesini tüm illere gönderdi. Sınır kapılarında önlemler alındı 
     TOLGA ŞARDAN Ankara 

     ABD'de yaşanan terör eyleminden sonra tüm dünyada insan avı başlatan ABD Federal Soruşturma Bürosu FBI , Türk polisiyle ortak çalışma başlattı. FBI, ilk aşamada, Suudi asıllı terörist Usame Bin Ladin için Türkiye'de faaliyet gösteren 27 kişinin isim ve fotoğraf listesini Emniyet Genel Müdürlüğü'ne verdi. 
     Çalışmalarını Ladin ve adamları üzerinde yoğunlaştıran FBI, Ankara'da özel ekip oluşturdu. ABD Büyükelçiliği'ndeki FBI uzmanları, Emniyet Genel Müdürlüğü ile ortak çalışma başlattı. Emniyet Genel Müdürlüğü İstihbarat Dairesi'nde "koordinasyon" yetkisi verilen birimde "bilgi havuz sistemi" oluşturuldu. Ladin'le ilgili elde bütün bilgiler bu havuza aktarılırken, Türk ve ABD'li uzmanlar tarafından tek tek değerlendirilmeye alındı. 
     
     FBI önce bilgi aldı 
     Daire Başkanı Sabri Uzun'un koordinesinde yürütülen çalışmalarda ABD'li uzmanlar, Türk yetkililerden Ladin'in adamlarının Türkiye'deki faaliyetleriyle ilgili bilgi alırken, çok önemli bir bilgi de verdi. FBI uzmanları, Ladin'in Türkiye'de faaliyet gösterdiği belirlenen 27 adamının isim ve fotoğraflarını Türk polisine verdi. Ladin'in adamlarının Türkiye'de bulunabilecekleri yerler takip altına alınırken, liste dün tüm illere gönderilerek, kara, hava ve deniz sınır kapılarında önlem alınması istendi. Gelişmeler Emniyet Genel Müdürü Kemal Önal ile İçişleri Bakanı Rüştü Kazım Yücelen'e aktarılmaya başlandı. 
     Listede, uçaklı eylemlerde adı geçen Ahmet Faiez’in yakını olduğu sanılan Muhammed Faiez de yer alıyor. Eylemlere adı karışan 19 kişi üzerinde yapılan ilk incelemelerde ise, üçünün değişik tarihlerde Türkiye'ye giriş-çıkış yaptığı yönünde bilgi edinildi. 
     FBI'ın İncirlik Hava Üssü'ne yapılması planlanan eylem için de Emniyet Genel Müdürlüğü'ne ihbarda bulunduğu öğrenildi. 
     



 GÜNCEL 























</TEXT>
</DOC>
