<DOC>
<DOCNO> 13345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/ekonomi/aeko.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Para için 6 talimat 
</HEADLINE>
<TEXT>

ABD yönetimi ve uluslararası finans çevreleri, Türkiye’ye para vermek için IMF ile niyet mektubu imzalanmasını da öngören altı maddelik önkoşul ileri sürdü 
     YASEMİN ÇONGAR Washington 

     Devlet Bakanı Kemal Derviş, uluslararası finans çevreleri ve ABD yönetiminin para vermek için öncelikle altı koşulu öne çıkardığını söyledi. TÜSİAD ve Türk Araştırmaları Enstitüsü’nün Washington’daki toplantısına katılan Derviş’e yöneltilen sorulardan biri de, uluslararası finans çevreleri ve ABD yönetiminin önümüzdeki iki, üç hafta içerisinde ne yapılmasını istedikleri yönündeydi. Derviş istekleri altı maddede şöyle özetledi 
     
     Kararları Resmi Gazete’de görmek istiyorlar 
     1- Gerekli bütün reformlara ilişkin yasaların çıkarılması. 
     2- Devlet bankalarıyla ilgili açıkladığımız yeni düzenlemelerin kesinleşmesini, gerçekleşmesini ve Resmi Gazete’de yayımladığını görmek istiyorlar. 
     3- Döviz kurunda uyum sürecinin tamamlanarak, iç piyasadaki hedeflere göre fiyat belirlemeye geçilmesini istiyorlar. 
     4- Kamu görevlerine atanan kişilerin birikimli ve halka güven verecek kişiler olmasını istiyorlar. 
     5- Bu benim IMF’nin ve Türk Hazinesi’nin bir gece yarısı hazırlayıverdiğimiz bir program değil. Programın siyasi ve sosyal sahibi olduğunu görmek istiyorlar. 
     6- IMF ile niyet mektubunun imzalanmasını istiyorlar. Niyet mektubu olmadan para alamayız. 
     
Saat 12.00, Ankara, Devlet Bahçeli Acele etmeye gerek yok      ANKARA Milliyet 

     Devlet Bakanı Kemal Derviş, dış desteğin sağlanması için gerekli 15 düzenlemenin 15 Nisan’a kadar çıkarılmasını isterken, Başbakan Yardımcısı ve MHP Genel Başkanı Devlet Bahçeli, "Aceleye gerek yok" dedi. 
     Bahçeli, MHP Meclis Grubu’nun haftalık toplantısında yaptığı konuşmaya, bugün yalnızca hükümetin değil, Türkiye’nin önündeki en öncelikli sorunun ekonomik krizin soğutulması olduğunu söyleyerek başladı. Bir aydır bunun yapılmaya çalışıldığını kaydeden Bahçeli, "Ekonomik gelişmenin istikrara kavuşması için krizin bir an önce aşılması gerekmektedir. Gereksiz bir aceleciliğin ya da atılacak yanlış bir adımın daha ileri adımları zora sokma riski bulunmaktadır" dedi. Bahçeli, MHP Grubu’ndaki konuşmasında "Bugün, Meclisimize ve hükümetimize, Türk insanını içine sıkıştığı cendereden kurtarmak için, geçiş dönemini en sağlıklı biçimde atlatabilme görevi düşmekte" dedi. 
     
     Titiz davranalım’ 
     Bahçeli, MHP Meclis Grubu’nda yaptığı konuşmada "titiz ve özenli davranma mecburiyetini farklı bir şekilde değerlendirmekten kaçınmak gerektiğini" savundu. 
     "Ekonomideki geçiş döneminin ardından yatırım ve üretim seferberliğini başarmak görevi gelmektedir" diyen Bahçeli, "Çünkü istikrar içerisinde yatırım ve üretim yapamayan, yeni istihdam yaratamayan bir ekonominin sağlığına tam olarak kavuşması, toplumsal refaha ve mutluluğa ciddi katkılar sağlaması mümkün değildir" görüşünü savundu. 
     
Saat 22.00, Washington, Derviş      Kriz büyüyor, hızlı olmalıyız 
     Devlet Bakanı Kemal Derviş’e TÜSİAD ve Türk Araştırmaları Enstitüsü’nün toplantısında Başbakan Yardımcısı Devlet Bahçeli’nın reform yasaları için Aceleye gerek yok’ yorumu aktarıldı. 
     Açıklamayı görmediğini belirten Derviş yine de konu hakkında değerlendirme yapmak istediğini söyledi. "Ne kadar hızlı hareket edersek o kadar iyi, her geçen gün sorun daha da büyüyor" diyen Derviş, şöyle konuştu "Türk Hazinesi her geçen gün astronomik yükseklikte faizler ödüyor. Her geçen gün sorun daha da büyüyor. Bu faiz hadlerini ne kadar erken düşürebilirsek, halkımızın üstündeki yük o kadar hafif olacaktır. Sayın Bahçeli, dikkatli planlamanın önemini belirtmekte haklıdır. Ancak, biz şu anda Türkiye’de olağanüstü bir konumdayız. Zaman yitirmenin maliyeti büyük." 
     Derviş, ayrıca, Bahçeli ile bugüne kadar reform ve ekonomik program konularında anlaşma sağladıklarını, Bahçeli’nin daha önce açıklanan önlemlere ve kendisinin görevine destek bildirdiğini de vurguladı. Derviş’in sorular üzerine yaptığı bir başka vurgu da, halkın kendisine verdiği destekti. 
     
     Halk arkamda’ 
     Derviş, kamuoyunun program hazırlığına çok büyük destek verdiğini, büyük bir sosyal teşvikin söz konusu olduğunu ve bunun kendisine umut verdiğini söyledi. Bu sözleri salondaki Amerikalılar tarafından "halk arkamda" mesajı olarak değerlendirilen Derviş, "Bana görev üç parti liderinin onayıyla verildi" dedi. 
     
     İşte çıkması gereken 15 yasa 
     1. Ek bütçe yasası. 
     2. Bankalar Yasası değişikliği. 
     3. Kalan fonların kapatılması. 
     4. İcra ve İflas Yasası’ndaki düzenlemeyle banka tasfiyesinin kolaylaştırılması. 
     5. Yeni Merkez Bankası Yasası. 
     6. Telekom’un yüzde 51’inin satışı ile ilgili düzenleme. 
     7. Tütün Yasası. 
     8. Şeker Yasası. 
     9. Kamu İhale Yasası’nda değişiklikler. 
     10. İhale Yasası değişikliği. 
     11. Borçlanma Yasası. 
     12. Sivil Havacılık Yasası’nda düzenleme. 
     13. Petrol, doğal gaz yasaları. 
     14. Görev zararları mevzuatının iptali. 
     15. Banka kredileriyle ilgili özel karşılıkların vergiden düşürülmesine ilişkin yasa. 
     


 EKONOMİ 
















</TEXT>
</DOC>
