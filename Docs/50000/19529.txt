<DOC>
<DOCNO> 19529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sondun09.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "Aday olmamayı tercih ederdim" 
</HEADLINE>
<TEXT>

     İran Devlet Başkanı Muhammed Hatemi, bu sabah yeniden cumhurbaşkanı adayı olduktan sonra, ''İkinci kez aday olmamayı tercih ederdim'' dedi. 
     İçişleri Bakanlığı'nda, Haziran seçimleri için adaylık başvurusunda bulunduktan sonra gazetecilere hitaben konuşan Hatemi, ''Yeniden adaylığım konusunda kararsızlığım ve şüphelerim gündeme getirildi. Bu doğrudur. Şüphe ve kaygılarımın nedeni, devrimin ve ülkemizin geleceğidir. Hala da kaygılıyım. Ülkeye ve halka cumhurbaşkanlığından başka bir görevde hizmet etmeyi yeğlerdim'' dedi. 
     Hatemi, İran'da ''dinsel demokrasi'' hedefine ulaşabilmek için katedilmesi gereken uzun bir yol olduğunu belirtti ve ''Ülkemizde dini demokrasi olursa toplumumuz korunup kollanacaktır. Bizde eksik bir halka var, halkla iktidar birbirinden kopuk'' ifadesini kullandı. 
     Cumhurbaşkanı Hatemi, ''Devrimci, bu eksiği gidermeye çalışmalı. Rejimimizin cumhuriyetçi karakterine bu yolla hizmet edebiliriz'' dedi. 






</TEXT>
</DOC>
