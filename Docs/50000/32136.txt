<DOC>
<DOCNO> 32136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/yasam/yas02.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İnanılmaz ama gerçek 
</HEADLINE>
<TEXT>
Anne ördek yavruları için polis çağırdı 
Kanada’da bir anne ördek, kanalizasyon mazgalına düşen yavrularını kurtarmak için "gagasından gelen" bütün gücü kullanarak polis çağırdı ve zafere ulaştı... 
     DIŞ HABERLER SERVİSİ 

     ANNELİK içgüdüsü, insan ya da hayvanda fark etmiyor. Kanada Vancouver Sun gazetesinde yer alan bir "ördek" haberi, tam da annelik içgüdüsünün nasıl bir şey olduğu üzerine... Vancouver’da bulunan polis memuru Ray Peterson, geçen çarşamba akşamı da her akşam olduğu gibi devriye görevini yapıyordu. Bir anda paçasında bir şey fark etti. Bir ördek gagasıyla paçasından tutmuş çekiştiriyordu. Polis memuru Peterson önce ördeği uzaklaştırmaya çalıştı. 
     
     Yavrularını kurtardı 
     ANCAK ördek ısrarlıydı. Peterson’un paçasını bırakmıyor ve adeta kendisini takip etmesini istiyordu. Ördeğin ısrarlı davranışları karşısında polis memuru onu izlemeye karar verdi. Peterson, anne ördeğin bulunduğu yere gidince, mazgalın altında sekiz ördek yavrusuyla karşılaştı. Polislerin ağır metal mazgalı çekiciyle kaldırması ve yavru ördekleri sebze süzgeciyle kurtarmasının ardından, anne ördekle yavruları "olay yerinden" ayrıldı. 
     



 YAŞAM 




















</TEXT>
</DOC>
