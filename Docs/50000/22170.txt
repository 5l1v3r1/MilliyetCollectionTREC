<DOC>
<DOCNO> 22170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/dunya/dun01.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıllı yaptırımlar yolda 
</HEADLINE>
<TEXT>

1990'dan bu yana Türkiye'ye yaklaşık 60 milyar dolar kaybettiren Irak yaptırımları son günlerini yaşıyor. İngiltere ve ABD'nin 'akıllı yaptırım' planı BM Güvenlik Konseyi'nde 
     YASEMİN ÇONGAR Washington 

     Irak'a karşı, 1990'dan beri uygulanan katı yaptırımlar rejimi artık son günlerini yaşıyor. 11 yılda, Türk ekonomisine yaklaşık 60 milyar dolarlık kayıp verdiren yaptırımların gevşetilerek, "sivil kullanımlı" her türlü malın Irak'a satışının serbest bırakılması gündemde. ABD ve İngiltere'nin "akıllı yaptırımlar" adını vererek desteklediği bu yeni rejim, önümüzdeki hafta Birleşmiş Milletler BM Güvenlik Konseyi'nde ele alınacak. 
     Bu çerçevede İngiltere, yaptırımlara alternatif ticari denetim önerisini, karar tasarısı halinde Güvenlik Konseyi'ne sundu. Washington'un desteklediği, Pekin ve Moskova'nın ise mesafeli baktığı bu tasarı, Irak'a sivil ticari mallar satılması önündeki engellerin kaldırılmasından, askeri malzeme ve askeri alanda kullanılabilecek her türlü malın satışının ise engellenmesinden yana. Ancak bu denetimin nasıl yapılacağı ve hangi hammaddelerin "askeri kullanımlı" sayılarak kara listeye alınacağı konusunda görüşbirliği yok. 
     ABD Savunma Bakanlığı, hemen bütün inşaat malzemeleri, metaller ve kimyevi maddeleri "çifte kullanımlı" diye niteleyerek, bunların askeri alana da hizmet edeceği tezini savunurken, bu tez, BM Güvenlik Konseyi'nde tepki çekiyor. 
     
Bağdat istemiyor      Fransa ve Rusya henüz yeni tasarıyla ilgili tavır açıklamak için erken olduğunu bildirdiler. Çin ise, Irak'a yaptırımların gevşetilmesi yönünde ortak bir karar alınmasının "uzun zaman" gerektirdiğini açıkladı. 
     Konu dün Washington'da buluşan Rusya ve ABD dışişleri bakanları arasında da görüşülürken, Irak Dışişleri Bakanı Tarık Aziz'in ise Rusya'ya başvurarak "akıllı yaptırımlar" tasarısını veto etmesini istediği yolunda haberler var. 
     Gözlemciler, mevcut rejimi "Irak halkını Batı'ya karşı kışkırtmanın gerekçesi" olarak kullanan ve halen kaçak ticaret sayesinde askeri kullanıma uygun bazı malzemeleri kolayca elde ettiği öne sürülen Bağdat'ın, yaptırımların gevşetilmesini istemediğini belirtiyorlar. 
     



 DÜNYA 













</TEXT>
</DOC>
