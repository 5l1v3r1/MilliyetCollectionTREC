<DOC>
<DOCNO> 28254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/soneko02.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en zengin kişilerinin arasında 5 de Türk var... 
</HEADLINE>
<TEXT>

     ABD'de yayın yapan Forbes Global yayın grubu tarafından bu yıl 15. kez yayınlanan ve artık gelenekselleşen ''dolar milyarderleri listesi''nde beş Türk işadamı da yer aldı. 
     Holding sahibi 47 yaşındaki Mehmet Karamehmet'in 3.7 milyar dolarlık servetiyle 109. sıradan ilk Türk olarak girdiği listede, 68 yaşındaki Sakıp Sabancı 3.5 milyarlık servetiyle 116. sırada, 70 yaşındaki Rahmi Koç 2.5 milyar dolarlık servetiyle 182. sırada, 37 yaşındaki Ferit Şahenk 2 milyar dolarlık servetiyle 234. sırada ve 66 yaşındaki Kemal Uzan da 1.6 milyar dolarlık servetiyle 312. sırada yer aldılar. Forbes Global Dergisi bu kişilerin sahip oldukları şirketlerin birer aile ortaklığı olduğuna da dikkat çekti. 
     Listede toplam 538 dolar milyarderinin adları sıralanırken, bu kişilerin servetlerinin toplamının 1.7 trilyon dolar olduğuna dair ilginç bir nota da yer verildi. 
     Bu rakamın Fransa'nın toplam yıllık milli üretiminin üzerinde olduğuna işaret eden Dergi, listedeki 538 kişinin ortalama net servetlerinin 3.2 milyar dolar, yaş ortalamalarının ise 62 olduğunu duyurdu. 
     
     Kriz listeyi de vurdu 
     Dergi, listenin dünyanın çeşitli yerlerinde yaşanan ekonomik krizlerden son derece etkilendiğini de hatırlatırken, krizlerin 14 Japon milyarderin liste dışı kalmasına ve aynı şekilde bazı Türk zenginlerin de güç kaybetmesine yol açtığını kaydetti. 
     İlk beş sırada dört temsilci bulunduran ABD'liler, listenin bütününde de 271 milyarderle en kalabalık zengiler grubunu oluşturdular. 
     ABD böylece dünya nüfusunun sadece yüzde 4'üne sahip olmasına rağmen listede yüzde 50'nin üzerinde bir ağırlık sağladı. 
     Bilgisayar teknolojisi alanındaki Microsoft adlı yatırımlarıyla ünlenen 45 yaşındaki Bill Gates son 7 yıldır olduğu gibi bu yıl da 58.7 milyar dolarlık servetiyle birinciliği kimseye kaptırmadı. Geçtiğimiz yıldan bu yana servetinde yaklaşık 4 milyar dolarlık bir azalma olmasına rağmen, Gates'in diğer zengilere attığı farkın kolay kapanmayacağı ve ünlü ABD'li bilgisyar dahisinin daha uzun yıllar birinci sıradaki yerini koruyacağı tahmin ediliyor. 
     Listenin ilk dört sırasını işgal eden Amerikalı işadamları arasında Gates'in dışında ayrıca finans sektöründeki yatırımlarıyla 32.3 milyar dolarlık servet edinen Edward Buffett, 30.4 milyar dolarlık servetin sahibi olan Gates'in ortağı Paul Allen, 26 milyar dolarlık servetin sahibi Joseph Ellison da bulundu. 
     Beşinci sırada ticaretle ünlenen Alman işadamı Karl Albrecht yer alırken, zenginlikleriyle ünlü Arap şeyhlerinin ilki ancak 6. sıraya oturabildi. Suudi Arabistan Prensi Alwaleed Bin Talal Alsaud 20 milyar dolarlık bir servetle listede yer aldı. 
     
     Ülkelere göre dağılım 
     İlk 50 sırasında hiç Türk'ün bulunmadığı dolar milyarderleri listesinde bu bölümde 25 ABD'li, 3 Alman, 2 Suudi Arabistanlı, bir Kanadalı, 3 Fransız, 3 İsveçli, 2 İsviçreli, 1 Meksikalı, 2 İtalyan, 2 Japon, 2 Hong Kong'lu, 1 Hintli, 1 İspanyol ve 2 İngiliz bulunuyor. 
     Listeye bu yıl ilk kez giren 50 kişi arasında 4 Rus ve bir Yeni Zelandalı'nın da yer aldığı belirtiliyor. İtalya ise 10 yeni dolar milyarderi ile listeye bu yıl en fazla yeni isim kazandıran ülke oluyor. Bu yeni isimler arasında ünlü modacılar Giorgio Armani ve Miuccia Prada da var. 
     Listede yer alan 37 kadın dolar milyarderi ise 538 kişilik listenin sadece yüzde 7'sine tekabül ediyor. ABD'li ünlü market zinciri Wal-Mart'ın sahibi Sam Walton'ın mirasçıları Alice ve Helen Walton dünyanın en zengin kadınları olurken, ikinci sırayı ise ABD dışından, Almanya'dan, BMW şirketinin sahiplerinden Joanna Quandt işgal ediyor. 
     Asya'nın en zengin kadını Hong Kong'lu emlakçı Nina Wiang olurken, İsveçli Antonia Johnson is, bu yıl ilk kez girdiği listede ülkesinin tek milyarder kadını olma ünvanını da kazandı. 






</TEXT>
</DOC>
