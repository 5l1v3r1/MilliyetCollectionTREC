<DOC>
<DOCNO> 38625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/soneko12.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai'nin 3 finans şirketi ABD yatırımcılarının kontrolünde... 
</HEADLINE>
<TEXT>

     Güney Kore ekonomisine uzun yıllar hakim olduktan sonra Asya krizini atlatamayarak parçalanma yoluna giren holdinglerden Hyundai'ye bağlı 3 finansman şirketinin kontrolü ABD'li yatırımcılara geçti. 
     Güney Kore hükümeti ile ABD'li yatırımcıların oluşturduğu bir konsorsiyum olan American International arasında varılan anlaşmayla, Hyundai Holding'e bağlıyken mali durumlarının bozulmasıyla hükümet kontrolüne alınan Hyundai Securities, Hyundai Investment Trust Securities ve Hyundai Investment Trust Management şirketlerinin, ABD'li gruba devrine karar verildi. 
     Anlaşmayla ağır borç yükü altındaki 3 şirketi yeniden karlı duruma getirmek için ABD'li grubun 850 milyon dolar, Güney Kore hükümetinin de 700 milyon dolar yeni sermaye koyması öngörülüyor. Taraflar arasında bir yılı aşan sıkı pazarlıklar sonunda ulaşılan anlaşma, piyasalarda bazı tepkilerle karşılaştı. Güney Kore hükümetinin elden çıkaracağı şirketler için 700 milyon dolar para koymasının serbest piyasa ilkelerine aykırı olduğunu savunan muhalifler, ABD'li yatırımcıların hükümeti buna zorlayarak piyasa kurallarını ihlal etmekle suçluyor. 
     Bu arada, Güney Kore hükümeti, ağır borçlu bir başka Hyundai girişimi olan Hynix Semiconductor'ün eski adı Hyundai Electronic kurtarma yönünde ilerleme kaydedildiğini bildirdi. 
     Dünyanın üçüncü büyük bilgisayar bellek yongası üreticisi olan Hynix Semiconductor'un alacaklılarını alacaklarına karşılık şirketin hisselerini almaya ikna yolunda önemli ilerleme yapıldığı bildiriliyor. Anlaşma gerçekleşirse, 5 milyar dolara varan borçları altında ezilen şirketin önemli ölçüde rahatlayacağı kaydediliyor. 
     Ancak, Güney Kore hükümetinin Hynix Semiconductor'u kurtarma çabasının gerçekleştiği takdirde başta ABD olmak üzere rakiplerinin sert tepkisiyle karşılaşacağı vurgulanıyor. ABD, Hynix Semiconductor'ın Güney Kore hükümetinin isteğiyle geçen yıl iki kez iflastan kurtarılmasını, ''böyle bir müdahalenin serbest piyasa ilkelerini ve Dünya Ticaret Örgütü DTÖ kurallarının ihlali olduğu'' gerekçesiyle sert bir dille eleştirmişti. 







</TEXT>
</DOC>
