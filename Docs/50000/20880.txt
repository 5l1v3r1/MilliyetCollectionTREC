<DOC>
<DOCNO> 20880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sonspo03.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan evinde Ankaragücü'ne son dokuz maçta da kükredi 
</HEADLINE>
<TEXT>

     Galatasaray ile Ankaragücü, yarın yapacakları maçla birlikte, Birinci Futbol Ligi'nde 72. kez karşı karşıya gelecek. 
     2 takım arasında geride kalan maçlarda Galatasaray'ın, Ankaragücü'ne karşı galibiyet sayısında 43-10 üstünlüğü bulunuyor. Taraflar 18 maçta da eşitliği bozamadı. 
     Sarı-kırmızılı ekibin toplam 150 golüne, başkentin sarı-lacivertli temsilcisi 61 golle karşılık verebildi. 2 takım arasında sezonun ilk yarısında Ankara'da yapılan maçı Galatasaray 3-1 kazanmıştı. 
     
     İstanbul'daki maçlar 
     Galatasaray ile Ankaragücü arasında İstanbul'da yapılan lig maçlarında, sarı-kırmızılı ekibin açık ara üstünlüğü bulunuyor. Her iki takım şimdiye dek İstanbul'da 35 kez karşı karşıya gelirken, Galatasaray 27, Ankaragücü ise yalnızca 1 kez galip gelebildi. İstanbul'daki 7 maç da berabere sonuçlandı. 
     ''Cim Bom'', son 9 sezondur İstanbul'da sürekli yendiği Ankaragücü karşısında, kendi sahasındaki tek yenilgisini 1963-64 sezonunda 4-2'lik skorla aldı. 
     2 takım arasında geçen sezon İstanbul'da yapılan maçı Galatasaray 5-0 kazanmıştı. 
     
     En farklı skor 8-0 
     Galatasaray, Ankaragücü karşısında lig tarihinde en farklı skorlu galibiyetini, 1992-93 sezonun son haftasında, Ankara'da 8-0 yenerek elde etti. 
     Sarı-kırkızılı ekip, bu sonuçla, sezonu Beşiktaş'ın önünde averajla şampiyon olarak kapatmıştı. 






</TEXT>
</DOC>
