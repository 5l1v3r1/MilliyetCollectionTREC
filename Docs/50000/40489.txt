<DOC>
<DOCNO> 40489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur12.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tersane işçilerinin yürüyüşüne polis müdahale etti, 30 gözaltı... 
</HEADLINE>
<TEXT>

     Tuzla Tersaneler bölgesinde çalışan yaklaşık bin işçinin, ''ağır şartlar altında sendikasız, sigortasız ve düşük ücretle çalıştırıldıkları'' gerekçesiyle yapmak istediği protesto yürüyüşüne polis müdahale etti. 
     Olayda, Limter-İş Sendikası Genel Başkanı'nın da aralarında bulunduğu 30 kişi gözlem altına alındı. 
     Tersaneler bölgesinin girişinde saat 07.30 sıralarında toplanan işçiler, yolu araç trafiğine kapatarak bölgeye giriş ve çıkışları engellediler. 
     Çeşitli sloganlar atarak yolu yaklaşık 2 saat ulaşıma kapatan işçiler, daha sonra Tersaneler bölgesinin son kısmında yer alan Gemi İnşa Sanayicileri Birliği'ne GİSAB doğru yürümek istediler. 
     Polisin yürüyüşe izin vermemesi üzerine işçiler, bu kez de basın açıklaması yapılması amacıyla Tuzla Gemi Tersanesi önünde toplandılar. 
     Liman, Tersane, Gemi Yapım Onarım İşçileri Sendikası Limter-İş Genel Başkanı Kazım Bakış, burada yaptığı açıklamada, tersane işçilerinin yaklaşık 3 yıldır aynı ücretle çalıştırıldığını, sigorta ve sendikaları olmadığını belirterek, ''Gemileri yapan biz, sigortasız çalışan biz. Tefecilik, hortumculuk yapan onlar'' dedi. 
     Polisin, çevik kuvvet ekipleri ve panzerlerle çevrede yoğun güvenlik önlemleri aldığı açıklamanın ardından işçiler, Tuzla İçmeler'de bulunan Limter-İş Sendikası'na doğru yürüyüşe geçtiler. 
     Polis, bu yürüyüşe de izin vermeyerek grubu durdurmak istedi. Ancak işçilerin yürüyüş yapmakta direnmesi üzerine polis coplarla müdahale etti. Çıkan arbedede yaklaşık 30 kişi, polis tarafından gözlem altına alındı. 
     Müdahale sırasında polis, protestocu işçileri Tuzla İçmeler'in ara sokaklarına kadar kovaladı. 
     Gözlem altına alınan işçiler ise, Tuzla Merkez Karakolu'na götürüldü. Bu arada Limter-İş Sendikası'ndan yapılan yazılı açıklamada, sendikanın Genel Başkanı Kazım Bakış, Genel Başkan Yardımcısı Hakkı Demiral ve Basın-İş Sendikası Genel Sekreteri Kamil Kartal'ın da gözlem altına alındığı bildirildi. 
     
     
     







</TEXT>
</DOC>
