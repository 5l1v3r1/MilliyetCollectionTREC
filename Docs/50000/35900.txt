<DOC>
<DOCNO> 35900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo07.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İskoç takımlarıyla yaptığımız maçlarda denklik var... 
</HEADLINE>
<TEXT>

     Fenerbahçe ile Glasgow Rangers takımları arasında yarın yapılacak Avrupa Şampiyonlar Ligi 3. ön eleme turu ilk maçıyla birlikte, Türk ve İskoç takımları, 9. kez karşılaşacak. 
     Türk takımları, şimdiye dek 4 kez eşleştikleri İskoç ekipleriyle, elemeli 3 eşleşmeden 2'sinde, rakiplerini saf dışı bıraktı. 
     Türk takımları, İskoç rakipleriyle yaptıkları 8 maçtan 3'ünü kazanırken, 2'sinde yenildi, 3 maç da berabere sonuçlandı. Türk takımlarının toplam 6 golüne, İskoç ekipleri 9 golle karşılık verdi. 
     Fenerbahçe'nin yarınki rakibi Glasgow Rangers, Türk takımlarıyla daha önce 2 kez eşleşti. 
     İskoç ekibi, daha önce Ankaragücü'nü Avrupa Kupa Galipleri Kupası'ndan elerken, Galatasaray'a karşı ise geçen sezon Avrupa Şampiyonlar Ligi'nde aynı grupta mücadele etti. 
     1973-74 sezonunda Avrupa Kupa Galipleri Kupası 1. turunda Ankaragücü, Glasgow Rangers ile eşleşti. 19 Eylül 1973'te Ankara'da yapılan maçı 2-0 yitiren başkent ekibi, 3 Ekim 1973'te Glasgow'daki rövanş maçını da 4-0 yitirerek, tura veda etti. 
     1974-75 sezonunda ise Avrupa Kupa Galipleri Kupası 2. turunda Bursaspor, Dundee United ile karşı karşıya geldi. 23 Ekim 1974'te deplasmanda yapılan ilk maçta 0-0 berabere kalan Bursaspor, 6 Kasım 1974'te kendi sahasında 9. dakikada Vahit'in golüyle 1-0 galip gelerek, turu geçme başarısını gösterdi. 
     1997-98 sezonunda Trabzonspor ile Dundee United, UEFA Kupası 1. turunda eşleşti. 12 Ağustos 1997'de Trabzon'da yapılan maçı Hami'nin 78. dakikadaki penaltı golüyle 1-0 kazanan bordo-mavililer, 26 Ağustos 1997'de deplasmanda yapılan maçta ise, 57. dakikada yenik duruma düşmesine karşın, yine Hami'nin 80. dakikada attığı golle 1-1'lik beraberliği sağlayıp, tura adını yazdırdı. 
     2000-2001 sezonunda ise Avrupa Şampiyonlar Ligi 1. tur maçlarında Galatasaray ile Glasgow Rangers aynı grupta yer aldı. 27 Eylül 2000'de Ali Sami Yen Stadı'ndaki maçı Bülent Akın, Hakan Ünsal ve Jardel'in golleriyle 3-2 kazanan sarı-kırmızılı ekip, 17 Ekim 2000'deki karşılaşmada ise 0-0 berabere kaldı. Grup maçları sonunda Galatasaray 2. tura yükselirken, Glasgow Rangers ile gruptan çıkamamıştı. 
     
     







</TEXT>
</DOC>
