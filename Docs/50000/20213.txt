<DOC>
<DOCNO> 20213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur13.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Herkes soydu bize birşey kalmadı' diyen işsiz kendini yakmak istedi 
</HEADLINE>
<TEXT>

     Eskişehir'de, 6 çocuklu Abdülhamit Serçe adlı vatandaş, 3 yıldır işsiz olduğunu ve bir süredir Vilayet binasına gelerek Vali Sami Sönmez ile görüşmek istediğini, ancak izin verilmediğini öne sürerek, bu sabah kendini Vilayet önünde yakmak istedi. 
     41 yaşındaki Abdülhamit Serçe, çocukları Ümit 12 , Umut 11 , Zeynep 10 , Harika 8 , Ufuk 7 ve Barış 5 ile birlikte Vilayet Meydanı'na gelerek, yanında getirdiği bidondaki benzini üzerine döktü. Bu arada, ''İşsizim, 3 yıldır iş arıyorum, çocuklarım aç, ev kirasını ödeyemiyorum, herkes ülkeyi soydu, bize birşey kalmadı'' diye bağıran Serçe, elindeki çakmağı yakmaya çalışırken polisler tarafından engellendi. 
     Babalarının üzerine benzin döküp kendini yakmak istemesi üzerine çocukları da babalarını engellemek için bağırarak vazgeçirmek istediler. Polisler tarafından engellendikten sonra hastaneye kaldırılan Abdülhamit Serçe, tedavi altına alınırken, çocukları da polis kontroluna alındı. 
     Serçe'nin eşi Ayşe Serçe'nin de şeker hastası olduğu ve uzun süredir tedavi gördüğü öğrenildi. 






</TEXT>
</DOC>
