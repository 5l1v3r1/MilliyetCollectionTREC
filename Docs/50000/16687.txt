<DOC>
<DOCNO> 16687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/spor/spo06.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi hesap zamanı 
</HEADLINE>
<TEXT>

Kağıt kalem ellerde. Kalan maçlar önlerde. Ondan üç puan, bundan bir puan. Şampiyon biri olacak ama acaba hangisi Hangisi olursa olsun, yeter ki futbol kazansın, dostluk bitmesin 
     Gürel Yurttaş 

     Ligde kritik haftalara giriyoruz. 
     Çok değil, daha bir kaç hafta önce "Bitti bitiyor" denilen şampiyonluk yarışı yeniden başlıyor. 
     Otobüste, vapurda, evde, işte... Kasap, manav, bakkal, öğrenci, öğretmen... Kağıt kalem ellerde... Takımların kalan maçları önlerde... 
     - Ondan üç puan, bundan bir puan... 
     - Şu deplasmandan alınacak bir galibiyet bizi şampiyon yapar. 
     - Acaba şurada takılır mıyız 
     Evet... Şimdi hesap zamanı... Şampiyon biri olacak ama acaba hangisi 
     Futbol, "Çok bilinmeyenli bir denklem" değil ama... Alınan sürpriz sonuçlar işi bu hale getirdi. Baksanıza 28 maçta 42 gol yiyen ve bu alanda tarihinin rekoruna doğru koşan Beşiktaş bile potada. 
     
     Fenerbahçe kayıplarına rağmen averajla da olsa lider... Avantaj onda. Galatasaray hemen arkasında... Gaziantep "Neden olmasın" diyor... Beşiktaş pusuda bekliyor. 
     Şimdi burada asıl iş yöneticilere, teknik adamlara ve futbolculara düşüyor. 
     Hepsi de bizim takımımız... Türkiye Cumhuriyeti’nin takımları. 
     Elbette bir ligde şampiyon bir tane olacak, bir kaç tane değil... Hangisi olursa olsun, yeter ki futbolumuz, Türk futbolu kazansın. 
     Yöneticiler dikkatli olmalı... Verecekleri beyanatları özenle seçmeli... Taraftarı kışkırtacak suçlamalarda bulunmamalı. 
     Hocalar futbolu düşünmeli sadece... İlginç ata sözleri bulup, rakibini küçümsememeli... Her yenilgiden sonra, benzetmeler yapıp "Bizi yıkmak istiyorlar" dememeli. "Biz nerede hata yaptık O golleri neden kaçırdık Savunmada nasıl böyle yakalandık" değerlendirmelerini yapıp, dersler çıkarmalı... 
     Futbolcular saha içinde didişmelerden vazgeçmeli... Gücü yetmeyince rakibe yüklenmemeli... Tribünleri ayaklandıracak hareketlere yönelmemeli... 
     Son söz hakemlere... Şu kritik dönemde biraz daha dikkatli olunmalı... Kararlarda çifte standart gözetilmemeli... Cesur, adil ve tarafsız yönetim gösterilmeli... 
     Bakın işte o zaman futbol kazanacak... Yönetici, hoca, futbolcu, hakem gereğini yaparlarsa bu lig ve şampiyon yıllar sonra da gururla anılacak. 
     Yoksa... Başka yollara sapılırsa... Çirkinlikler ön planda tutulursa... Maalesef futbol kaybedecek. Bu lig ve şampiyon "şaibeli" olarak tarihe geçecek. 
     Ve hepsinin içinde bulunduğu gemi batacak, kurtulan da olmayacak. 
     


 SPOR 

























</TEXT>
</DOC>
