<DOC>
<DOCNO> 11339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/soneko11.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, sendikacılardan destek arıyor 
</HEADLINE>
<TEXT>

     Devlet Bakanı Kemal Derviş, ekonomide öncelikle yeniden güvenin tesis edilmesi gerektiğini vurgularken, hedefi ''büyüme ve gelir dağılımını düzeltme'' olarak özetledi. 
     Çok acil önlemler almak gerektiğini ve bunun için kararlılığın şart olduğuna işaret eden Derviş, Türkiye'nin sıkıntılarını aşacağını da vurguladı. 
     Devlet bakanı Derviş, hazırlıkları süren yeni ekonomik programa destek turlarına, Disk Genel Başkanı Süleyman Çelebi'yi ziyaret ederek başladı. 
     Derviş, Ulus'taki Genel İş Merkezinde gerçekleşen ziyaret sırasında yaptığı konuşmada, başarılı bir ekonomik politikanın esas amacının büyüme, iş hacminin artması ve gelir dağılımının düzelmesi olduğunun kesin olarak ortaya konması gerektiğini bildirdi. Bakan Derviş, ''yani bunlar esas hedeflerdir. Diğer bütün önlemler, politikalar, bizi bu hedeflere götürebilirse yararlıdır. Esas hedef budur'' dedi. Çelebi'nin konuşmasında, ekonomideki daralma, yolsuzluk ve kayıtdışılığa dönük eleştirilerine hak veren Bakan Derviş, bu konuda kendileri ile aynı fikirde olduklarını söyledi. 
     Hedefin, büyüme ve gelir dağılımını düzeltme olduğunu kaydeden Bakan Derviş, şöyle devam etti 
     'Çünkü Türkiye'deki gelir dağılımı son 15-20 yıldır çok bozulmuştur. Bazı büyüme anları olmuştur fakat büyüme süreci dar gelirli ve orta gelirliye yeterli ölçüde katkıda bulunamamıştır, o da bir gerçektir. 
     Şimdi maalesef çok kötü durumdayız, aciz durumdayız yani normal bir durumda değiliz. Uzun yıllar süren bir enflasyon süreci, en başta emekçiye zarar veriyor. Enflasyona karşı kendini korumak, dar gelirli için çok daha zor ve bu enflasyon yüzde 70'lerde, 80'lerde, 90'larda seyrettikçe, gelir dağılımı her yıl biraz daha bozulmuştur. 
     İkincisi yolsuzluklar. O da enflasyon ile ilgili. Bence çok düşük enflasyonlu bir ortamda, ne bileyim yüzde 4-5 olacağı ortamda sanıyorum girişimci de işveren de üretmeye, teknolojiye, bilgiye yöneliyor ama yüksek enflasyonlu ortamlarda finans oyunları ile para kazanmak olanakları doğuyor. Faizler çok yüksek oluyor, üretimden ziyade, dış satımdan ziyade, bu parasal piyasalarda para kazanma eylemleri çoğalıyor. Dolayısı ile enflasyonun yolsuzluklar ve şeffaflık üzerinde de çok ters etkisi oluyor.'' 
     Enflasyonla mücadelede hep birlikte olunması gerektiğini vurgulayan Derviş, ''Türkiye ve toplumu kötü günlere götüren ve ezen bu olayı kaldırmamız lazım ama tabii kolay değil'' dedi. 




</TEXT>
</DOC>
