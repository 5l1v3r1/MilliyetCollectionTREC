<DOC>
<DOCNO> 21112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/yfbbay.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir devrelik futbol 
</HEADLINE>
<TEXT>

     TOGAY BAYATLI 

     Şampiyonluk rüyası içindeki Fenerbahçe, Erzurumspor karşısında gerçekleri ancak ikinci yarıda buldu. İlk yarıda deplasman korkusu altında çok kötü bir futbol sergileyen Sarı - Lacivertliler, sonra açıldılar, attıkları iki golle liderlik yarışında önemli bir üç puanı elde ettiler. 
     Fenerbahçe adeta Galatasaray galibiyetinin sarhoşluğu içindeydi. İlk yarıda savunması dağınık, orta sahası ise hiç oyunda yoktu. İleride Andersson bitkin ve etkisizdi. Rapajic ve Revivo ise durgun ve amaçsız bir futbol sergilediler. Sarı - Lacivertliler’in muz toplarla havadan Andersson’u buluşturma taktiği, bu futbolcunun halsizliği nedeniyle hep rakipte kaldı. Oyuna ağırlıklarını koyamayınca Erzurumspor önce korkusunu yendi ve sonra yerden çapraz toplarla rakibin ağır savunmasının gerilerinde pozisyonlar buldu. Özellikle orta sahada Volkan ve ileride Ali Yılmaz çok başarılıydı. Ve sonunda bu ikili yine böyle bir pozisyonda 42. dakikada golü üretti. 
     Fenerbahçe ikinci yarıya iki değişiklikle başladı. Revivo ve Yusuf’un yerine Denizli, Serhat ve Johnson’ı oyuna aldı. Başkan Aziz Yıldırım’ın devre arasında yaptığı konuşma müthiş bir etki yarattı ki, sahada bambaşka bir ekip vardı. Tempolu ve çabuk oynayan Fenerbahçe, 50. dakikada Mirkoviç ve 59. dakikada da Rapajic’in ayağından iki gol kazanarak birden öne geçti ve rahatladı. Şu bir gerçek ki, Erzurumspor dürüst ve kora kor futbol oynadı. Bu takımın ligden düşmesi doğrusu hayret verici. 
     Oyunun son bölümünde iki takım da gol aradı. Özellikle Fenerbahçe’de Serhat’ın oyuna girişi Rapajiç’i de hareketlendirdi. Erzurum ise oyun düzenini bozmadı ve aynı tempoyla konuk takımın üzerine yüklendi. Bence Fenerbahçe için kolay bir maç değildi. Çünkü kaybedilecek bir puan şampiyonluk yarışında büyük kayıp olacaktı. 
     İki söz de hakeme söyleyelim. Bana göre Musa Eryılmaz çok güzel maç yönetti ve gelecekte FIFA kokartı takabilecek kapasitede performans gösterdi. 
     



 SPOR 































</TEXT>
</DOC>
