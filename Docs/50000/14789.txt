<DOC>
<DOCNO> 14789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo07.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'ne Belçikalı teknik adam 
</HEADLINE>
<TEXT>

     Belçika'nın Birinci Lig takımlarından Lierse'in teknik direktörlüğünü yapan Walter Meeuws, Gençlerbirliği ile 2 yıllık anlaşma sağladığını söyledi. 
     Walter Meeuws,Gençlerbirliği'ni, 11 Nisan Çarşamba günü Fenerbahçe ile yapacağı Türkiye Kupası maçında izlemek üzere Türkiye'ye geleceğini belirterek, şöyle konuştu 
     ''Gençlerbirliği'ni Türkiye Kupası finalinde izlemek üzere Türkiye'ye geleceğim. Gençlerbirliği ile aramızda her türlü anlaşma sağlandı. Yalnızca sözleşme imzalayacağız. Benim değişik bir kültür ve futbol kültürüne adapte olma zamanım geldi. Başka imkanlarla, başka düşüncelerle kariyerimin gelişmesi için daha iyi bir pozisyona gelmemin zamanı geldiğine inanıyorum. Türk futbolu, Belçika futbolundan daha üstün düzeyde. Devre arasında kamp yapmak üzere gittiğimiz Antalya'da, Gençlerbirliği ile maç yaptık. Çok iyi bir takım, ayrıca Galatasaray'ın başarıları Türk futbolunun ne düzeyde olduğunu ortaya koyuyor. Gençlerbirliği'ndeki başka bir avantajım da, Gençlerbirliği'nde oynayan Belçikalı kaleci Patrik Nys ve Thomas Zdebel bana hem manevi hem de Türk futbolu hakkında yeterli bilgi verebilecek durumda.'' 
     Meeuws, bu yaz 50 yaşına gireceğini vurgulayarak, şunları kaydetti 
     ''Ben Türkiye'ye gitmekle kariyerime son noktayı koymuş değilim. Bu mesleği severek yapıyorum. Zaten bu mesleği sevmesen başarı elde edemessin. Duyduğum kadarıyla bazı Türk kulüpleri ekonomik krize girmiş. Bu yüzden ödeme şartlarını yerine getirmiyormuş ve bu nedenle sorunlar çıktığı ortaya sürülüyor. Ancak, kaleci Patrik, şu ana kadar Gençlerbirliği'nde bu konuda herhangi bir sorun olmadığını ve Gençlerbirliği'nin oldukça dürüst bir kulüp olduğunu, bu kulüpte kafalarda soru işareti koyacak birşey olmadığını söyledi. Gençlerbirliği'nin dövizle maaş ödeyen kulüpler arasında bulunması beni sevindiriyor. Tesislerin çok üst düzeyde olması da Gençelerbirliği'nde futbola yapılan yatırımın büyük olduğunu gösteriyor. Bana teklif edilen maddi şartların iyi oluşu ise beni çok sevindiriyor. Eğer Türkiye'yi beğenirsem, belki de hiç geri dönmem.'' 




</TEXT>
</DOC>
