<DOC>
<DOCNO> 11748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/guncel/gun01.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular artık köprüyü servisle ya da toplu taşıma araçlarıyla geçiyor 
</HEADLINE>
<TEXT>
Kriz trafiği çözdü 
Kriz nedeniyle benzin fiyatlarına art arda zam gelince trafiğe çıkan araç sayısı hızla azalmaya başladı. Haliyle köprülerdeki trafik yoğunluğu da... 
     SEMRA KARDEŞOĞLU İstanbul 

     Piyasaları altüst eden ekonomik kriz, İstanbul'un en önemli sorunlarından biri olan trafiğe çözüm oldu. Benzin ve otogaza art arda gelen zamlar, otomobil kullananların sayısında büyük düşüş meydana getirerek, trafiği rahatlattı. Özellikle sabah saatlerinde büyük yoğunluk yaşayan Boğaziçi Köprüsü ve Fatih Sultan Mehmet Köprüsü'nde trafik birkaç hafta öncesine oranla çok daha rahat akıyor. Anadolu yakasından Avrupa yakasına geçiş süresi özellikle hafta içinde neredeyse yarı yarıya indi. 
     
'Köprü 20.00'de açık'      Büyükşehir Belediyesi Ulaşım Daire Başkanlığı Trafik Müdürlüğü'nden Trafik Operatörü Murat Kazanasmaz, son üç haftadır sabah ve akşam saatlerinde köprü bağlantı yollarında rahatlama olduğunu doğrulayarak, kameralardan yaptıkları tespit sonuçlarını şöyle değerlendirdi "Birinci köprü Anadolu yakasından girişte yoğunluk saat 10.00'a kadar sürerdi. Şimdi saat 09.10 gibi bitiyor. Akşam yine Boğaziçi Köprüsü 16.00 gibi sıkışmaya başlar, 21.30'a kadar sürerdi. Şimdi daha geç başlıyor ve en fazla 20.00'ye kadar sürüyor." 
     
Şimdi servis gözde      Kazanasmaz bu rahatlamanın nedeninin ekonomik krizden kaynakladığını da belirterek, "Artık herkes servis ya da toplu taşıma araçlarını tercih ediyor" dedi. Alınan bilgilere göre, köprülerden geçen araç sayısı azalmaya devam ediyor. Fatih Sultan Mehmet Köprüsü'nden Ocak ayının ilk 14 günü 950.066, Şubat ayının ilk 14 günü 992.573 araç geçerken bu rakam Mart ayında 887.672'ye indi. Boğaziçi Köprüsü'nde ise Ocak ve Şubat ayının ilk 14 gününde gerçekleşen 1 milyon araç geçişi, Mart ayının ilk 14 gününde 944 bine düştü. 
     
Köprülerden geçen araç sayısındaki düşüş, ilk bakışta göze çarpıyor Fatih Sultan Mehmet Köprüsü  Ocak ikinci hafta Mart ikinci hafta Pazartesi 70.246 59.735 Salı 73.374 66.284 Çarşamba 73.122 68.196      
Boğaziçi Köprüsü  Ocak ikinci hafta Mart ikinci hafta Pazartesi 71.283 67.227 Salı 73.094 70.266 Çarşamba 73.835 71.711      


 GÜNCEL 



















</TEXT>
</DOC>
