<DOC>
<DOCNO> 4489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/soneko01.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermaye piyasalarına erken uyarı sistemi 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, kuracakları Piyasa Gözetim Sistemi ile sermaye piyasalarındaki her türlü manipülasyon ve diğer sistem dışı hareketleri anında izlemeye başlayacaklarını bildirdi. 
     Cansızlar, sermaye piyasalarında da erken uyarı sistemini devreye sokacaklarını belirtti.1-1,5 yıl içinde tamamlanması planlanan proje ile merkezde yeni bir bilgi işlem merkezi oluşturulacağını kaydeden Cansızlar, bu merkeze İMKB, Takasbank, Altın Borsası, aracı kurumlar ile şu an sayısı 315 olan ve piyasada hisse senetleri alıp satan bütün şirketlerin bağlanacağını söyledi. 
     SPK Başkanı, piyasanın elektronik ortamda izleneceği Piyasa Gözetim Sistemi, diğer adıyla Erken Uyarı Sistemi hakkında daha sonra şu bilgileri verdi 
     ''Sıfırdan başlayarak yepyeni bir sistem oluşturuyoruz. Bu yeni sistem ile Başkanlıktaki bilgi işlem merkezimizde uzmanlarımız ekran başında piyasalardaki bütün hareketleri sürekli takip edecek. Piyasada anormal iniş ve çıkışlar mı var, hemen müdahale edilecek. İşlem kapatılacak ve İstanbul'da anında durumun ne olduğuna bakılacak. Birşey varsa hemen ortaya çıkarılacak. Herhangi bir sorun yoksa da işlem tekrar açılacak. Bu çerçevede yeni bir örgütlenme modeline de gideceğiz. Yeni dönemde sermaye piyasalarında en güvendiğimiz araç erken uyarı sistemi olacak. 
     Piyasa gözetim sistemi ile her türlü manipülasyon ve mevzuata aykırı hareketlere anında müdahale edebileceğiz.'' 
     Cansızlar, yeni sistem devreye girene kadar da sermaye piyasalarındaki denetimlere yoğunluk vereceklerini bildirdi. SPK Başkanı, bu şekilde içeriden bilgi alma, manipülasyon ve diğer kural dışı hareketlere imkan vermeyeceklerini ve piyasaları güvenilir kılma gayreti içinde olacaklarını ifade etti. 
     Yabancıların sermaye piyasasına ilgilerini sağlamanın yolunun da güvenilirlik ve şeffaflıktan geçtiğini söyleyen Cansızlar, yabancılar için mevzuatta yeni düzenlemelere ihtiyaç bulunmadığını vurguladı. 32 sayılı Kararın yabancılara bu alanda her türlü kolaylığı tanıdığını kaydeden Cansızlar, şöyle devam etti 
     'SPK olarak yapabileceğimiz tek şey piyasalarda güvenilirliği ve şeffaflığı sağlamak. Yabancı yatırımcı buraya çekinmeden gelecek. Bunun için onu iyi bilgilendirmemiz lazım. Bunun için de hisse senetleri piyasada alınıp satılan şirketlerle ilgili bilgileri kamuya zamanında açıklamamız gerekir. SPK olarak bunun üzerinde duruyoruz. Aynı şekilde sıkı denetim yapmalıyız. SPK, bu dönemde denetimleri sıkı şekilde sürdürüyor. Bir de piyasaların derinleşmesini sağlamak lazım. Halka arzları arttırmamız lazım. Bunun için de ekonomideki istikrarı korumamız gerekir.'' 
     Siyasette istikrarı devam ettirmenin, ekonomide ise istikrarı sağlamanın Türkiye'nin önünü iyice açacağını anlatan SPK Başkanı, ekonomik istikrar programının kararlı şekilde uygulanmasının da önemine işaret etti. Cansızlar, şöyle konuştu 
     'Sermaye piyasaları açısından da bu program çok önemli. Enflasyonla mücadelede olumlu sonuçlar ortaya çıkmaya başladı. Faizlerin yeniden düşmesi ile piyasalar da canlanacak. Türk Telekom ve THY'nin özelleştirilmesinde gösterilen kararlılık da sermaye piyasalarına gelecekte olumlu etki yapacak.'' 
     Borsayı ekonominin barometresi olarak tanımlayan SPK Başkanı Cansızlar, ekonomideki iniş-çıkışların, dalgalanmaların aynen borsaya da yansıdığını vurguladı. 
     Borsaların ekonominin geleceğine ilişkin sinyaller verdiğini de anlatan Cansızlar, şunları söyledi 
     'Borsalar hem mevcudu ölçer, termometredir. Hem de ilerisi için sinyaller verir yani bir nevi barometredir. Borsadaki iniş-çıkışlar ekonomideki iniş çıkışlara paraleldir. Borsa, tek başına ekonomiyi düzeltemez. Borsalar, oyun yerleri de değildir. Orta ve uzun vadeli yatırım yapılan yerlerdir. Onun için maceraperest bir yaklaşımla günübirlik gelip çok yüksek kazanç elde edilecek yerler değildir. Çok nadir günübirlik kazanımlar olur ama bu borsaların genel işleyişine uygun olamaz. Yatırımcılar alacakları kağıtların ilgili olduğu şirketler konusunda duyarlı olmalıdır. SPK olarak biz de bu konuda sürekli duyurularda bulunuyoruz.'' 
     Sermaye Piyasası mevzuatının karışık olduğunu da anlatan Cansızlar, mevzuatı basitleştirme ve sadeleştirme çalışması başlattıklarını da bildirdi. 




</TEXT>
</DOC>
