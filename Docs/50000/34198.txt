<DOC>
<DOCNO> 34198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/ekonomi/eko05a.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar Fischer güven mesajı vermeli 
</HEADLINE>
<TEXT>

Bankacılar, Fischer’den IMF’nin programın arkasında olduğunu vurgulamasını istiyor 
     KADİFE ŞAHİN 

     Uluslararası Para Fonu IMF Başkan Yardımcısı Stanley Fischer ile bir araya gelmesi beklenen bankacılar, Fischer’in piyasalara güven vermesini istiyor. Fischer’in Türkiye’ye dalgalı kur konusunda ikna olmaya gelmediğini belirten bir bankacı "Zaten sektör de dalgalı da değişiklik olmasını beklemiyor. Ancak, IMF yetkilisi Fischer, toplantılarda piyasalara güven verici mesajlar vererek programın arkasında olduğunu ifade ederse piyasalar rahatlar" dedi. 
     Sektör temsilcileri Fischer ile yapılacak toplantıda tartışmanın kur rejiminin değişmesi yönünde değil, Merkez Bankası’nın piyasadaki dalgalanmaları kontrol etmesi için yapabileceği müdahaleler üzerinde yoğunlaşacağını bildirdi. 
     IMF’nin Merkez Bankası’nın rezervlerini kulllanarak piyasadaki dalgalanmalar üzerinde etkili olmasına müsaade etmediğini ifade eden bir bankacı, "IMF belki Merkez Bankası’nın net dış varlık hedefini 9.6 milyar dolardan 11 veya 11.5 milyar dolara genişletilmesine ikna olabilir" diye konuştu. 
     
     Net dışı varlıklar hedefi 
     Türkiye’nin iç borç sorununun kısa vadeli değil orta vadeli bir sorun olduğunu belirten bankacı, "Bu da yine güven unsuru ile aşılacak bir sorun" dedi. 
     IMF yetkililerinin daha önceki ziyaretlerinde sadece kamu kesimi ve reel sektörün belli grupları ile görüştüğünü bildiren bankacılar, Fischer ile yapılacak olan daha geniş katılımlı toplantının çok daha yararlı olacağını belirtti. 
     



 EKONOMİ 


























</TEXT>
</DOC>
