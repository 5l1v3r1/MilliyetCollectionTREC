<DOC>
<DOCNO> 44506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun25.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "ABD uçakları, hava sahamızı kullanırsa karşı koyarız" 
</HEADLINE>
<TEXT>

     İran Savunma Bakanı Amiral Ali Şamhani, Afganistan'a olası bir saldırıda Amerikan uçaklarının İran hava sahasını kullanması halinde buna karşı koyacaklarını söyledi. 
     Şamhani, Moskova ziyareti için ülkeden ayrılmadan önce düzenlediği basın toplantısında, ''Bizler askeriz, şakamız yoktur'' diyerek, hataların tekrarlanmayacağını, tekrarlanması halinde bunun planlı olduğu anlamına geldiğini ve karşı koyacaklarını ifade etti. 
     Amerikan uçakları 1991 Körfez Savaşı'nda kazara İran hava sahasına girmişti. 
     Savunma Bakanı ayrıca, Afganistan'da iktidardaki Taliban'a karşı savaşan Kuzey İttifakı'nı silahlandırdıklarını ilk kez açıklayarak, bunu sürdüreceklerini kaydetti. 
     Şamhani, füze alımı da dahil olmak üzere iki ülke arasındaki askeri işbirliğinin geliştirilmesi görüşmeleri için Rusya'ya gidiyor. 
     






</TEXT>
</DOC>
