<DOC>
<DOCNO> 46350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/soneko17.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 makro ekonomik hedefleri netleşiyor... 
</HEADLINE>
<TEXT>

     Yüksek Planlama Kurulu'nun YPK bugün yapılacak toplantısına sunulacak büyüklüklerin ana hatları ortaya çıktı. 
     Edinilen bilgiye göre, önümüzdeki yıl tüketici fiyatları enflasyonunun TÜFE yüzde 35, toptan eşya fiyatları TEFE 
     enflasyonunun ise yüzde 31-31.5 arasında olması bekleniyor. 
     Gelecek yıl için toplam kamuda yüzde 6.5'lik faiz dışı fazla öngörülürken, bunun yüzde 5.5'nin, konsolide bütçedeki fazladan oluşması öngörülüyor. 
     Gelecek yıl için bütçenin 100 katrilyon liranın altında, 97-98 katrilyon lira civarında şekillenmesi hedeflenirken, önceki YPK toplantısında yüzde 5 olarak açıklanmasına karşılık, büyüme rakamında ağırlıklı olarak yüzde 4 üzerinde duruluyor. 
     Gelecek yıl gayrısafi milli hasılanın GSMH 297 katrilyon lira civarında olacağı tahmin edilirken, toplam kamu yatırımlarının da 10 katrilyon liranın biraz altında kalabileceği belirtiliyor. 
     Ortalama dolar kurunun da 1 milyon 760 bin lira civarında olacağı tahmin ediliyor. 
     Öte yandan bu yılın tamamında enflasyon tüfe bazında yüzde 65 düzeyinde beklenirken, ekonomideki daralmanın yüzde 8.5'i bulabileceği de hesaplanıyor. 
     Bu yıl faiz dışı fazlanın ise yüzde 5.3 civarında oluşacağı tahmin ediliyor. 
     Ayrıca YPK'ya sunulacak tedbirler içinde, memura daha az zam verilmesi önerisinin de yer alacağı öğrenildi. 
     Buna göre memurlara yılbaşında verilecek zam oranı yüzde 5-10 civarında tutulurken, zamlar daha sonra enflasyona endeksli olarak devam edecek. 
     Yetkililer, ekonomik büyüklük ve bütçeye ilişkin rakamların kesin rakamlar olmadığını, rakamların YPK toplantısında yapılacak görüşmeler sonrası şekilleneceğini kaydetti. 
     






</TEXT>
</DOC>
