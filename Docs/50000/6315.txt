<DOC>
<DOCNO> 6315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sonspo13.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Sahaya polis kalkanlarıyla çıkmak utanç verici" 
</HEADLINE>
<TEXT>

     Galatasaray Teknik Direktörü Mircea Lucescu, Fenerbahçe Kulübü Asbaşkanı Murat Özaydınlı'nın günlük bir spor gazetesinde bugün çıkan demecinin kendisini üzdüğünü açıkladı. 
     Yazılı bir açıklamada yapan Rumen teknik adam, ''Lucescu uzayda mı yaşıyor '' başlıklı haberle ilgili olarak, ''Sayın Özaydınlı'nın sözleri, kendisinin maçı izlememiş olduğu kanısını yaratıyor'' dedi. Kendisinin yalnızca Avrupa'daki güvenlik önlemlerinden örnekler göstererek önerilerde bulunduğunu kaydeden Lucescu, açıklamasında şu görüşlere yer verdi 
     'Sahaya polis kalkanları eşliğinde çıkmak son derece utanç verici. Sahaya çıkış tünelinin 20-30 metre daha uzun olması ve sahanın içine dek germesi gerektiğini ileri sürdüm. Tüm bunların bir eleştiri olarak değil, uzun yıllar İtalya'da çalışmış bir antrenörün tavsiyeleri olarak değerlendirilmesi gerekir. 
     Takımımız Fenerbahçe Stadı'na polis otobüsüyle gelmek zorunda kalmıştır. Bu da futbol maçına değil, sanki savaşa gidiyormuşuz gibi bir görünüm arz etmektedir. Tüm bunların rakiplere korku salmak amacıyla yapıldığı izlenimi uyanmaktadır. Ortaya çıkan bu manzaraları görmemezlikten gelmek de haklı çıkmak için yeterli neden oluşturmaz.'' 




</TEXT>
</DOC>
