<DOC>
<DOCNO> 25295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/siyaset/siy04.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölge patron Cavit Çağlar 
</HEADLINE>
<TEXT>

     BURSA DHA 

     Bursa Emniyet Müdürlüğü’nce düzenlenen "Son Kredi" operasyonunda, Olay Medya Grubu’nun Yönetim Kurulu Başkanı ve Murahhas Üyesi Engin Özpınar, Müessese Müdürü Mehmet Ali İnan ile Olay Gazetesi eski Genel Yayın Yönetmeni Erol Bilenser gözaltına alındı. Operasyon kapsamında gözaltına alınanların sayısı da 14’e yükseldi. 
     Erol Bilenser, Bursa Büyükşehir Belediye Başkanı Erdoğan Bilenser’in de kardeşi. Bursa Emniyet Müdürü Aydın Genç de, "Şirketlerin yönetiminden birinci derecede sorumlu olanları, tahkikat kapsamında soruşturmaya alıyoruz" dedi. Sanıklar, haksız KDV iadesi ve Eximbank’tan alınan kredilerle ilgili sorgulandı. Zanlılar "Biz verilen görevi yaptık. Cavit Çağlar her ne kadar resmiyette görünmese de şirketlerin gölge patronudur, yüzde 50 gizli hissesi vardır" dedi. Bu arada, Cavit Çağlar ile 12 eski yöneticisi hakkında "emniyeti suistimal" suçundan Şişli’de açılan dava, "görevsizlik" kararı verilerek, İstanbul Ağır Ceza Mahkemesi’ne gönderildi. 
     
     Elbise ve köfteler hazır 
     Önceki akşam avukat İsmail Hakkı Sezgin, son model beş otomobille Bursa Mali Şube Müdürlüğü’ne gelerek, gözaltındakilere ekmek arası köfte, bol miktarda peçete ve temizlik maddesi getirdi. Çağlar’ın dayısı Şükrü Şankaya’ya dün de, İtalyan Penna marka takım elbise ve Beymen gömlek getirildi. Nergis Holding’den de sanıklara dün, içinde çilek, meşrubat ve temizlik maddesi bulunan paketler gönderildi. 
     



 SİYASET 












</TEXT>
</DOC>
