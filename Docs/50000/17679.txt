<DOC>
<DOCNO> 17679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sonspo13.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da gözler Hagi'nin jübilesine çevrildi 
</HEADLINE>
<TEXT>

     Zorlu Çaykur Rizespor deplasmanını 4-2 galibiyetle geçerek, lig şampiyonluğu için Fenerbahçe ile amansız yarışını sürdüren Galatasaray'da gözler, yarın Romanya'da yapılacak Gheorghe Hagi'nin jübile maçına çevrildi. 
     Sarı-kırmızılı takımın futbolculardan Popescu, Emre Aşık, Suat, Vedat, Serkan ve Taffarel, bugün sarı-kırmızılı kulübün sportif direktörü Mete Razlıklı ile Romanya'ya gitti. A ve Ümit Milli Takım kamplarında bulunan futbolcular dışında, diğer oyuncuların da yarın Romanya'da olacakları kaydedildi. Öte yandan, sarı-kırmızılı takımın yöneticilerinin de jübile maçını izlemek üzere bu akşam Bükreş'e gideceği bildirildi. Hagi, yarın Bükreş'te Dünya Karması'na karşı oynayacağı jübile maçıyla, son kez Romanya Milli Takımı formasını giyecek. 




</TEXT>
</DOC>
