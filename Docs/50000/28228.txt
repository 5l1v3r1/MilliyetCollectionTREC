<DOC>
<DOCNO> 28228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun06.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç kefaletle serbest kalmak için 100 trilyon lira önerdi 
</HEADLINE>
<TEXT>

     Uluslararası Savaş Suçları Mahkemesi USSM tarafından Lahey'de yargılanması istenen Yugoslavya'nın eski Devlet Başkanı Slobodan Miloşeviç'in avukatları, Belgrad cezaevinde bulunan Miloşeviç'in kefaletle serbest kalması için yaklaşık 100 trilyon TL önermeye hazırlanıyor. 
     Blic gazetesinde çıkan haberde, Miloşeviç'in avukatlarının bugün başkent Belgrad'daki bölge mahkemesine, eski Devlet Başkanı'nın duruşma gününe kadar kefaletle serbest bırakılması için yaklaşık 100 trilyon TL önerecekleri belirtildi. Avukatların 14 Haziran'da yaptıkları kefalet başvurusunun, teklif edilen kefalet miktarının ''Miloşeviç'in iktidarı döneminde yaptığı servetin çok altında'' olduğu gerekçesiyle mahkemece reddedildiği hatırlatılan haberde, avukatların, bugün yapacakları başvuruda istenilenin çok üstünde kefalet miktarı önerecekleri kaydedildi. 
     Haberde, mahkemenin bugün, yüksek tansiyon ve kalp atışlarında ritm bozukluğu şikayetleri bulunan ve tutukluluk hali 1 Temmuz'a kadar uzatılan Miloşeviç'in hastaneye kaldırılıp kaldırılmayacağı konusunu da karara bağlamasının beklendiği belirtildi. Bu arada ABD'nin, gelecek hafta Belçika'nın başkenti Brüksel'de yapılacak ve Yugoslavya'ya mali yardımın ele alınacağı uluslararası konferansı boykot etmeye hazırlandığı bildirildi. 
     Amerikalı yetkililer, Belgrad yönetiminin USSM ile işbirliğinin beklentilerine yanıt verecek düzeyde olmadığı gerekçesiyle, ABD'nin konferansa katılmayacağını belirttiler. 
     Yetkililer, ''Bu aşamada Brüksel'deki konferansa katılımımız öngörülmüyor. Yugoslav hükümetinden beklentilerimize yanıt verecek türden bir işbirliğine tanık olamadık'' dediler. 
     
     






</TEXT>
</DOC>
