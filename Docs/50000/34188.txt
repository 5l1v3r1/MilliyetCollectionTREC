<DOC>
<DOCNO> 34188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/dunya/dun02.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tankları İsrail’e emanet 
</HEADLINE>
<TEXT>

Ankara’da 20 saat kalan İsrail Genelkurmay Başkanı Mofaz ülkesine, katrilyonluk tank modernizasyonu anlaşmasıyla döndü 
     UTKU ÇAKIRÖZER Ankara 

     İsrail Genelkurmay Başkanı Korgeneral Şaul Mofaz, 19 saat süren Ankara ziyaretinden 1.3 katrilyon liralık tank modernizasyon anlaşmasının İsrail firmalarına yaptırılacağı sözünü alarak döndü. 
     Korgeneral Mofaz, dün sırasıyla Genelkurmay Başkanı Orgeneral Hüseyin Kıvrıkoğlu, Milli Savunma Bakanı Sabahattin Çakmakoğlu ve Kara Kuvvetleri Komutanı Orgeneral Hilmi Özkök ile görüştü. Mofaz’ın görüşmelerinin büyük bölümü Kara Kuvvetleri envanterindeki tankların modernizasyonu projesine ayrıldı. 
     Türkiye’nin 170 M - 60 tankını ihalesiz olarak İsrail firmalarına yeniletme kararının ardından bir yıl süren görüşmeler geçen ay tamamlanmış, 290 milyon dolar ayrılan proje için İsrail 1 milyar dolar isteyince görüşmeler kesilmişti. İsrail Savunma Bakanı Benjamin Ben - Eliezer’in Ankara ziyaretinde yeniden başlayan ve 20 gün gece - gündüz süren pazarlıkların, Mofaz’ın ziyareti öncesinde tamamlandığı öğrenildi. 
     Türk yetkililerin de dün görüştükleri Korgeneral Mofaz’a tank modernizasyon projesi kontratının imzalanma aşamasına geldiğini bildirdikleri öğrenildi. 
     
     900 tank yenilenecek 
     İsrail’in Türk tanklarının modernizasyonu projesine ağırlık vermesinin ardında ilk aşamada yenilenecek 170 M - 60 tankının ardından aynı tip 730 tankın daha modernize edilecek olması yatıyor. Projenin 170 tanklık ilk bölümü için 1 milyar dolar isteyen İsrail firması IMI, Kayseri’deki askeri tesislerde Türk tanklarına atış kontrol sistemi ve top takıp, zırh koruması ve motorunu yenileyecek. 
     



 DÜNYA 











</TEXT>
</DOC>
