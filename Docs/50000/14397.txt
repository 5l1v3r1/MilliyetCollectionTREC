<DOC>
<DOCNO> 14397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sondun12.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile Çin arasındaki uçak krizi sürüyor 
</HEADLINE>
<TEXT>

     Çin, Amerikan keşif uçağıyla Çin savaş uçağının önceki gün Güney Çin Denizi üzerinde çarpışmasıyla ilgili kendi soruşturmasını yapmaya hakkı olduğunu bildirdi. 
     Çin Dışişleri Bakanlığı sözcüsü Zhu Bangzao, düzenlediği basın toplantısında, çarpışmanın ardından Çin'in güneyindeki Haynan adasına zorunlu iniş yapan Amerikan uçağına, koruma altındaki ABD toprağı olduğu gerekçesiyle Washington'ın izni olmadan girilmeyeceği yönündeki ABD iddialarını yanıtladı. 
     Amerikan uçağının, Çin tarafının izni olmadan ülke hava sahasına girdiğini ve havaalanına indiğini belirten Zhu, uçağın dokulunulmazlığının söz konusu olmadığını söyledi. Zhu, basın toplantısı sırasında alaylı bir şekilde gülümseyerek, ''Eğer uçak egemen Amerikan toprağıysa Çin'e nasıl indi '' diye sorarak, Çin yasalarına ve uluslararası uygulamaya dayanarak soruşturma yapma haklarını olduğunu ifade etti. Bakanlık sözcüsü Zhu, yinelenen sorulara rağmen, Amerikan uçağının 24 mürettebatıyla acil iniş yapmasından sonra Çin askeri yetkililerinin uçağa girip girmediğini açıklamayı reddetti. 
     Amerikan keşif uçağının 24 kişilik mürettebatının ''güvenlikte' olduğunu belirten Zhu, Çin tarafının konuyu insani açıdan değerlendirerek, olayla ilgili araştırmalar tamamlanmamasına rağmen mürettebat ile Amerikalı diplomatlar arasında görüşme sağlayacağını kaydetti. Bu görüşmenin yerel saatle bu akşam gerçekleşmesi bekleniyor. Çin Devlet Başkanı Jiang Zemin de ABD'nin Çin kıyıları yakınlarında yaptığı casus uçuşlarını durdurması gerektiğini söylemişti. Jiang, ''ABD'nin, niçin Çin yakınlarındaki bölgelere keşif uçuşu yapmak için sık sık uçaklarını gönderdiğini anlayamıyoruz'' demişti. 




</TEXT>
</DOC>
