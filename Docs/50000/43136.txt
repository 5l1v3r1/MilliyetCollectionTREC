<DOC>
<DOCNO> 43136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/siyaset/siy01.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’ten Bush’a know-how’ mektubu 
</HEADLINE>
<TEXT>
Ankara’da güvenlik zirvesi 
ABD savaşa hazırlanırken Ankara da hareketlendi. Genelkurmay Başkanı ve MİT Müsteşarı’nın da katıldığı Başbakanlık’taki zirvede, ABD’ye gönderilecek bilgi desteği içeren mektup ele alındı 
     SALİHA ÇOLAK, ELÇİN ERGÜN Ankara 

     Başbakan Bülent Ecevit, Amerika Başkanı George W. Bush’a ABD’ye saldırının faillerinin bulunması ve terörle mücadelede ortak hareket etmek amacıyla "bilgi desteğini" içeren "know - how" mektubu gönderecek. Başbakanlık’ta gerçekleştirilen güvenlik zirvesinde metinde esas alınacak tavır olgunlaştırılırken, bugün Cumhurbaşkanlığı Köşk’ünde yapılacak son zirvenin ardından mektup Amerika’ya gönderilecek. 
     
     Ecevit temkinli 
     Başbakanlıkta dün Başbakan Ecevit’in başkanlığında Başbakan Yardımcıları Mesut Yılmaz, Devlet Bahçeli ve Hüsamettin Özkan ile Genelkurmay Başkanı Orgeneral Hüseyin Kıvrıkoğlu, Dışişleri Bakanı İsmail Cem ve MİT Müsteşarı Şenkal Atasagun’un katılımıyla bir güvenlik zirvesi yapıldı. ABD’ye saldırı sonrasında yaşanan gelişmelerin değerlendirildiği zirvede, Türkiye’nin önümüzdeki dönemde izleyeceği politika ve NATO anlaşmasının 5. maddesi kapsamında takınacağı tavrın ele alındığı öğrenildi. 
     Alınan bilgiye göre Başbakan Ecevit, özellikle Türkiye’nin bölgedeki hassas konumu ve İslam ülkeleri arasındaki yeri nedeniyle daha temkinli bir politika izlenmesi gerektiğini, hedef belirlenmeden ve dengeler oturmadan Türkiye’nin uluslararası platformda aktif rol alacağı sert bir hareketin içine girmemesi gerektiğini ifade etti. Türkiye’nin olayları ve sonrasında yaşanan gelişmeleri bütün boyutlarıyla ve soğukkanlılıkla ele alması gerektiğine dikkat çeken Ecevit’e yanıt Yılmaz’dan geldi. 
     ANAP Lideri’nin toplantıda, Türkiye’nin teröre karşı açık tavır alması gerektiğini, terör konusunda siyah ya da beyaz dışında gri gibi bir renk tavrının olamayacağını vurgulayarak, teröre karşı uluslararası bir işbirliği çağrısı istediği kaydedildi. 
     
     Yılmaz sert çıktı 
     Terörle mücadele edilirken, insan hakları demokrasi ve özgürlüklerden vazgeçilmemesi gerektiğini vurgulayan Yılmaz’ın ABD’ye gönderilecek mektupta da bu konunun vurgulanmasını istediği bildirildi. Saldırı sonrası özellikle İslami çevrelere yönelik tepkilerin yarattığı bir ortamda insan hakları, demokrasi ve özgürlüklerin rafa kaldırılmasının uzun vadede yaratacağı gerginliklere dikkat çeken Yılmaz’ın görüşlerine MHP Lideri Bahçeli’nin de destek verdiği ifade edildi. 
     Ecevit’in Bush’a göndereceği mektupta, hem Türkiye’nin elindeki bilgileri paylaşarak destek vermesi, hem de uluslararası platformda teröre karşı başlatılacak geniş çaplı bir mücadele için destek verecekleri mesajlarının yer alması ancak "Türkiye’nin hassasiyetlerinin de vurgulanması" öne çıktı. 
     Ecevit ABD’den bir talep gelip gelmediğine ilişkin soruya da "Dostluk mesajlarından başka talep yok" yanıtını verdi. Başkan Bush’a mektup gönderip göndermeyeceğine ilişkin soruya Ecevit, "Muhtemeldir. Yarın bugün Köşk’te tekrar bir araya geleceğiz, görüşmelere devam edeceğiz" dedi. 
     



 SİYASET 










</TEXT>
</DOC>
