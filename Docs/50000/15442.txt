<DOC>
<DOCNO> 15442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur25.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun enflasyon zammı yüzde 2.5... 
</HEADLINE>
<TEXT>

     Maliye Bakanı Sümer Oral, memur ve sözleşmeli maaşlarına 15 Nisan'dan geçerli olmak üzere, enflasyon nedeniyle yüzde 2.5 oranında zam yapılacağını bildirdi. 
     Oral, maaşlarda enflasyon farkının telafisi hakkındaki tel emrini Valiliklere gönderdi. 
     İl içindeki bütün kamu kurum ve kuruluşlarına, saymanlıklara ve malmüdürlüklerine iletilecek tel emrinde, Bütçe Kanunu'nda tüketici fiyatlarındaki artışın, memur maaş artışını geçmesi halinde, maaşların fiyatlardaki artışın 2 puan üzerinde bir artış sağlanacak şekilde yeniden tespit edileceğinin öngörüldüğü hatırlatıldı. 
     Tel emrinde, bunun enflasyon rakamının ilan edildiği ayın 15'inden geçerli olmak üzere uygulanmakta olan katsayılar ile sözleşme taban ve tavan ücretlerine artış şeklinde gerçekleştirileceğine dikkat çekildi. 
     DİE'nin tüketici fiyatları genel indeksindeki kümülatif artışı Mart ayı sonu itibarıyle yüzde 10.7 olarak açıkladığı belirtilen tel emrinde, bu durumda yüzde 12.7 10.7 enflasyon artı 2 puan kümülatif maaş artışını sağlamak amacıyla, maaşlarda 15 Nisan 2001 tarihinden geçerli olmak üzere yüzde 2.5 oranında ek artışa gidileceği belirtildi. 
     Maliye Bakanı Oral'ın tel emrinde daha sonra, konuyla ilgili şu açıklamalara yer verildi 
     ''Buna göre kamu personelinin özlük haklarında yeni bir düzenleme yapılıncaya kadar 
     Halen 18 bin 240 olan aylık katsayı 18 bin 700'e, 117 bin 600 olan taban aylık katsayısı 120 bin 700'e ve 5 bin 820 olan yan ödeme katsayısı 5 bin 960'a yükseltilmiş olup, 15 Nisan 2001 tarihinden geçerli olmak üzere katsayılara bağlı ödemelerde bu rakamlar uygulanacaktır. 
     Bütçe Kanunu, Bakanlar Kurulu Kararı ve YPK Kararı ile sözleşme ücretleri belirlenen her statüdeki sözleşmeli personelin, mevcut brüt sözleşme ücretleri yeni bir sözleşme yapılmaksızın 15 Nisan 2001 tarihinden geçerli olmak üzere yüzde 2.5 nispetinde arttırılacaktır. 
     Katsayılara ve sözleşme ücretine bağlı olmayan ödemelerde herhangi bir şekilde artış yapılmayacaktır. 
     15 Nisan 2001 tarihinde yapılacak maaş ödemeleri yukarıda belirtilen düzenlemeyere göre gerçekleştirilecektir.'' 
     




</TEXT>
</DOC>
