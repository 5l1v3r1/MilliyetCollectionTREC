<DOC>
<DOCNO> 44725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sonspo06.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Dünyanın en iyi takımları sıralamasında 2 basamak yükseldi 
</HEADLINE>
<TEXT>

     Futbolda dünyanın en iyi takımları sıralamasında çıkışını sürdüren Galatasaray, 2 basamak birden yükselelerek 8'incilikten 6'ncılığa çıktı. 
     Uluslararası Futbol Tarih ve İstatistikleri Federasyonu IFFHS 
     tarafından yapılan ağustos ayı sıralamasında 8. sırada yer alan sarı-kırmızılı ekip, Süper Birinci Futbol Ligi ve Avrupa Şampiyonlar Ligi'nde aldığı başarılı sonuçlarla, eylül ayı değerlendirmesinde 262 puanla iki basamak birden yükselerek 6'ncılığa yerleşti. 
     Galatasaray, sıralamadaki Avrupa takımları arasında dünlaca ünlü ekipleri de geride bırakarak, Liverpool FC ve FC Barcelona'nın ardından en iyi üçüncü Avrupa ekibi olurken, sadece sıralamadaki ilk 10 içerisinde dahi, FC Bayern Münih, Real Madrid CF, Valencia CF ve Arsenal FC gibi devleri geçti. 
     IFFHS'nin eylül ayı sıralamasındaki en büyük düşüşlerden birini 40 sıra birden gerileyen Beşiktaş yaşadı. 
     Ağustos ayında ilk 100 takım sıralamasında 94. sırada yer alan siyah-beyazlılar, eylül ayı değerlendirmesinde tam 40 sıralık rekor bir düşüşle 98.5 puanla 134'ncülüğe geriledi. 
     Fenerbahçe, ligde ve Avrupa Şampiyonlar Ligi'nde yaşadığı sıkıntılı günlere rağmen IFFHS'nin eylül ayı değrlendirmesinde 4 basamak yükselmeyi başardı. 
     Geçen ayki değerlendirmede 72. sırada olan sarı-lacivertliler, eylül ayında 68'inciliğe çıkarak, ilk 100 takım içerisinde Galatasaray'ın ardından yer bulabilen tek Türk takımı oldu. 
     Değerlendirmede, İngiltere'nin Liverpool FC takımı topladığı 357 puanla ilk sıradaki yerini korudu. 
     İspanyol FC Barcelona takımı eylül ayında 2 sıra yükselerek 276 puanla ikinciliği alırken, üçüncülükleri ise 268'er puanla Brezilya'dan SE Palmeiras ile Arjantin'dan CA Boca Juniors paylaştı. 
     İtalya Ligi Seri A'da Fatih Terim'in başında bulunduğu AC Milan takımı 23'üncülükteki yerini korurken, FC İnter ise 3 sıra gerileyerek 42. sırada yer aldı. 
     AC Milan, geçen ayki değerlendirmede bulunduğu 23'üncülüğü topladığı 200 puanla bırakmazken, Emre Belözoğlu, Okan Buruk ve Hakan Şükür'ü de kadrosunda bulunduran FC İnter ise 160 puanla 39. sıradan 42'nciliğe geriledi. 
     Dünyanın en iyi futbol takımları sıralamasında, eylül ayı itibariyle yapılan değerlendirmeler sonucu ilk 10'da yer alan takımlar ve Türk ekiplerinin durumu şöyle 
     

Sıra Takım Ülke Puan 1. Liverpool FC İngiltere 357 2. FC Barcelona İspanya 276 3. SE Palmeiras Brezilya 268 4. CA Boca Juniors Arjantin 268 5. CR Vasco da Gama Brezilya 266 6. GALATASARAY TÜRKİYE 262 7. FC Bayern Münih Almanya 259 8. Real Madrid CF İspanya 255 9. Valencia CF İspanya 246 10. Arsenal FC İngiltere 243 68. FENERBAHÇE TÜRKİYE 130,5 134. BEŞİKTAŞ TÜRKİYE 98,5 147. GAZİANTEPSPOR TÜRKİYE 94 158. GENÇLERBİRLİĞİ TÜRKİYE 88      






</TEXT>
</DOC>
