<DOC>
<DOCNO> 41585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/soneko01.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Küçülme sonbaharda sona erecek" 
</HEADLINE>
<TEXT>

     Devlet Bakanı Kemal Derviş, ''Temelde programın işleyişi çerçevesinde küçülmenin bu sonbaharda sona ereceği düşüncesindeyim'' dedi. 
     Derviş, Egeli sanayicilerle biraraya geldiği Hilton Oteli'ndeki toplantıda konuşmasının ardından soruları yanıtladı. 
     Krizden çıkış için öngörülen takvimin sorulması üzerine Derviş, Mayıs ayı sonunda kendisinin çok iyimser olmasına karşın Haziran ve Temmuz aylarında bazı gelişmelerin olduğunu söyledi. Ancak ekonomideki küçülmenin yakında ortadan kalkacağını belirten Derviş, şunları kaydetti 
     ''Temelde program işleyişi çerçevesinde küçülmenin bu sonbaharda sona ereceği düşüncesindeyim. Sonbaharda büyümeye geçeceğimizi tahmin ediyorum. Krizden çıkmak, istikrara kavuşmak bence mümkün ve ona yakınız, büyük paniğe gerek yok. Tabii biz yalnızca krizden çıkmayı değil aynı zamanda büyümeyi de yakalamak istiyoruz. Krizden çıkışta en zorlu günleri arkada bıraktık.'' 
     İhracattaki gelişmeye değinen Kemal Derviş, ihracatın yüzde 13 civarında artmasının sevindirici bir durum olduğunu dile getirerek Türkiye için ihracatın büyük önem taşıdığının altını çizdi. Eximbank'a bir miktar kaynak aktarıldığını vurgulayan Derviş, bugün bu konuda yaşanan sıkıntının Eximbank'tan değil aracı bankalardan kaynaklandığını söyledi. 
     Uygulanmakta olan programın önemi üzerinde duran Derviş, ''Bugün artık geri adım atmayı düşünmemelidir. Belli bir yola girdik bu yolda ilerlememiz lazım. Tarih içinde belli bir noktaya gelindi''dedi. 
     Uzun vadede bakıldığında Türkiye'ye güvenmek gerektiğini dile getiren Derviş, herkesin artık orta ve uzun vadede Türkiye'nin potansiyeline inandığını vurguladı. Derviş, ''Toparlanabilirsek, bu bunalımı atlatabilirsek dünyanın en hızlı kalkınan ülkelerinden biri olabiliriz. Türkiye'nin elinde ne kadar önemli kozlar olduğunu bilmeliyiz'' diye konuştu. 
     Bakan Derviş, ekonomideki genel faiz oranının ne zaman düşeceği konusundaki soruyu yanıtlarken, enflasyon ve kurda daha istikrarlı ortamın yaratılmasına bağlı olarak faizlerin de mutlaka ineceğini ifade etti. 
     
     Yeni vergi düşünülmüyor 
     Bir konuğun önümüzdeki yıl için yeni vergi düşünülüp düşünülmediğini sorması üzerine, ''Gelecek sene için yeni vergi düşünülmüyor. Vergi konusunda beklenmedik olağanüstü bir durumla karşı karşıya kalmayacaksınız'' dedi. 
     AB üyesi ülkelerin önümüzdeki yıl euro para sistemine geçeceği belirtilerek bu konuyu değerlendirmesi istenince Kemal Derviş, bunun tarihsel bir olay olduğunu vurgulayarak bu durumun çağdaş dünyanın değiştiğini ve küreselleşmenin ne kadar güçlü bir olgu olduğunu gösterdiğini söyledi. Derviş, ''İlerde Avrupa'yla bütünleşme sürecinde başarılı olabilirsek o zaman para birimine katılmamız doğal olacak'' dedi. 
     Bakan Derviş, Türk lirasına gönüllü olarak itibar kazandırılmasının önemi üzerinde de durdu. Derviş, ''Aslında ekonomi gerçekten dengesini bulursa herşeyde döviz kullanmak sakıncalı ama kimseyi de suçlamamak lazım'' diye konuştu. 
     Kemal Derviş, stagflasyonun varlığına işaret edilmesi üzerine stagflasyonun, enflasyonu ve durgunluğu çözerek giderilebileceğini söyledi. 
     Kayıtdışı ekonomiye ilişkin soruya karşılık da Bakan Derviş, kayıtdışı ekonominin başka ülkelerde de yaşandığını belirterek, kayıt dışı ekonomiyi kayda geçirmenin vergi adaleti açısından çok önemli olduğunu ancak bu sorunun sihirli çözümle değil belli bir sürede ortadan kaldırılmasının mümkün olacağının altını çizdi. 
     Bankacılık sektöründe yapılan reformlar üzerinde duran Derviş, bunun program açısından çok önemli bir gelişme olduğunu vurguladı. 
     Derviş bir soruya karşılık eğitime önem vermeyen toplumun gelişme şansının olmayacağını ifade ederek, devlet üniversitelerini güçlendirecek çalışmaların yapılmasının önemine işaret etti. 
     Kemal Derviş, sigorta şirketlerinin denetimine ilişkin soruya karşılık olarak ise bunları da bankacılık denetimiyle aynı çatı altında toplamanın mümkün olabileceğini belirtti. 







</TEXT>
</DOC>
