<DOC>
<DOCNO> 22266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sonspo01.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’ta Denizlispor mesaisi 
</HEADLINE>
<TEXT>

     Siirt Jet-Pa Spor’u farklı yenerek, haftayı 3 puanla kapatan Beşiktaş, izin yapmadan Denizlispor maçının hazırlıklarına başladı. 
     Teknik Direktör Christoph Daum’un yer almadığı antrenmanda, dünkü maçta 90 dakika forma giyen futbolcular alt sahada antrenör Roland Koch yönetiminde çalışırken, diğerleri ise üst sahada antrenör Rıza Çalımbay yönetiminde idman yaptı. Çalışmaya sakatlıkları süren Bayram, İlhan, Salih, Tunç, gribal enfeksiyona yakalanan Fevzi ile izinli olan Rahim, Mehmet ve Fazlı katılmadı. 
     Bu arada, izinli olan Karhan’ın ise transfer teklifi aldığı Alman birinci lig takımlarından Wolsfburg’un yöneticileriyle görüşmek üzere bu ülkeye gittiği öğrenildi. Sarı kart cezası nedeniyle Denizlispor karşısında forma giyemeyecek olan ve sezon sonunda Beşiktaş’tan ayrılacağı beklenen Nouma’nın da hafta içinde Fransa’ya gideceği bildirildi. 
     Diğer yandan fıtık teşhisi konulan Bayram’ın da tedavi amacıyla önümüzdeki hafta içinde Almanya’ya gideceği ve burada doktorlara muayene olacağı kaydedildi. Yarını dinlenerek geçirecek olan siyah-beyazlılar, Denizlispor maçının hazırlıklarına 22 Mayıs Salı günü yapacakları tek antrenmanla devam edecekler. 
     







</TEXT>
</DOC>
