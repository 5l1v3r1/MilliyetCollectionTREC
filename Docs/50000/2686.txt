<DOC>
<DOCNO> 2686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/ekonomi/eko08a.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubatta sadece nema verilecek 
</HEADLINE>
<TEXT>

Hükümet, çalışanlara zorunlu tasarrufu bir defada ödemeyecek. Şubatta sadece nema ödemesi yapılacak 
     ANKARA Anka 

     Hükümet, Zorunlu Tasarruf Fonu'nda biriken paranın tasfiyesi ve geri ödemesi konusunda Emek Platformu ile geçen Temmuz ayında vardığı mutabakattan vazgeçti, şubat ayında çalışanlara sadece nema ödenecek. 
     İşsizlik sigortasının devreye girmesiyle birlikte çalışanlardan yapılan kesintilerle işveren ve devlet katkıları durdurulan zorunlu tasarruf hesabında 
     biriken nemaların üçte birinin ödenmesine ilişkin Yüksek Planlama Kurulu kararı, Kurul üyesi bakanların imzasına açıldı. 
     Nema ödemelerinin hangi oran üzerinden yapılacağı ise Hazine tarafından şubat ayı başına kadar belirlenecek. Hesabın kontrolünü elinde tutan Hazine, 1 Nisan 1988 ile 31 Aralık 2000 arasındaki dönem için bir kümülatif nema oranı belirleyecek. 
     1999 yılı ödemeleri için yüzde 292.82 olarak esas alınan nema oranı uygulamanın başladığı 1 Nisan 1998 ile Kasım 2000 dönemi içinse daha önce yüzde 302.54 olarak açıklanmıştı. Bu oranın 2000 sonu için yüzde 310 ile yüzde 
     315 oranları arasında olabileceği tahmin ediliyor. 
     Zorunlu tasarruf hesabına, Kasım 2000 sonu itibariyle 1 katrilyon 675 trilyonu anapara, 4 katrilyon 760 trilyonu da nema olmak üzere toplam 6 katrilyon 435 trilyon liralık giriş yaşandı. Ancak bu paranın 1 katrilyon 438 trilyon lirası, şimdiye kadar emekli olanlara anapara ve nema ödemesi, hesaptan ayrılanlara anapara ödemesi ve her yıl yapılan üçte bir oranındaki nema ödemeleri için kullanıldı. 
     Hesapta, Kasım sonu itibariyle toplam 4 katrilyon 972 trilyon lira bulunuyor. Zorunlu tasarruf hesabına Haziran 2000'den bu yana, yeni anapara girişi yapılmıyor. Çalışanlara yapılacak nema ödemesi miktarı ise hesapta biriken anapara miktarı ile ödeme süresine göre değişiyor. 
     
     Faizin üçte biri ödenecek 
     Zorunlu Tasarruf Fonu'nda 4.9 katrilyon lira para var. 
     Bu para kişi başına, 750 milyon lira ile 1.5 milyar lira arasında değişiyor. 
     Her yıl olduğu gibi bu yılda şubat ayında çalışan ve işveren katkısından oluşan ana paranın faizinin üçte biri nema olarak verilecek. 
     Nemayı alabilmek için fona en az 24 ay süreyle prim yatırılmış olması gerekiyor. 
     Şubat'taki ödeme, geçmiş dönemin nema ödemesi düşüldükten sonra yapılıyor. 
     Aralık 1999'da nema oranı yüzde 292.82 idi. Kasım 2000 itibariyle bu oran yüzde 302.54 oldu. Hazine, Aralık 2000 oranını Şubat başına kadar açıklayacak. 
     
     


 EKONOMİ 


















</TEXT>
</DOC>
