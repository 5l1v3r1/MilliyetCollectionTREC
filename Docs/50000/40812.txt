<DOC>
<DOCNO> 40812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo05.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu "100 yıl daha 4 büyükten başkası şampiyon olmaz" 
</HEADLINE>
<TEXT>

     Trabzonspor Teknik Direktörü Sadi Tekelioğlu, bu sezon ligin en iyi ekiplerinden 2'sinin Ankaragücü ve Trabzonspor olduğunu vurgulayarak, ligi şöyle değerlendirdi 
     ''Bu sezon ligde Fenerbahçe'nin oturmuş ve güçlü bir kadrosu var. Bu onlar için iyi bir avantaj. Ancak ligin güçlü takımlarından Ankaragücü ve Kocaelispor da iyi futbol oynayan güçlü ekipler arasında yer alıyor. Herşeye rağmen ben diyorum ki, 100 yıl daha 4 büyük takımdan başka bir takım ligde şampiyon olamaz.'' 
     
     Üç haftada güven 
     Tekelioğlu, ''9 futbolcumuzu satarak, genç ve yeni bir takım kurduk, ancak 3 haftada camianın güvenini kazandık'' dedi. 
     Sadi Tekelioğlu, hafta başından beri kamp için bulundukları Kızılcahamam'da çok iyi bir hazırlık dönemi geçirdiklerini belirterek,''Lige verilen arayı en iyi biçimde değerlendirdik. Milosevski, Tamer, Oktay ve Sergen gibi takımın iskeletini oluşturan futbolcularımız sezon başında gitti. Ancak bu futbolcuların yerine aldığımız yerli ve yabancı oyuncuların hepsi de çok iyi çıktı ve onların boşluğunu çok çabuk doldurdu. Ligde ilk 3 hafta aldığımız 9 puanla da hem oyuncuların kendilerine hem birbirlerine ve hem de camianın güvenini kazandık. Böylece çok kısa sürede genç ve koşan bir takım yaratmış olduk'' diye konuştu. 
     
     Mali'de av 
     Tekelioğlu, kulüp başkanı Özkan Sümer'in, Mali'de yapılan Afrika Gençler Futbol Şampiyonası'nı izlemek üzere bu ülkeye gittiğini ifade ederek, şunları söyledi 
     ''Yetenekli genç oyuncuları takıma kazandırmak için gerek yurt içinde gerekse yurtdışında çalışmalarımız sürüyor. Başkanımız Mali'de yapılan Afrika Gençler Şampiyonası'nı izleyerek, biz de Türkiye'deki kulüpleri araştırarak, Trabzonspor'a gelecekteki altyapıyı kurmak istiyoruz. Herşey bordo-mavili takımın başarısı için yapılıyor.'' 
     Tekelioğlu, ligde bu sezonki hedeflerinin, ilk 2 takım arasında yer almak olduğunu ifade ederek, konuşmasını şöyle sürdürdü 
     ''Trabzonspor olarak biz ve taraftarlarımız uzun bir süreden beri şampiyonluğa hasret kaldık. Şimdi bu sezon ligdeki hedefimiz, en kötü ihtimalle 2.lik. Ancak bizi ipi önde göğüslemeyi istiyoruz. Yani bu sezon şampiyonlukla özlem gidermek istiyoruz.'' 
     
     
     






</TEXT>
</DOC>
