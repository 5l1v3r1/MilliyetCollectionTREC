<DOC>
<DOCNO> 18210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sonspo07.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Galatasaray bu hafta lider olabilir" 
</HEADLINE>
<TEXT>

     Fenerbahçe Teknik Direktörü Mustafa Denizli, Galatasaray'ın bu hafta sonunda elde edebileceği liderliğinin kendilerini çok fazla etkilemeyeceğini söyledi. 
     Mustafa Denizli, Samandıra Tesisleri'nde düzenlediği basın toplantısında, bu olasılığı çok fazla düşünmediklerini belirterek, ''Galatasaray'ın liderliği bizi çok fazla etkilemez, onlara fazla bakmıyoruz. Ama bir şey var, kendi işini kendin göreceksin'' dedi. 
     Ligin en golcü takımının Fenerbahçe olduğunu kaydeden Denizli, şampiyonluk için formülün belli olduğunu ifade ederek, şöyle konuştu 
     'Bu takım ligin en golcü takımı. Hafta sonunda liderlik geçici olarak el değiştirebilir. Şampiyonluk için formül belli. 5 maçı alırsak fazla bir sorun yok, şampiyon oluruz. Fazla sorunlarla da uğraşmak istemiyoruz. Önümüzde zorlu bir dönem var. Artık nelerle karşılaşırız, bunu bilemeyiz.'' 
     Denizli, İstanbul'daki seyirci desteğinin Trabzon'da olmayacağını kaydederek, teknik açıdan değerlendirdiğinde Ankaragücü ve Gençlerbirliği maçlarının, Gaziantepspor karşılaşmasından farkının bulunmadığını vurguladı. 
     İki karşılaşmada da iyi oynadıklarını söyleyen Denizli, şöyle devam etti 
     'Bunlar dışarda oynadığımız maçlardır. Bu maçlarda oynadığımız futbol, Gaziantepspor maçından daha fazla ümit vermişti. Ama onları kaybetmiştik, bunu kazandık. Teknik değerlendirmesini yaptığım zaman bu maçlardaki oyun beni son derece memnun etmiştir, aldığımız skorlar üzmüştür. Bunlar fazla problem olmaz.'' 
     Mustafa Denizli, bundan sonra her maçın zor geçeceğini ifade ederek, Trabzonspor maçıyla da zor karşılaşmalar serisine başlayacaklarını anlattı. 
     Hafta başından bu yana Trabzonspor maçının hazırlıklarını eksik olarak sürdürdüklerini belirten Denizli, ''Tam kadro ile çalışamadık. Futbolcularımızın önemli bir bölümü milli takımlara gitti. Bunun dışında sakat futbolcularımız sayı olarak fazla, yaklaşık 10 kişiyle çalıştık. Önemli değil, bugünden itibaren toplanıyoruz. Hafta sonunda 
     güzel, iddialı bir maçın hazırlıklarını Trabzon'da devam ettireceğiz'' diye konuştu. 
     Denizli, Ogün ve Johnson'un sakatlıklarını ''düşünülmeyen sakatlıklar'' olarak nitelendirirken, böyle durumlara hazırlıklı olmalarının gerektiğini vurguladı. Bunun dışında, Revivo'nun da milli takımdan sakat olarak döndüğünü söyleyen Denizli, Almanya'da tedavisini sürdüren ve yarın İstanbul'a gelecek olan Johnson ile konuşacağını ve gerekirse dönüşünü pazartesi gününe erteleyebileceklerini belirtti. 
     Baliç ile ilgili açıklamaları gerektiği zaman yaptığını söyleyen Denizli, ''Bu konuda kimsenin fikir yürtemesine gerek yok'' dedi. Baliç'in dünkü antrenmanda sakatlandığını kaydeden Mustafa Denizli, bu konuda kendisinden açıklama yapılmadıkça, kimsenin yazıp çizmemesini istedi. Denizli, transferi dondurduklarını da anlatarak, medya mensuplarına, ''Ben konuşmadıkça transfer konusunda hiçbir şey sormayın'' diyerek sözlerini tamamladı. 







</TEXT>
</DOC>
