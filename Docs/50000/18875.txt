<DOC>
<DOCNO> 18875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/ekonomi/eko02.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İki ayda 7 milyar dolar 
</HEADLINE>
<TEXT>

     YASEMİN ÇONGAR WASHİNGTON 

     Türkiye’nin IMF ve Dünya Bankası’ndan sağlayacağı toplam 14,3 milyar dolarlık kredinin yaklaşık yarısı önümüzdeki iki ayda geliyor. Devlet Bakanı Kemal Derviş, IMF’nin muhtemelen mayıs ortasında, niyet mektubunu görüşüp onaylaması halinde, 3.9 milyar dolarlık ilk dilimi serbest bırakacağını, mayıs-haziran aylarında toplam katkısının ise 6 milyar doları ulaşacağını söyledi. Dünya Bankası’nın katkısı ise 1.1 milyar doları bulacak. Derviş, "Önümüzdeki iki ayda yüklü bir borç dönüşümü yapmamız gerek. Bu para bizi çok rahatlatacak" sözleriyle yeni kredinin borç ödemesinde kullanılmasını engelleyecek bir koşulun da getirilmediği yansıttı. 
     
     İç rapor açıklanacak 
     Derviş’in, Washington’da IMF ve Dünya Bankası ilk bahar toplantılarının bitiminde yaptığı açıklamalara göre, büyük ölçüde tamamlanan niyet mektubu önümüzdeki günlerde İMF’ye verilecek. IMF’nin mektuba ilişkin yazacağı iç raporun kamuoyuna açıklanmasına, Türkiye bu kez yeşil ışık yaktı. Derviş, daha önce Türkiye’nin isteği ile hep gizli tutulan değerlendirme raporunun açıklanmasında hiç bir sakınca görmediğini belirterek "şeffaflık konusunda ciddi olduğumuzu göstereceğiz." dedi. 
     Türkiye’nin uluslararası sermaye piyasalarından borçlanmak için, 2001’in son bahar aylarında küçük çaplı bir tavhil ihracına girişeceğini belirten Derviş, önümüzdeki gönlerde, dünyanın önemli sektör merkezlerinden kaynak ve yatırım çekme çabasında yoğunlaşacağını vurguladı. Derviş, bunun ilk adımını, bugün Newyork’ta yarın da Frankfurt’ta banka ve yatırım çevrelerine seslenerek atacağını duyurdu. 
     
     Sendikalarına mesaj 
     Derviş, kamu işçilerinin eylem hazırlığı içinde olduğunun hatırlatılması üzerine, Türkiye’de mevcut olmayan bir kaynağı kimseye veremeyeceklerini, aksi halde çok daha büyük bir enflasyona gidileceğini vurgulayan Derviş, kamu işçileri sendikalarının yöneticilerinden "Ülkelerini çok seven liderlerdir." diye sözetti ve sendikaların da sorumlu davranmasıyla kamu sözleşmelerinde anlaşmaya varmaya umduklarını söyledi. 
     
     Reddediyorum ’ 
     Devlet Bakanı Derviş, yabancı basın için düzenlediği basın toplantısında da, Türkiye’nin, dış borç geri ödemesinde, borç erteleme yöntemlerine başvurmasının söz konusu olmadığını söyledi. Derviş, "Böyle bir şeyi reddediyorum. Gönülsüz olan hiçbir şeyi yapmayacağız" dedi. Bakan Derviş, programın "Derviş programı" olarak adlandırılması ve siyasi destek konusunda ise "Bu benim programım değildir. Hükümetindir. Liderler birşeyi yerine getirmeye söz verdi mi, disiplin içinde uygulanır" dedi. 
     
Telekom çok kritik’      Derviş, IMF ile anlaşmanın ve Türkiye’ye kaynak girişinin aksamaması için, programa sahip çıkılmasının önemini vurguladı ve "Programa, hükümetin her üyesinin çok ciddi desteği gerekli. Bakan arkadaşlarım kendi sorumluluk alanlarına giren konularda öncü olmalılar. Bunun şakası yok. Her hangi bir aksama çok pahalıya mal olur" dedi. 
     Ulaştırma Bakanı Enis Öksüz’ün tutumu hatırlatılarak " Telekom özelleşmezse ne olur " sorusuna ise, "Güç durumda kalırız ve program aksar" yanıtını verdi. 
     
DSP kongresi’ne mesaj      Derviş, DSP Kongresi’ne ilişkin sorulara da muhatap oldu. Kongreye başarı mesajı yolladığını, Ecevit’le de telefonla görüştüğünü belirten Derviş, Sema Pişkinsüt’ün konuşturulmaması olayına değinmekten kaçındı. Derviş, "Kongre başarılı olmuş. Sayın Başbakan da çok güzel bir konuşma yapmış" sözleriyle, Ecevit’in kendisine yanıt olarak değerlendirilen "Solun birleşmesi hayal" mesajına da karşılık vermedi, ancak çok bölünmüş olan parti yelpazesinin iki-üç partili bir sisteme dönüşümü içermesi gerekebileceğini belirtti. 
     
     



 EKONOMİ 


















</TEXT>
</DOC>
