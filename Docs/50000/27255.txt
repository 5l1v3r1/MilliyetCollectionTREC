<DOC>
<DOCNO> 27255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/guncel/gun05a.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce işgal sonra yasa 
</HEADLINE>
<TEXT>

Atatürk’ün, 52 bin dekarlık Çiftliği’nden geriye 33 bin dekar kaldı. Kamu kurumları, Çiftlik arazisini bir bir talan etti... 
     YILDIZ YAZICIOĞLU Ankara 

     Atatürk’ün 11 Haziran 1937’de Türk milletine miras bıraktığı Atatürk Orman Çiftliği’nin AOÇ , kurulduğunda 52 bin dekar olan arazisinden, geriye yalnızca 33 bin 233 dekar kaldı. Zaman içinde başkent ortasında kaldığı için değerlenen AOÇ arazilerini, kamu kurum ve kuruluşları önce işgal, ardından çıkartılan yasalarla talan etti. Bugüne kadar onlarca kez yargıya başvuran ve 50’yi aşkın dava lehine sonuçlanan AOÇ Müdürlüğü, halen kamu kurum ve kuruluşlarına karşı açtığı 14 "arazi talanı," şahsa ve özel kuruluşa karşı açtığı dört "kira tespiti" ve altı "kaçak yapılaşma" davasının sonuçlarını bekliyor. Arazi sınırlarını ve haksız durumları tespit çalışmalarını sürdüren AOÇ Müdürlüğü ile halen davalık olan kuruluşlar şöyle 
     Kira tespiti için Ankara Büyükşehir Belediyesi, AŞTİ Genel Müdürlüğü, piknik büfeleri nedeniyle Kayalar İnşaat A.Ş. ve Şencam Ltd.Şti. 
     Arazi talanı ve kaçak yapılaşma için Ankara Büyükşehir, Çankaya Belediyesi, Gazi Üniversitesi Rektörlüğü, Atatürk Anadolu Lisesi, Gençlerbirliği tesisleri nedeniyle Başbakanlık Gençlik ve Spor Genel Müdürlüğü, Gazi Üniversitesi. 
     Geçen yıl sonuçlanan davalarda, kaybedenler arasında Petrol Ofisi Genel Müdürlüğü, Arsa Ofisi, Yenimahalle ve Etimesgut Belediyeleri bulunuyor. 
     AOÇ Kuruluş Kanunu’na göre, yasa ile devredilebilen araziler, hükümet önerisiyle çıkartılan yasalarla Makine Kimya Enstitüsü, Toprak Mahsulleri Ofisi, PTT, Çimento Fabrikası, Karayolları, DSİ, Etibank, TCDD, TEKEL, Büyükşehir Belediyesi ve askeri tesisler için Milli Savunma Bakanlığı’na cüzi bir bedelle satılıyor. 
     
     Dava üstüne dava 
     Arazileri sürekli gündemde olan Atatürk Orman Çiftliği, kuruluş yapısı nedeniyle devletten mali yardım almıyor. AOÇ, şarap, süt, dondurma, yoğurt gibi ürünlerin satışı ve kira gelirleriyle ayakta duruyor. Talana karşı Atatürkçü Düşünce Vakfı ve TMMOB Orman Mühendisleri Odası Ankara Bölge İdare Mahkemesi’nde Gazi Üniversitesi’ne tahsis edilen 171 bin 340 metrekare arazi için, Tarım ve Köyişleri Bakanlığı, AOÇ Müdürlüğü ve Gazi Üniversitesi aleyhine dava açtı. 
     Kayıpların büyüğü ise 1937 - 1950 yıllarında arasında oldu. Hazine, arazileri kamu kurumlarına devretti. Bunlar arasında bugün Gazi Orduevi’nin bulunduğu başkente h kim arazi de yer alıyor. 
     



 GÜNCEL 























</TEXT>
</DOC>
