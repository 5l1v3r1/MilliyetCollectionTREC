<DOC>
<DOCNO> 15415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sonspo09.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Rüştü'nün oynaması tıbba göre imkansız değil" 
</HEADLINE>
<TEXT>

     Fenerbahçe Teknik Direktörü Mustafa Denizli, sakatlığı nedeniyle bir süreden beri sahalardan uzak kalan kaleci Rüştü'nün psikolojik durumunun, 3-4 gün öncesine göre çok farklı olduğunu belirterek, ''Rüştü'nün kupa finalinde oynaması tıbba göre imkansız değil'' dedi. 
     Denizli, Kayseri'de düzenlediği basın toplantısında, takımının lig mücadelesi devam ederken, Türkiye Kupası'nı müzelerine taşımasının, gelecek haftalardaki performansına olumlu yansıma sağlayacağını, kupanın Fenerbahçe camiasına neler hissettireceğini çok iyi bildiklerini kaydetti. 
     Denizli, Gençlerbirliği'nin de bu maç için çok arzulu olduğunu, bütün konsantrasyonunu kupa maçına bağladığını ifade ederek, Gençlerbirliği'nin ligin ikinci yarısındaki performansının gerçek gücünü göstermediğini, rakiplerinin çok iyi ekiplerden biri olduğunu bildirdi. 
     Kayseri'de futbolseverlerin uzun süreden beri takımlarını izleyemediklerini anımsatan Mustafa Denizli, ''Bu kupa maçında Kayserililere güzel futbol izlettireceğiz. Kazanan hak eden olacaktır.Temmennimiz hak edenin Fenerbahçe olmasıdır'' dedi. 
     Denizli, kupayı Gençlerbirliği'nin kazanmasının Fenerbahçe'yi nasıl etkileyeceği yolundaki bir soruya, ''Gayet tabi olumlu etkilemez. Ancak, büyük takımlar, hem çok olumlu, hem de olumsuz ortamları rahatlıkla aşabilen, her türlü ortamı lehine çeviren takımlardır. Fenerbahçe büyük takım olduğuna göre, etkilenmeyi en aza indiririz. Ama bunu düşünmüyoruz'' diye yanıt verdi. 
     Denizli, son maçta alınan yenilginin kaleci Rüştü'nün olmamasına ve defans güveninin kaybolmasına bağlanıp bağlanamayacağı şeklindeki bir soruya ise şu şekilde karşılık verdi 
     'Biz, hiçbir birey üzerine takım düşüncesini oturtmayız. Gayet tabi Rüştü bizim son derece önemli bir futbolcumuz ama Fenerbahçe bu tür ortamlara her zaman hazırlıklı. Yarışta Rüştü ile olmak çok güzel ancak onun olmadığı günleri de hesap ediyoruz. Kaldı ki, Rüştü her türlü fedakarlığı ortaya koyabilen bir futbolcumuz. Önümüzde ikibuçuk günlük bir süre var. Maç gününe kadar Rüştü'nün hislerinin, psikolojik durumunun ne denli değişebildiği ve ayağındaki sakatlığın ne denli ileri gittiğini, o gün daha sağlıklı değerlendirebiliriz. 
     Rüştü'nün kupa finalinde oynaması tıbba göre imkansız değil. Tıbba göre imkansız olmayan birşey, Rüştü'ye göre daha rahatlıkla imkansızdır. Dolayısıyla burada zaten Rüştü'nün dünkü psikolojik durumu ile 3-4 günkü durumu arasında çok büyük fark var. Bizim için saatlerin bile büyük önemi bulunuyor.'' 
     Denizli, lig mücadelesi ile ilgili olarak ''Hiçbir takımın bütün maçlarını kazanabileceği hesabını yapmayacağını'' belirterek, ''Lig ve futbolun güzelliği budur. İddialı ekipler de zaman zaman kaybedebilir. Önemli olan, ligi bir bütün olarak değerlendirmektir. Biz başlarken, ligi uzun bir maraton olarak gördük. Dolayısıyla haftalık periyotlar bizi etkilemez. Ligin sonunda düşündüğümüz çizgide olacağız'' dedi. 
     Mustafa Denizli, ''Bir meslektaşının sizin yerinizde olması durumunda daha başarılı sonuçlar alabileceğini söylediğinin'' anımsatılması üzerine, ''Ben meslektaşlarımla polemiğe girmem, hepsinin düşüncesine saygı duyarım. Ben burada başarıyı yakalamak için varım, polemik için yokum. Esasında söylediği de kötü bir şey değildir'' diye karşılık verdi. Denizli, futbol kariyerinde iki defa Türkiye Kupası'nı kazandığını, birçok kere de final oynadığını da kaydetti. 




</TEXT>
</DOC>
