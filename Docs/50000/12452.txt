<DOC>
<DOCNO> 12452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/guncel/gun01.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
On binler HALAY ÇEKTİ 
</HEADLINE>
<TEXT>

Nevruz kutlamalarında sağduyulu halkın arasına sızmak isteyen bir avuç bölücüye rağmen bayram havası bozulmadı. Ateşler yakıldı, halay çekildi 
     HABER MERKEZİ 

     Diyarbakır'da onbinlerin coşkulu katılımıyla kutlanan Nevruz şölenlerinde atılan az sayıda bölücü slogan, vatandaşların sağduyulu davranışlarıyla bastırıldı. Olaysız kutlamalara katılanlar, yakılan Nevruz ateşlerinin üstünden atladı, halaylar çekildi. 
     
131 kişi gözaltında      Güvenlik güçleri, PKK'ya destek veren pankartların açılmasını ve Türk Bayrağı aleyhine tezahürat yapılmasını engelledi. Yurt genelinde, aralarında dört İsviçreli'nin bulunduğu toplam 131 kişi gözaltına alındı, Bursa'da bir polis yaralandı. 
     
Fuar alanı doldu taştı      Diyarbakır'daki törenlere katılanlar, yaklaşık iki ay önce, beş polis memuruyla birlikte şehit edilen İl Emniyet Müdürü Gaffar Okkan'ın katillerinin bulunması isteğini de bir kez daha dile getirdi. 
     Fuar alanında düzenlenen kutlama törenlerine, kentteki vatandaşlar büyük ilgi gösterdi. Yoğun güvenlik önlemleri alınırken, kentten alana gidenler güvenlik güçleri tarafından üç noktada arandı. 
     
Barış güvercinleri      Alandaki ilk Nevruz ateşini yakan Murat Bozlak, Okkan ile beş polis memurunun katillerinin bir an önce yakalanmasını istedi. Bozlak, "Bugün, Nevruz, 20 il ve ilçede kutlanıyor. Keşke her yerde valilikler, Diyarbakır Valiliği gibi izin verseydi" dedi. Daha sonra, çok sayıda beyaz güvercin uçurulurken, kalabalık nedeniyle çok sayıda kişi de fenalık geçirdi. 
     
Müdahale yok      Nevruz, Doğu ve Güneydoğu'daki çeşitli illerde, bazı MHP'li bakanların da katılımıyla kutlanırken, Siirt'te kadın ve erkek polisler, vatandaşlarla birlikte halay çekti. 
     
Bakan halayı      Ankara Güvenpark'taki etkinliklere de, Kültür Bakanı İstemihan Talay ile Milli Eğitim Bakanı Metin Bostancıoğlu katıldı. İki bakan, Türk cumhuriyetlerinden Nevruz için Başkent'e konuk gelen topluluklardan genç kızlarla birlikte, parkta yakılan ateşin çevresinde halay çekti. Adıyaman'da 2 bin kişinin katıldığı Nevruz kutlamaları ise olaylı geçti. Ateşler yakarak izinsiz gösteri yapan, güvenlik güçlerine taş ve sopalarla saldıran grup, panzerlerin de desteğiyle dağıtıldı. Bursa'da da bir Çevik Kuvvet polisi, atılan taş sonucu hafif yaralandı. 
     
İstanbul'da şiddet vardıNESLİHAN CUYAR İstanbul 
     İstanbul'da, resmi programın dışındaki Nevruz kutlamalarına izin verilmeyeceği açıklanmasına karşın, bir çok ilçede korsan gösteri yapıldı. Terör örgütü PKK'yı simgeleyen sarı, yeşil ve kırmızı flamalar açılırken, polise taşla saldıran göstericiler bir galerinin camlarını kırdı, 100 kişi gözaltına alındı. Topkapı'da izinsiz toplanan yaklaşık 4 bin kişi, polise taşlarla saldırdı. 
     
Nevruz gelenek dini yönü yokANKARA Milliyet 
     Diyanet İşleri Başkanlığı, Nevruz'un "dini hüviyeti bulunmayan" bir gelenek olduğunu bildirdi. Çeşitli etkinliklerle kutlanan Nevruz nedeniyle bir hutbe hazırlayan Diyanet İşleri, vatandaşları birlik ve beraberliğe çağırarak, bölücü mihraklara karşı uyarma kararı aldı. Yarın tüm camilerde milletin oluşmasında geleneklerin önemi ve Nevruz’un yeri vurgulanacak. 
     
Taliban kutlama yapmayı yasakladıDIŞ HABERLER SERVİSİ 
     Afganistan'daki Şii toplumun geçmiş yıllarda coşku ile yinelenen Yeni Yıl’ Nevruz kutlamaları bu yıl ülkeye egemen olan Taliban yönetiminin Nevruz İslam'a aykırıdır’ yorumu ile yasaklandı. Taliban yöneticileri, Nevruz kutlamalarının yasaklandığını radyo açıklamaları ile duyurdular. Açıklamalarda Nevruz'un İran'dan alınmış olduğu belirtildi. Şii mabetleri de muhafızlarca kordona alındı. 
     


 GÜNCEL 


















</TEXT>
</DOC>
