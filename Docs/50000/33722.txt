<DOC>
<DOCNO> 33722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/siyaset/siy05.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsakoff raporu DGM’de geçmiyor 
</HEADLINE>
<TEXT>

Ölüm orucunun 230. gününde hastalanıp çocukluğuna dönen mahk mun tahliye talebi reddedilerek, savunma hazırlaması istendi 
     GÖKÇER TAHİNCİOĞLU Ankara 

     F tipi cezaevlerine karşı başlattığı ölüm orucunun 230. gününde Wernicke Korsakoff hastalığına yakalanarak çocukluğuna dönen Ersin Eroğlu 25 , hatırlayamadığı "eylemleri"ni mahkemede savunmak zorunda kalacak. Eroğlu’nun yargılandığı Ankara DGM, doktor raporuna rağmen Eroğlu’nun tutukluluk halinin devamına ve gelecek duruşmada ifade vermesine karar verdi. 
     TKP ML davasından tutuklanan ve hakkında yasadışı örgüt üyeliğinden dava açılan Eroğlu, F tipi cezaevlerine karşı başlatılan ölüm oruçlarında 230. güne gelindiğinde bilincini kaybetti. Eroğlu, doktor müdahalesinden sonra sabah uyandığında artık kendisini 14 yaşında sanıyordu. 
     
     Tahliye edin 
     Eroğlu’nun durumu gün geçtikte kötüye gitti. Bunun üzerine avukatları, tutuklu olarak Ankara 1 No’lu DGM’de yargılandığı davanın geçtiğimiz duruşması öncesinde, mahkeme heyetinden Eroğlu’nun tahliye edilmesini istedi. Aynı durumdaki birçok tutuklu için İstanbul DGM’nin yargılamanın durması kararını verdiğini anımsatan avukatlar, mahkeme heyetinin bu konuda "doktor raporu" istemesi üzerine, müvekkillerinin muayene edilmesini sağladı. 
     
     Kendi başına yaşayamaz 
     Ankara Numune Hastanesi’ndeki doktor heyeti, Eroğlu’nu muayene ettikten sonra şu raporu verdi 
     "Yer - zaman - kişi oryantasyonu bozuktur. Tespit ve yakın - uzak belleği ileri derecede yıkılmıştır. Düşünce sığlaşmış ve çocuksulaşmıştır. Başkasının yardımı olmadan yürüyememekte ve gündelik hayatını tek başına sürdürememektedir. Bu bulgularla Eroğlu için Wernicke Korsakoff sendromu düşünülmüş olup cezasının 6 ay tehiri için İstanbul Adli Tıp’a sevki uygun görülmüştür." 
     
     Savunma hazırlasın 
     Avukatlar, geçtiğimiz hafta yapılan duruşmada raporu mahkemeye sundu. DGM heyeti duruşma sonunda şu kararı verdi "Suçun vasıf ve mahiyetine, delil durumuna göre, tahliye talebinin reddine, tutukluluk halinin devamına, duruşma günü celbi getirilmesi ve hazırladığı savunmasının dinlenmesi için Cumhuriyet Başsavcılığı’na yazı yazılmasına, sanığın tutukluluk durumunun dosya üzerinden tekrar görüşülmek üzere duruşmanın ertelenmesine karar verilmiştir." 
     



 SİYASET 
















</TEXT>
</DOC>
