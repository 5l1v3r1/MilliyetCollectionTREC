<DOC>
<DOCNO> 33663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur04.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm parlak gidiyor ama THY'de grev sesleri yükseliyor 
</HEADLINE>
<TEXT>

     Hava-İş Sendikası, Türk Hava Yolları'nda THY 18. dönem toplu iş sözleşmesinin uyuşmazlıkla sonuçlanması üzerine, 31 Temmuz'da grev tarihini açıklayacak. 
     Sendika Genel Merkez Yönetim Kurulu adına yapılan yazılı açıklamada, toplu sözleşme görüşmelerinin 11 Temmuz 2001 tarihinde uyuşmazlıkla sonuçlandığı, tarafsız arabulucu raporunun hazırlanarak tebliğ edilmesiyle birlikte yeni bir sürece girildiği belirtildi. 
     Sendikanın yasa gereği 6 işgünü bekleyeceği ve bu sürede de bir anlaşma sağlanamaması halinde, bir sonraki 6 işgünü içinde grev kararı alacağı ve 60 gün içinde de bu kararın uygulamaya dönüştürülebileceği belirtilen açıklamada, şöyle denildi 
     ''Ülkemizin içinde bulunduğu bu zor koşullarda uyuşmazlığın masada sonuçlandırılması için sendikamız bugüne kadar olağanüstü gayret sarfetmiştir. Ancak grev kararı alınıp asıldıktan sonra bütün şartlar değişmiş olacaktır. Bir grev söylentisinin bile nasıl rezervasyon iptallerine yol açtığı bilinmektedir. Bu nedenle eğer uyuşmazlık işverence ısrarla sürdürülürse, bu kayıpların sorumlusu kendileri olacaktır. Çünkü Sendikamız, yasaların gerektirdiği prosedürlere uymak zorundadır.'' 
     







</TEXT>
</DOC>
