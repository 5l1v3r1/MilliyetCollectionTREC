<DOC>
<DOCNO> 37601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/soneko08.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
United Press "Tükiye, hem başarıya hem de başarısızlığa çok yakın" 
</HEADLINE>
<TEXT>

     ABD'nin önde gelen haber ajanslarından United Press International'da UPI Türkiye'nin ekonomik durumuyla ilgili yayınlanan yorumda, Türkiye'nin ''hem başarıya hem de başarısızlığa çok yakın olduğu'' ifadesi kullanıldı. 
     UPI'ın baş ekonomi muhabiri Ian Campbell imzasıyla yayınlanan yorumda, Uluslararası Para Fonu IMF yetkililerinin de işaret ettiği gibi, Türkiye'nin IMF destekli yeni ekonomik programını gerektiği şekilde uygulamakta olduğu ve önemli ara başarılar kaydettiği belirtildi. 
     Yorumda, buna karşın piyasaların bu duruma istendiği gibi tepki göstermediği ve döviz kurları ve faiz oranlarının tehlikeli şekilde yüksek olduğu hatırlatılarak, şöyle denildi 
     ''Türkiye'nin durumu umutsuz mu Eğer piyasaların güveni makul bir sürede yeniden sağlanamazsa, evet. Faiz oranlarının şu andaki gibi yüksek seyretmesi ve döviz rezervlerinin kaybının devamı halinde, ekonominin buna uzun süre dayanması pek mümkün değil. Buna karşılık, eğer hükümet veya IMF, döviz kurlarının istikrar kazanmasına ve faiz oranlarının düşmesine katkı sağlayacak bazı önlemler, hatta jestler bulabilirse, durum düzelir. Reel sektörün sıkıntıları hafifletilebilir ve zaman içinde ortadan kaldırılabilir ve meşakkatle uygulanan reform programı meyvalarını verir. Bunun için sadece güvenin yeniden sağlanabilmesi yeterli olacak.'' 
     
     İngiliz ekonomist... 
     UPI'ın yorumunda görüşlerine yer verdiği İngiliz ekonomist Timothy Ash de, Türkiye'nin döviz rezervlerinin artması için bir miktar daha uluslararası yardım sağlanmasının, piyasaların güvenini yerine getirebileceğini belirtti. 
     Londra'daki Bear Stearns International şirketinde görev yapan Ash, Merkez Bankası'nın da enflasyon hedeflemesine kısa sürede geçebilmesi durumunda, bunun da güvenin sağlanmasına katkıda bulunabileceğini söyledi. 
     UPI'ın yorumunun sonunda, ''Türkiye, halen krizde. Ancak, aslında başarıya da yakın. Arjantin'in tersine Türkiye, değeri suni olarak şişirilen bir para birimine sahip değil. Faiz oranları düşebilirse, Türkiye yeniden büyüyecek. Türkiye'nin bu ana kadar elde ettiği başarılar kaybedilirse çok yazık olur'' denildi. 






</TEXT>
</DOC>
