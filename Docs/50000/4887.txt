<DOC>
<DOCNO> 4887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/ekonomi/eko11.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     İnternette elektronik şirket pazarı kuruldu 
     EKONOMİ SERVİSİ 

     Türkiye'nin ilk elektronik pazar yerleri merkezi TradeOrbis kuruldu. IBM'in altyapısını hazırladığı İlab Holding tarafından kurulan pazaryeri, alıcı ve satıcıların sanal ortamda açık artırma yapmalarını sağlayacak. 8 ayrı e - pazar yerini içerecek. TradeOrbis'in kimya ve plastik sektörü ticaretinin yapılacağı ChemOrbis bölümü mart ayında faaliyete geçecek. İlab Holding Yönetim Kurulu Başkanı Mustafa Say, Türk iş dünyasının, elektronik ortamda dünya şirketleriyle rekabetini daha etkin bir hale getirmeyi planladıklarını,söyledi. Şirketlerin bir bedel ödemeksizin üye olabilecekleri TradeOrbis’te kimya dışında demir - çelik, ofis malzemeleri, gıda, inşaat, servisler, tekstil ve hediyelik eşya ticari faaliyete başlayacak diğer sektörler olacak. 
     
     Amazon.com’da işçi kıyımı başladı 
     İnternet perakende devi Amazon.com yaptığı açıklamada çalışanlarının yüzde 15'ine karşılık gelen bin 300 kişiyi üç ay içerisinde işten çıkaracağını açıkladı. Geçtiğimiz yıl 1.4 milyar dolar zarar ettiğini de açıklayan şirket sözcüleri bu kararın yatırımcılarının içini rahatlatmak için alındığını söylediler. Amazon.com'un İngiltere temsilcisi Steve Frazier ise bu kararın kendileri için yaşamsal bir önemi bulunduğunu ve şirketin ayakta kalabilmesi için gerekli olduğunu söyledi.Şirket bu kararla birlikte Amerika'da bulunan bir dağıtım merkezi ile müşteri hizmetleri veren bir servisini kapatıyor. 
     
     Avrupa Birliği’nde 14 milyon işsiz 
     Avrupa Birliği AB istatistik kurumu Eurostat, 2000 yılında, 15 üye ülkede yıllık ortalama işsizlik oranının yüzde 8,1 olduğunu, AB ülkelerinde 13,9 milyon işsiz bulunduğunu bildirdi. AB'de yıllık işsizlik oranının 1999'da yüzde 8,9 olduğunu belirten Eurostat, en düşük oranların Lüksemburg yüzde 2,1 , Hollanda yüzde 2,7 ve Avusturya'da yüzde 3,3 kaydedildiğini açıkladı. Yıllık enflasyon oranı en yüksek ülkenin ise İspanya yüzde 13,7 olduğu belirtildi. Eurostat, aynı dönemde işsizlik oranının ABD'de yüzde 4, Japonya'da yüzde 4,7 olduğunu bildirdi. 
     
     Nema ödemeleri bugün başlıyor 
     Başbakan Bülent Ecevit yaptığı açıklamada, Telekom'un özelleştirilmesinden vazgeçildiği yolunda haberler yaydığını ifade ederek, "Bu haberlerin gerçekle ilgisi yoktur. Telekom önümüzdeki aylarda özelleştirilecektir" dedi. Ecevit, Tasarrufu Teşvik Yasası uyarınca yapılan kesintilere son verildiğini anımsatırken, yasa uyarınca bugün, çalışanlara 570 trilyon lira tutarında nema ödemesi yapılacağını bildirdi. 
     
     Benzinde kart komisyonu yok 
     Rekabet Kurulu, akaryakıt istasyonlarında kredi kartlı satışlarda komisyon alınmasına ilişkin uygulamaların Rekabetin Korunması Hakkındaki Kanun’un ihlali olduğunu kararlaştırdı. Kurul, uygulama konusunda Petrol Ürünleri İşverenler Sendikası ile Türkiye Akaryakıt Bayileri Petrol ve Gaz Şirketleri İşveren Sendikası'na 2 milyar 433 milyon 600 bin'er lira idari para cezası verdi. 
     
     Oto yan sanayi bıçak sırtında 
     Otomotiv ana sanayiinde stokların artması, yan sanayiinde de parça siparişlerinin dondurulmasına yol açtı. Taşıt Araçları Parça Sanayicileri Derneği TAYSAD Genel Sekreteri Barbaros Demirci, otomotiv ana sanayiine bağlı olarak üretim yapan yan sanayiinin, burada yaşanan herhangi bir olumsuzluktan doğrudan etkilendiğini belirterek, "Her iki sektör birlikte yaşamak zorunda" diye konuştu. 
     


 EKONOMİ 
















</TEXT>
</DOC>
