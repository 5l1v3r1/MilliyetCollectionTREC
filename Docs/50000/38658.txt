<DOC>
<DOCNO> 38658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sontur05.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Değişmek erdemdir" 
</HEADLINE>
<TEXT>

     1994 yılında yaptığı bir konuşmanın kasetinin ortaya çıkmasıyla zor durumda kalan, ardından Yargıtay Cumhuriyet Başsavcısının başvurusu ile yeni siyasi macerası zora giren Tayyip Erdoğan suskunluğunu bugün bir basın toplantısı ile bozdu. 
     Tayyip Erdoğan değişimin erdem olduğunu söyleyerek, "hayatın öğrettikleriyle ben de değişime açığım" dedi. 
     Konuşmasına partisinin programını hatırlatarak başlayan Erdoğan, 
     AK Parti'nin kuruluşundan önceki dönemde de siyasi hakları kullanma konusunda bazı tartışmaların mevcut olduğunu ifade eden Erdoğan, öncelikle konunun uzmanı hukukçularla ''enine boyuna'' tartıştıklarını belirtti. 
     Hukukçuların, ''Yüksek Seçim Kurulu, Yargıtay ve Danıştay'ın kararları ile cezaların ertelenmesine ilişkin kanunlardaki düzenlemelerin, şahsıyla ilgili herhangi bir hak kısıtlamasının bulunmadığını ortaya koyduğunu'' ifade ettiklerini söyleyen Erdoğan, ayrıca kendisiyle aynı durumda olan Hasan Celal Güzel ile ilgili olarak Anayasa Mahkemesi'nin verdiği kararı beklediklerini kaydetti. 
     Başsavcı'nın başvurusu 
     Erdoğan, ''Anayasa Mahkemesi'nin Güzel hakkında verdiği kararla, erteleme yasasından yararlananların siyasi hak yoksunluğunun bulunmadığının hiçbir şüpheye yer vermeyecek şekilde açıklığa kavuştuğunu'' bildirerek, sözlerini şöyle sürdürdü 
     ''İşte gerek cezaların ertelenmesine ilişkin yasal düzenlemelerin, gerekse yüksek yargı organlarının kararlarının doğurduğu hukuksal güvenliğin ışığında AK Parti'nin kurucusu oldum ve Genel Başkanı seçildim. Bu açık hukuksal duruma rağmen Sayın Yargıtay Başsavcısı bir başvuruda bulunmuş olup, bu konuda nihai kararı Anayasa Mahkemesi verecektir. Sayın Başsavcı yasal yetkisini kullanmıştır. Daha fazla söz söylemeyi de gerekli görmüyorum. Ayrıca yargılama sürecine girmiş bu konuda herhangi bir yorumda bulunmak da hukuken doğru değildir.'' 
     Adalet ve Kalkınma Partisi Genel Başkanı Recep Tayyip Erdoğan, hayatın öğrettiklerinin gerektirdiği bir gelişimin sonucunda kendisini değişime açık tuttuğunu ve değişmeyi de bir erdem saydığını söyledi. 
     Erdoğan, düzenlediği basın toplantısında, kamuoyunda basın özgürlüğünün kötüye kullanılmasının bir örneği olacak biçimde yayınlanan bazı kasetler dolayısıyla şahsı ve partisi hakkında başlatılan tartışmaya da açıklık getirmek istediğini söyledi. 
     Erdoğan, kasetteki konuşmanın 1992 yılında yapıldığını, 7 Temmuz 1998 yılında Hürriyet Gazetesi'nde gündeme getirildiğini, bunun üzerine İstanbul DGM Başsavcılığınca başlatılan soruşturmanın takipsizlik kararıyla sonuçlandığını anlattı. 
     ''Bizimle ilgili kaseti gündeme getirenler hukuki bir sonuç alamayacaklarını bilmektedirler'' diyen Erdoğan, geçmişte söyledikleri bazı sözler öne sürülerek, bugün ki siyasi çalışmalarının engellenmek istendiğini savundu. 
     Değişim 
     Şu an gündemde olan kasetleri yayınlayanların, ''Değiştiniz mi Değiştiyseniz ne kadar değiştiniz '' diye sorduklarını ifade eden Erdoğan, şunları söyledi 
     ''Hayatın öğrettiklerinin gerektirdiği bir gelişimin neticesi olarak ben de birçok insan gibi kendimi değişime açık tutuyorum. Değişmeyi de bir erdem sayıyorum. Değişimden kastedilen birtakım oligarşik güç odaklarının taleplerine uygun hale gelmekse, böyle bir değişim bizim yanımıza kesinlikle uğrayamayacak. Ait olduğumuz medeniyet ve tarih havzasının değerlerini taşımaktan her zaman olduğu gibi bugün de gurur duyuyoruz. Bu değerler bizim onurumuzdur. Siyasete getirmek istediğimiz ahlak değerlerinde ve temel ilkelerimizde kesinlikle bir değişim söz konusu değildir. Hayat değişiyor. Zaman akıyor. Buna bağlı olarak dünyayı algılama biçimimiz ve olayları yorumlama tarzımız tabii ki değişikliğe uğruyor. Tecrübelerinden ders çıkarma erdemine sahip insanlar gibi ben de değişmeyi bir erdem sayıyorum. Değişime açık olmayı ömrümün son nefesine kadar sürdürmeyi diliyorum.'' 
     Vize almamız gerekmiyor 
     Erdoğan, ''Birileri adeta siyasi hareketimize vize verme hakkını kendilerinde görüyorlar. Bize değişip değişmediğimiz soruyorlar. Ak Parti mensupları olarak anayasamız ve seçmenlerin teveccühü dışında hiçbir makamdan vize alınması gerektiğine inanmıyoruz. Partimiz, anayasamızın sınırları içinde ürettiği siyasi çözüm önerileriyle milletimizin huzuruna çıkmanın dışında hiçbir akreditasyon ya da icazet arayışında değildir ve olmayacaktır'' diye konuştu. 
     Geçmişte yapılan konuşmaların dünyada uzun yıllar hüküm sürmüş soğuk savaş şartlarına bağlı olarak şekillenmiş bir siyaset anlayışının etkisi altında olduğu vurgulayan Erdoğan, ''Soğuk savaş şartlarından etkilemiş olan kutuplaşmacı siyaset anlayışı ulusal ve yerel siyaseti de etkilemişti. Bizim siyasi üslubumuz da, bu kutuplaşmanın etkisi altında biçimlenmişti'' dedi. 
     Artık kutuplaşmaya ya da çatışmaya dayanan siyaset anlayışının ülkeye bir şey getirmeyeceğine inandıklarını belirten Erdoğan, kollektif bir siyasi akla dayanan, parti çıkarları adına uzlaşma zeminlerinin zedelenmesine göz yummayan ve ülkede uzlaşma zeminlerinin tesis edilmesiyle ülke kalkınması arasındaki bağlantıları doğru koyan bir siyaset anlayışının Ak Parti ile günyüzüne çıktığını söyledi. 
     Laiklik 
     Erdoğan, kendilerine sık sık ''laiklik meselesiyle polemik konusu olacak tarzda'' sorular sorulduğunu kaydederek, şöyle devam etti. ''Laikliği demokrasinin teminatı olarak görüyoruz. Din ve vicdan hürriyetini en iyi şekilde koruması gereken ilke de laiklik ilkesidir. Bu bakımdan din istismarına karşı olduğumuzu söylediğimiz gibi laikliğin din düşmanlığı şeklinde yanlış yorumlanarak örselenmesine de karşı olduğumuzu programımızda belirtiyoruz. Ak Partiye göre laiklik nedir Her türlü din ve inanç mensuplarının ibadetlerini rahatça icra etmelerini, dini kanaatlerini açıklayıp bu doğrultuda yaşamalarını ancak inançsız insanların da hayatlarını bu doğrultuda tanzim etmelerini sağlayan bir ilke. Bu bakımdan laiklik, özgürlük ve toplumsal barış ilkesidir.'' 
     Sonuna kadar giderim 
     Soruları da yanıtlayan Erdoğan, ''Anayasa Mahkemesi kararını beklemeden görevi bırakmayı düşünüyor musunuz '' şeklindeki bir soru üzerine, ''Biz milletimize hizmet yolunda herhangi bir yasal engel olmadıktan sonra bu uzun soluklu yolcuğu sonuna kadar devam ettireceğiz'' yanıtını verdi. 
     

</TEXT>
</DOC>
