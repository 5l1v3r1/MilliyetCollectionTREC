<DOC>
<DOCNO> 38368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/spor/ygokce.html </URL>
<DATE> 2001/08/22/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Hakan’a Milan yolu 
</HEADLINE>
<TEXT>

     ATTİLA GÖKÇE 

     Türkiye, 2002 Dünya Kupası’na ulaşan yolda hesapta olmayan kazalar ve önündeki virajlar nedeniyle zor sınavların eşiğinde. 
     Zorluğun aşılması için elbette, herkes üzerine düşen görevi - doğru bildiği yolda - fazlasıyla yapıyor. Özellikle de Şenol Güneş... Milli Takım Teknik Direktörü Inter, Real Sociedad, Blackburn Rovers, Aston Villa, Real Mallorca takımlarında forma mücadelesi veren Hakan, Okan, Emre, Tayfun, Tugay, Fatih’in durumunu sabah - akşam izliyor. Her birinin ayrı sorunları var. Bu sorunların üstesinden gelip, forma giyebilen tek oyuncusu Alpay... Ötekiler formsuzluk, ya da sakatlık sarmalından henüz kurtulabilmiş değiller... 
     En önemli sorun, Milli Takım’ın golcüsü Hakan Şükür’ün Inter’in yeni teknik direktörü Hektor Cuper tarafından dışlanması, adeta yok sayılması. 40 kişilik geniş kadronun içinde Hakan’ın forma giyebilmesi için Ronaldo’nun, Vieri’nin ya da öteki forvet oyuncularından birinin uzun sürecek bir sakatlık dönemi geçirmesi, kulüpten ayrılması gibi akılla hesaplanamayacak büyük sürprizlerin gerçekleşmesi gerekiyor. Açıkçası Inter’de Hakan Şükür’e artık forma yok 
     Geçen hafta Milli Takım kurmayları Hakan Şükür’ün sürekli forma giyebilmesi için neler yapabileceğini konuştular. Uzun uzun tartıştılar. Milli Takım’ın başarısı, her şeyden önce Hakan’ın kulüp maçlarında oynama devamlılığına endeksliydi. Bu sorun mutlaka aşılmalıydı. Sonunda birçok özel önlemin yanı sıra çok radikal bir çözüm için kolları sıvadılar. Hakan Şükür Inter’den ayrılıp, bir başka kulüpte sürekli oynayabilirdi... 
     Elbette bir çok kulüp istiyordu onu. Ama ya aynı sorunları orada da yaşarsa... 
     Böyle bir riskin denenmesi bile Milli Takım’a hiçbir yarar sağlamaz, aksine Hakan Şükür’ü bunalıma sokardı. 
     Onun değerini bilen, onu oynatabilecek bir teknik adam... Onun değerini bilen, ona gereksinmesi olan bir takım... 
     Elbette o teknik adam Fatih Terim’den başkası değildi. Menajer Can Çobanoğlu, Teknik Direktör Şenol Güneş formülün şansını araştırmaya karar verdiler. 
     Terim’den gelen ilk mesaj şu "Özellikle hava toplarını kullanacak iyi bir santrfora ihtiyacım var " 
     O adamın kim olduğu belli... Terim, herhalde Bierhoff’u kastetmiyor... Açıkçası Hakan Şükür’ü tanımlıyor. Mesaj, şimdilik olumlu... Işığın rengi yeşil.. Yol açık 
     Böylece İtalya’daki ilk günlerinde birbirlerine darılan, TV aracılığıyla karşılıklı gönderme yapan hoca - futbolcu, şimdi yeni bir beraberliğe hazırlanıyor... O tartışmaların sonuna Terim şöyle bir nokta koymuştu "Hiç aslan kuyruğu ile kavga eder mi " 
     Aslan kuyruğu ile kavga etmiyor... Aslan, kuyruğunu sıkıştığı yerden kurtarmaya çalışıyor. Türkiye, Terim’den Milli Takım’a destek bekliyor... 
     Hakan Şükür, Milan’dan davet bekliyor. 
     
     



 SPOR 





























</TEXT>
</DOC>
