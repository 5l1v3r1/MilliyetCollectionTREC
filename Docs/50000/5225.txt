<DOC>
<DOCNO> 5225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/dunya/dun06.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem onlara da yaradı 
</HEADLINE>
<TEXT>

     DIŞ HABERLER SERVİSİ 

     Deprem, Türkiye - Yunanistan örneğinde olduğu gibi bu kez düşman kardeşler Hindistan'la Pakistan'ı bir nebze de olsa birbirine yaklaştırdı. Yardım elini uzatmada gecikmeyen Pakistan askeri yönetimi lideri Pervez Müşerref'i telefonla arayan Hindistan Başbakanı Atal Behari Vajpeyee, depremin vurduğu Gujarat eyaletindeki kurtarma çalışmaları hakkında bilgi verdi. 
     Vajpayee, dün görüşmeden önce yaptığı açıklamada, "Pakistan bize yardım ediyor ve bu mutluluk kaynağıdır. Bugün muhtemelen General Müşerref ile telefonda görüşeceğim. Belki bu acı ve üzüntü içinde, bir yol açılabilir. Belki bundan bazı temaslar, bir şeyler doğabilir" dedi. 
     Bu arada 26 Ocak'taki depremden "daha büyük yeni bir depremin olacağı" kehanetinde bulunan bir falcı, halk arasında paniğe neden olduğu için tutuklandı. Hindistan Savunma Bakanı George Fernandes, depremde ölenlerin sayısını 100 bin olarak tahmin ettiğini yineledi. 
     Bu arada dün El Salvador'da Richter ölçeğine göre 5.1, Cezayir'de ise 3.9 büyüklüğünde deprem meydana geldi. İki depremde de can veya mal kaybı olmadığı bildirildi. 
     


 DÜNYA 














</TEXT>
</DOC>
