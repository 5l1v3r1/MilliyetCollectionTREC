<DOC>
<DOCNO> 17771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/spor/spo06.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIZ KRİZİ 
</HEADLINE>
<TEXT>

JARDEL Rize’de oynamayınca çileden çıktı. Hagi’nin jübilesine gitmedi, ipleri kopardı. Yönetim menajerlere yetki verdi ve oyuncusuna kulüp aramaya başladı 
BALİÇ Gaziantep maçının devre arasında stadı terk etmesi bardağı taşırdı. Real’e haber gönderdi, yeni sezonda da Fenerbahçe’ye kiralanmak istemediğini bildirdi 
     HALİL ÖZER - YUSUF KOBAL 

     Hesaplar tutmadı 
     SEZON başında ikisi de takımlarının en büyük silahıydı. Jardel, Galatasaray’ın umudu, hem Avrupa’da hem de ligde kozuydu. Baliç, Fenerbahçe’nin eski gözağrısı ve de vurucu timiydi. Ancak evdeki hesap çarşıya uymadı. Fenerbahçe ve Galatasaray, ligin iki lokomitifi oldu ama milyonlarca dolarlık yıldızlarından doğru dürüst yararlanamadı. Üstelik ikisi de takımlarına sorun oldu. Son haftada ise aradaki köprüler tamamen yıkıldı. 
     
     Sambacıya tepki 
     HAFTALARDIR sorun olan Jardel, Rize’de oynamayınca iyice çileden çıktı. Lucescu’ya köpürdü, Galatasaray’ı da ülkesine gitmekle tehdit etti. Bütün takım, Hagi’nin jübilesi için Romanya’ya giderken, o tedavi olmak gerekçesiyle Portekiz’in yolunu tutmak istedi. İzin zorla da olsa verildi. Ne zaman döneceği sorusu ise cevapsız kaldı. Lucescu, "Probleme devam ederse yedek kulübesinde kalır" dedi. Hagi’nin menajeri Becali, "Jübileye gelmek için sözü vardı, ayıp etti" dedi 
     
     Resmi teklif yok 
     YÖNETİM, artık gözden çıkardığı Jardel için menajerlere gizlice haber gönderdi ve kulüp aramaya başladı. Fiyatın 25 milyon dolar olduğu belirtilirken, pazarlık yolu da açık tutuldu. Jardel’e şu ana kadar henüz resmi bir teklif gelmediği ifade edildi. Bu arada Popescu ile Taffarel’in Jardel’i jübileye katılması için ikna etmeye çalıştıkları bildirildi. Jardel’in Rize’deki maçtan sonra Lucescu’ya da ayrılık kararını ilettiği belirtildi. 
     
     Yıldızları barışmadı 
     FENERBAHÇE’DE ise Baliç hem oynadığı, hem de oynamadığı zaman sorun oldu. Gaziantep maçında oyundan alınınca devre arasında stadı terketmesi bardağı taşırdı. Baliç’in gelecek sezon Fenerbahçe’de kalmama konusunda kararlı olduğu öğrenildi. Real Madrid’e haber gönderen Baliç, sözleşmesini feshetmeye veya tekrar Fenerbahçe’ye kiralanmasına karşı olduğunu bildirdi. 
     



 SPOR 



























</TEXT>
</DOC>
