<DOC>
<DOCNO> 32923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur26.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın yasağı da iki yıl sonra bitiyor 
</HEADLINE>
<TEXT>

     Anayasa Mahkemesi RP'yi kapatma kararı nedeniyle siyasi yasaklı olan Necmettin Erbakan, aynı Mahkemenin bugünkü kararıyla biraz olsun sevindi. 
     Erbakan'ın TCK 312'den olan mahkumiyeti nedeniyle katmerlenen siyasi yasağı, Anayasa Mahkemesi'nin kararıyla yaşam boyu yerine 2003'e kadar kısalmış oldu. Böylece Erbakan, sadece Refah Partisi'nin kapatılmasına yol açtığı için 22 Şubat 2003'e kadar siyasi yasaklı olacak. RP'nin kapatılmasına ilişkin gerekçeli karar 22 Şubat 1998'de Resmi Gazete'de yayımlandığı için Erbakan ve arkadaşlarına 22 Şubat 2003'e kadar siyasi yasak getirilmiş, bu süre içerisinde başka bir partinin kurucusu, denetçisi ve yöneticisi olamayacakları karar altına alınmıştı. 
     Anayasa Mahkemesi bugün aksi yönde bir karar alsaydı, Erbakan ancak 2004'te Ağır Ceza Mahkemesine başvurarak "memnu haklarının iadesini" isteyebilecekti. Bu durumda da hakimin, talebi reddetme hakkı bulunuyordu. 







</TEXT>
</DOC>
