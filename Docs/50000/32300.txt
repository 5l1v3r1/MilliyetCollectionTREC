<DOC>
<DOCNO> 32300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun10.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin "Ya NATO'yu feshedin, ya da Rusya'yı da kabul edin" 
</HEADLINE>
<TEXT>

     Rusya Devlet Başkanı Vladimir Putin, NATO'ya, ''ya kendisini feshetmesi, ya da Rusya'yı da üye olarak kabul etmesi'' çağrısında bulundu. 
     İtar-Tass'ın haberine göre Putin, İtalya'nın Cenova kentinde 20-22 Temmuz arasında düzenlenecek G-8 doruğu öncesinde İtalyan Corriere della Sera gazetesine verdiği demeçte, Avrupa'da Rusya'nın da dahil olduğu ortak bir güvenlik sisteminin kurulması gerektiğini belirtti. Putin, ''Tıpkı Varşova Paktı'nın feshedildiği gibi, NATO'nun da feshedilmesi ya da kararlarda eşit söz sahibi olabilmemiz için Rusya'yı üye olarak kabul etmesi gerekli'' dedi. 
     NATO'nun feshedilerek, Avrupa'da ortak bir güvenlik sisteminin kurulmasının tercih edileceğini ifade eden Putin, Avrupa Güvenlik ve İşbirliği Teşkilatı'nın AGİT aslında bu amaçla kurulan bir örgüt olduğunu, ancak bu teşkilatın ''Kafkasya ve Orta Asya ile uğraşmayı tercih ettiğini'' savundu. AGİT'in Avrupa'da ortak güvenlik sisteminin ana yapısı olması gerektiği görüşünü, başta önceki Devlet Başkanı Boris Yeltsin döneminde olmak üzere yıllarca savunan Rusya, özellikle 1999'da İstanbul'da yapılan AGİT doruğu sırasında Çeçenistan politikasıyla ilgili olarak teşkilatın yoğun baskısıyla karşılaşınca, bu konudaki ısrarını hafifletmişti. 







</TEXT>
</DOC>
