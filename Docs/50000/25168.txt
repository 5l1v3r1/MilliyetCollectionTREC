<DOC>
<DOCNO> 25168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/soneko12.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunca Toskay "IMF hububat fiyatları konusunda tedirgin" 
</HEADLINE>
<TEXT>

     Devlet Bakanı Tunca Toskay, hükümetin programın arkasında olduğunu, bunun artık tartışılmaması gerektiğini vurgularken, ''bu tartışmanın rasyonelliği yok. Bunu IMF Heyeti'ne ifade ettik'' dedi. 
     Toskay, IMF Türkiye Masası Şefi Juha Kahkonen'i kabulünden sonra yaptığı açıklamada, programın temel unsurlarının hükümet programında da yer aldığını söyledi. Toskay, şöyle devam etti 
     ''Kahkonen, geçtiğimiz dönemde programın uygulaması ile ilgili alınan kararlarda ortaya çıkan meselelerin, iç ve dış piyasalarda tedirginliğe yol açabileceğini ifade etti. 
     Kamu işçilerinin ücretlerinin tespitinde de, kabul edilmelidir ki toplu sözleşmeli ve grevli bir düzene geçildiğinden bu yana yapılan önemli bir sözleşmedir. Kamu, yapacağı zamda açıkca ısrarlı oldu. Öbür taraftan sendikalar çok büyük bir anlayış gösterdi. Çok sıradan bir anlaşma olduğunu söylemek mümkün değil. Yine de performans kriterleri açısından bazı taahhütler aşıldı. Burada bir tedirginlik olduğu söylendi. Konu, uzlaşma ile sonuçlandı. Eğer uzlaşmayla sonuçlanmasaydı, ekonomik sorunların daha da olumsuz olma ihtimali vardı. Burada bir optimasyon söz konusu. Ancak herhangi bir şekilde telafi edilebilir.'' 
     Toskay, hububat fiyatlarına ilişkin bir soruya karşılık, IMF Heyetinin hububat fiyatlarına ilişkin tedirginliğini ifade ettiğini belirterek, şöyle devam etti 
     ''Bu konunun ekonomik olarak haklı gerekçelerinin olmadığını, ne Hazine'ye yük getirmesi bakımında ne de enflasyona etkisi bakımından bazı çevrelerin abarttığı gibi tereddütlerin söz konusu olmadığını ifade ettim. Bu konuda bir çalışma yaptırmıştım. Hububat fiyatında 155 bin lira ile 178 bin lira arasındaki fiyat farkı, 155 bin liraya oranlandığı zaman, yüzde 15 oranında bir fark ortaya çıkıyor. Bunun enflasyona getireceği artı yük de yüzde 0.36 olacaktı. Bu yüzde yarım bile etmiyor.'' 
     Yapılan tartışmaların ekonomik olmadığını, psikolojik olarak meseleyi algılamakla ilgili olduğuna işaret eden Toskay, ''bu tip konularda karar vermede, yöntemi biraz daha farklı hale getirmek gerekiyor. İlgili bürokratlar ve bakanlar biraraya gelip, meselenin çözümü istikametinde olgunlaştırmalılar'' diye konuştu. Bir gazetecinin, hububat fiyatlarının performans kriterleri açısından problem yaratıp yaratmadığına ilişkin sorusuna da Toskay, IMF heyetinde, bunun iç ve dış piyasalarda programın uygulanması konusunda tedirginlik yaratmış olabileceği gibi bir izlenimleri olduğunu söyledi. Toskay, kendilerinin de hububat fiyatlarının ne Hazine'ye yük getirmesi bakımından, ne de enflasyon hedeflerinin tutturulması bakımından önemli bir etkisi olmadığını ifade ettiklerini belirtti. 
     Bakan Toskay, Emlak Bankası ile ilgili soru üzerine de, Emlak Bankası'na ilişkin siyasi bir sorun olmadığını bildirdi. Bu bankanın, MHP'li bir bakanlıktan alınıp çok önceden devredildiğini hatırlatan Toskay, ''şu anda kapatılıp kapatılmaması ve nasıl yapılacağının, Derviş'e bağlı, Hazine Müsteşarlığı'na bağlı olduğunu ifade ettik. Son derece verimli bir görüşme oldu'' dedi. 
     ış ticarete ilişkin soruya karşılık da Toskay, içinde bulundukları şartları ortaya koyduklarını ve bu konuyu dün Devlet Bakanı Kemal Derviş ile ele aldıklarını belirterek, şöyle devam etti 
     
     Eximbank'a kaynak takviyesi 
     'Eximbank'a kaynak takviye edilmesi gerektiğini söyledik. Şu anda somut bir şey yok. Dışarıdan gelen paradan Eximbank'a hiçbir şey aktarılacağını düşünmüyorum. Hazine'nin, dışarıdan uygun ortamda borçlanarak Eximbank'a kaynak aktarılması söz konusu olabilir.'' 
     Toskay, başka bir soru üzerine, kamu toplu iş sözleşmelerinde 600 trilyon lira civarında bir teklifin söz konusu olduğunu, bunun telafi edilmesi gerektiğini söyledi. 
     
     Hububat alım miktarı 
     Hububatta alınacak miktara ilişkin bir soruya karşılık da Toskay, şunları söyledi 
     'Hububat alım miktarı bakımından spekülasyon yapmak doğru değil. Geçen yıl da, alınacak miktar konusunda bir limit yoktu. Alınan miktar 3.5 milyon ton oldu. Daha önceki yıllarda bu miktar 5-5.5 milyon ton oluyordu. Şimdi fiyatlar belli. Geçen yıla nazaran üretimin daha düşük olduğunu biliyoruz. Türkiye piyasası şartları itibariyle Ofis'in 3 ile 4 milyon ton alma ihtimali var. Bu rakam büyük ihtimalle 3.5 milyon ton olacağını ifade ediyorlar. Bunların tahminleri de yüzde 100 tutuyor.'' 
     Bakan Toskay, IMF heyetinin, Türkiye'nin taahhütlerini zamanında yerine getirmesinin iç ve dış piyasalarda olumlu etki yaratacağını ifade ettiğini de vurgularken, ''buna katılmamak mümkün değil. Ben de şunu ifade ettim, herhalde Haziran ayında Meclis yine çok yoğun bir tempo içinde olacak'' şeklinde konuştu. 







</TEXT>
</DOC>
