<DOC>
<DOCNO> 33366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sontur10.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Krizin faturasını partimize kesmek istiyorlar" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, demokrasinin bir kültür ve bilinç meselesi olduğunu belirterek, ''Demokrasi zor dönemlerde askıya alınması düşünülebilecek bir siyasi rejimin adı değildir'' dedi. 
     Bahçeli, Bursa'nın Keles İlçesi'ne bağlı Kocayayla Beldesi'nde düzenlenen ''10. Bursa Kocayayla Türkmen Kurultayı''nda yaptığı konuşmada, Türkiye'nin çok zor şartlardan geçtiğini ifade etti. Bahçeli, yaşanan ekonomik krizin ve sıkıntıların birkaç yılın eseri olmadığını, bu sıkıntılarda son 10 yıl içinde görev yapan hükümetlerinsorumluluğu bulunduğunu söyledi. 
     Hükümetin göreve geldiği günden bu yana biriken sorunları çözmek için uğraştığını anlatan Bahçeli, ''Hükümet olarak yıllardır çıkarılamayan kanun tasarılarını yasalaştırdık, kangren olmuş meselelerin çözümü için önemli yapısal reformları gerçekleştirme gayreti içinde olduk'' diye konuştu. 
     Bahçeli, hükümetin geniş toplumsal desteğe dayanan çalışmalarına karşın, ülkenin zor günler geçirdiğine işaret ederek, bunun sadece iç dinamiklere bağlanmasının eksik bir yaklaşım olacağını, bazı çevrelerce yürütülen politikaların iyi bilinmesi gerektiğini vurguladı. 
     MHP'nin, yürütülen programın başarıya ulaşması için koalisyon adabı ve uzlaşma kültürü içinde büyük fedakarlıklar yaptığını dile getiren Bahçeli, şunları söyledi 
     ''Bazı çevrelerin, son dönemde oluşan krizin faturasını partimize kesmeye çalıştıkları anlaşılmaktadır. Oysa milliyetçi hareketin bu konudaki ihtiyatlı, itinalı ve dikkatli tavrı herkes tarafından çok iyi bilinmektedir. Türkiye'de ekonomik krizi derinleştirerek ve şartları ağırlaştırarak siyasi sistemi krize sokmak isteyenler vardır. Bu kişi ve çevrelerin mevcut durumu olduğundan kötü göstermeye gayret ettikleri, sürekli güvensizlik havası yaymaya ve toplumsal morali bozmaya çalıştıkları görülmektedir. İnatla moral çöküntüsü yaratmaya çalışan ve demokrasi dışı yollar önerenlerin başka zamanlarda demokrasi şampiyonluğunu kimse bırakmıyor olmaları ilginç bir çelişkidir. İyi anlaşılması gereken konu, demokrasinin bir kültür ve bilinç meselesi olduğudur. Demokrasi, zor dönemlerde vazgeçilerek askıya alınması düşünülebilecek bir siyasi rejimin adı değildir.'' 
     Bahçeli, yeni çağın dinamikleri nedeniyle yaşanan sancıların, ancak küresel ve milli değerler arasında bir senteze ulaşmayla aşılabileceğine de değinerek, bu konuya Türk siyasetinde ilk kez dikkati çeken partinin MHP olduğunu bildirdi. 
     Küreselleşmenin getirdiği imkanlardan söz ederken, doğurduğu sorunları gözden kaçırmamak gerektiğini de ifade eden Bahçeli, ''Küreselleşmeyi doğru okuyamayan, küreselleşmeyle birlikte milli ve yerli olan ne varsa terkedileceğini zannedenler, ne yazık ki bu ülkenin ve dünyanın gerçeklerini anlamamakta direnmektedirler. MHP'nin küreselleşmeyle ilgili rasyonel tavrını anlamayan, anlamak istemeyen ya da anladığı halde farklı gösterme gayreti içinde olanlar vardır'' dedi. 
     






</TEXT>
</DOC>
