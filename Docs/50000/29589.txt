<DOC>
<DOCNO> 29589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/guncel/gun01.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CASA hesap versin 
</HEADLINE>
<TEXT>

Art arda gerçekleşen CASA kazalarının ardından İspanyol CASA firmasının ihmali çıktı. Firma acil yapılması gereken valf değişikliğini Türkiye'ye bildirmemiş 
     UTKU ÇAKIRÖZER Ankara 

     İspanyol CASA firmasının CN235 tipi uçaklarda yapılması gereken değişiklikleri içeren Ağustos 1999 tarihli "servis bülteni" ile Nisan 2000 tarihli "Uçuş Güvenlik Direktifi"ni Ankara'ya göndermediği ortaya çıktı. CASA firmasının uçak başına 12 bin dolar yani 600 bin dolar 52 uçak maliyetten kaçmak için Ankara'yı bilgilendirmediği ileri sürüldü. Bülten ve direktifin varlığını kazalardan sonra öğrenen Hava Kuvvetleri, "kazalarda firma sorumluluğu" olduğu gerekçesiyle çalışma başlattı. 
     
     Valf değişikliği istedi 
     CASA'nın kazalar olmadan önce hazırladığı ancak Türkiye’ye bildirmediği iki büyük ihmal olayı şöyle gelişti 
     CASA firması 13 Ağustos 1999 tarihinde yayımladığı SB235-30-14 numaralı servis bülteniyle CN235'lerdeki "buzlanma engelleyici valfların" değiştirilmesini şart koştu. 
     Yayımladığı bu bülteni dünyadaki tüm sivil havacılık otoritelerine ve sivil amaçlı kullanıcılara gönderen CASA, yapılan değişikliği bildirmek zorunlu olmasına rağmen Türkiye'ye bülten göndermeye gerek görmedi. 
     
     FAA uçuşları yasakladı 
     Amerikan Havacılık Otoritesi FAA , CASA'nın bu bültenini alınca 12 Nisan 2000'de yayımladığı "Uçuş Güvenlik Direktifi" ile tüm dünyayı uyardı. Kontrata göre FAA'nın bu zorunlu uyarılarını da Hava Kuvvetleri'ne bildirmesi gereken CASA taahhüdünü yerine getirmedi ve direktifi Ankara'ya göndermedi. 
     FAA, Ağustos 2000'den itibaren gerekli değişikliği yapmayan CASA uçaklarının uluslarası uçuşunu yasakladı. Ancak olaydan haberi olmayan Türk Silahlı Kuvvetleri, eski valflarla uçuşa devam etti. 
     
     Asker internete girip öğrendi 
     Yetkililerden edinilen bilgilere göre CASA firması kendi bülteniyle uluslararası direktifi h l Ankara'ya göndermedi. 19 Ocak'ta Kayseri'de 3, 16 Mayıs'ta da Malatya'da 34 şehit verilen kazalar sonrasında başlatılan incelemeler sırasında Hava Kuvvetleri yetkilileri direktifi FAA'nın web sayfasından öğrendi. 
     



 GÜNCEL 











</TEXT>
</DOC>
