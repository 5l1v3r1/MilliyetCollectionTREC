<DOC>
<DOCNO> 14450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur06.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'den Şeker yasası'na destek yok 
</HEADLINE>
<TEXT>

     FP Genel Başkanı Recai Kutan, Şeker Yasa Tasarısı'na partisinin destek vermeyeceğini bildirdi. 
     Kutan, Bilkent Otel'de, ''ekonomik krizden kurtulmak için hazırlanan öneri paketi'' ile ilgili basın toplantısından önce gazetecilerle yaptığı sohbette, bugün Meclis'e gelmesi beklenen Şeker Yasa Tasarısı'na destek vermeyeceklerini belirtti. 
     Konunun sosyal boyutunun son derece önemli olduğunu ifade eden Kutan, tasarıyla şeker pancarı üreticilerinin sıkıntıya düşeceklerini,şeker fabrikalarının da kapanma noktasına gelebileceğini savunarak, bu ihtimalleri göz önünde bulundurdukları için tasarıya destek vermelerinin söz konusu olmayacağını söyledi. 
     Devlet Bakanı ve Başbakan Yardımcısı Mesut Yılmaz'a atfen bir gazete yer alan ''2 yıl seçim yok'' ifadesine ilişkin bir soru üzerine Kutan, ''koalisyon ortaklarının böyle demeçler vermelerinin normal olduğunu'' söyleyerek, ''Zaten kısa bir süre sonra ülkenin içinde bulunduğu koşullar, seçim şartlarını oluşturacaktır'' dedi. Kutan, Doğuş Grubu'nun sahibi Ayhan Şahenk'in ölümünden duyduğu üzüntüyü dile getirerek, başsağlığı diledi. 




</TEXT>
</DOC>
