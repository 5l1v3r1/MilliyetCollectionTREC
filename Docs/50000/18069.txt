<DOC>
<DOCNO> 18069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/dunya/adun.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Özdemir ermeni ayininde 
</HEADLINE>
<TEXT>

Alman Yeşiller partisinin Türk kökenli milletvekili Cem Özdemir Köln’de bir kilisede yapılan Ermeni soykırımını anma ayini’ne katıldı. Özdemir amacının Ermenilerin acılarını paylaşmak olduğunu’ açıkladı 
     MEHMET AKTAN Köln 

     Köln’deki Ermeni kilisesinde önceki akşam yapılan "Ermeni soykırımı"nı anma törenine, Yeşiller partisinin Türk kökenli milletvekili Cem Özdemir de katıldı. Törende kısa bir konuşma da yapan Özdemir, tehcirde hayatını yitiren yüzbinlerce insanı anmak, Ermenilerin acılarını paylaşmak için geldiğini söyledi. 
     Anma töreninin yapıldığı Christopherus kilisesi önüne gelen Alman Türk Dostluk Derneği üyeleriyle Köln Türk Kültür Ocağı’ndan bazı vatandaşlar, polisten izin alarak binanın önüne üzerinde Almanca ’Diyaloğa evet, ama dayatmaya hayır’’ ve Ermenilerin öldürdüklerini hatırlatan ’Öldürüldüler, çünkü onlar Türktü’’ yazılı iki çelenk bıraktı. Yanlarındaki bildirileri dağıtmak isterken, Ermeni görevliler bildirileri Ermenilerin elinden topladı ve diğer Ermenilere de bunları almamalarını söyledi. Korumalar, bu vatandaşları ve fotoğraf çeken Türk gazetecilerini içeriye sokmadı. 
     
Alman korumalarıyla geldi      Alman korumalarıyla birlikte törenin yapıldığı kiliseye gelen Cem Özdemir’e bildiri veren bayan Nursel Özbek, toplantıya ne sıfatla geldiğini sordu ve Özdemir de "milletvekili sıfatıyla geldiği" söyledi. Ermeni iddiaları konusunda ne düşündüğü sorusuna ise Özdemir, "Gerçeklerin ortaya çıkmasından yanayım" cevabını vererek, konunun tarihçilere bırakılması gerektiğini belirtti. Genç mühendis Nursel Özbek bunun üzerine "Madem tarihçilere bırakacaksak, o zaman tarihi gerçeklere bakılsın. Böylece belki sizin de burada olmanıza gerek kalmaz" dedi. 
     Cem Özdemir, salonda yaptığı kısa konuşmasında, "soykırım" olarak nitelediği olayları tartışmak için gelmediğini, konuya insani açıdan baktığını ve tehcirde hayatını kaybeden yüz binlerce insanı anmak için geldiğini ifade ettiğini söyledi. Özdemir, "Anadolu’nun güzel mozaik taşlarından birinin kaybolmasının yıldönümünü anmak, 1915’teki üzücü olayları anmak ve Ermenilerin acısını paylaşmak için toplantıya katıldım" şeklinde konuştuğunu dile getirdi. 
     Törenin yapıldığı kiliseye bir çelenkle giren TÜDAY derneği de, yaptığı açıklamada Türkiye’nin Ermeni halkından özür dilemesi gerektiğini belirterek, çelenkle törene katılıp Ermeni halkının acısının paylaştığını, sorumluların açığa çıkarılmasına hizmet edecek girişimleri de destekleyeceğini bildirdi. 
     



 DÜNYA 










</TEXT>
</DOC>
