<DOC>
<DOCNO> 25615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur03.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK yasası 54'e karşı 198 oyla kabul edildi...Görüşmelerden notlar... 
</HEADLINE>
<TEXT>

     Radyo ve Televizyonların Kuruluş ve Yayınları Hakkında Yasa'da değişiklik yapan yasa tasarısı, TBMM Genel Kurulu'nda 54'e karşı 198 oyla kabul edildi. 
     Radyo ve televizyon yayınları konusunda bazı yeni düzenlemeler getiren, Basın Kanunu'nda değişiklikler öngören tasarı üzerindeki görüşmeler, 23 Mayıs Çarşamba günü başladı. Dün saat 14.00'de başlayan görüşmeler bu sabaha karşı 03.30'da tamamlandı. Tasarının yasalaşması için Genel Kurul son gün 13.5 saat mesai yaptı. 
     Muhalefet milletvekilleri neredeyse tüm maddeleri üzerinde değişiklik önergesi verip, söz haklarını kullanarak ve sık sık karar veya toplantı yeter sayısının aranmasını isteyerek tasarının yasalaşmasını engellemeye çalıştılar. 
     Görüşmeler, iktidar gruplarının da çoğunluğu sağlayamaması nedeniyle sık sık aksadı. 
     Başbakan Yardımcıları Devlet Bahçeli ile Mesut Yılmaz bugünkü görüşmelerin sonuna kadar Genel Kurul'da bulunurken, Başbakan Bülent Ecevit de geceyarısına doğru tasarının son maddelerine gelindiğinde Meclis'ten ayrıldı. 
     Görüşmeler sırasında, hükümet ve komisyon, muhalefet milletvekillerinin verdiği önergelere katıldığını bildirerek, muhalefetin önerge üzerinde konuşma yapmasını engelledi ve böylece görüşmelerin daha süratli gerçekleşmesi sağlandı. 
     Milli maçı izlediler 
     Yasa değişikliği üzerindeki görüşmeler sırasında, milletvekillerin çoğunluğu iç kulislerdeki televizyonlardan Türkiye-Makedonya futbol takımları arasındaki milli maçı izlediler. 
     Toplu olarak heyecanla maçı izleyen milletvekilleri, oylamalarda veya yoklama istemleri sırasında Genel Kurul'a girip, oylarını kullandıktan sonra hızla dışarıya çıkarak televizyonlar önündeki yerlerini aldılar. 
     Kişiye özel düzenleme iddiası 
     Tasarı üzerindeki görüşmeler sırasında söz alan FP Grup Başkanvekili Bülent Arınç, TRT Genel Müdürü'nün yeni oluşturulacak RTÜK üyelerinin göstereceği adaylar arasından atanmasına ilişkin değişiklik önergesini eleştirdi. Arınç, ''Bu düzenleme mevcut TRT Genel Müdürü'nün görev süresini uzatmaya yönelik, kişiye özel bir düzenlemedir'' dedi. 
     Başbakan Yardımcısı Mesut Yılmaz, söz isteyerek, değişiklikle TRT Genel Müdürü'nün yeni Üst Kurul tarafından belirlenmesine imkan sağlandığını kaydetti. Yılmaz, ''Burada hiçbir kişiyi koruma amacı yoktur. Bu kişiye bağlı bir tasarruf değildir'' şeklinde konuştu. 
     Özgür irade 
     Tasarının tümü üzerinde aleyhte söz alan ANAP Bursa Milletvekili Ertuğrul Yalçınbayır, konuşmasına ''Değerli özgür milletvekilleri'' diye başladı. Yalçınbayır, İçtüzüğün milletvekillerinin özgürlüğünü engellediğini savunarak, ''Milletvekilleri özgür iradelerini kullanmalı. Şüphesiz biz genel başkanların ve hükümetin vekili değiliz'' dedi. 
     Lehte söz alan DSP İstanbul Milletvekili Masum Türker ise tasarıya karşı çıkanların Atatürk İlke ve İnkılapları'na aykırı yayın yapılamayacağı düzenlemesinden rahatsız olduğunu savundu. Türker, ''Biz burada özgür irademizle Atatürk İnkılapları'na aykırı yayın yapılmasını engelliyorsak varsın özgür olmayalım'' şeklinde konuştu. 
     Daha sonra, muhalefetin istemi üzerine elektronik cihazla yapılan oylamada tasarı 54'e karşın 198 oyla kabul edildi, bir üye ise çekimser kaldı. 
     

</TEXT>
</DOC>
