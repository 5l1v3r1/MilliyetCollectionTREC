<DOC>
<DOCNO> 10566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/spor/spo02.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’nin tatlı derdi 
</HEADLINE>
<TEXT>

Fenerbahçe’nin hocası, yıldızların da iyileşmesi nedeniyle kadro ve sistem konusunda tercih karmaşası yaşamaya başladı 
     YUSUF KOBAL 

     FENERBAHÇE, Antalyaspor maçı öncesi bolluk sıkıntısı yaşamaya başladı. Sarı - Lacivertliler’in dünkü idmanında Andersson’dan sonra Rapajiç de forma isteyen bir görünüm verdi. Yusuf ve Revivo’nun yanı sıra Balic’in de son derece formda olması, Mustafa Denizli’yi sevimli bir soruna itti. Ünlü hoca, Rapajiç’i mi, Revivo’yu mu, Balic’i mi yoksa Yusuf’u mu tercih edeceğini şaşırdı. 
     DENİZLİ, Andersson’un dönüşü ile birlikte, eski sistemine geçiş yapmak ile yapmamak arasında kararını veremedi. Balic ile İsveçli golcüyü forvette yanyana oynatmak durumunda kalacak Denizli, Revivo - Serhat ikilisini de bozmak istemiyor. Antalya maçı öncesi hırslı olan Yusuf’a da yer arayan tecrübeli çalıştırıcı, düzelen Rapajiç’i de oynatmak isteyince işler karıştı. 
     LİGDE rakiplerini gol yağmuruna tutan Fenerbahçe’de şampiyonluk şansı arttıkça da, oyuncuların form grafiği yükseliyor. Kendine güveni gelen, sakatlıklardan tek tek kurtulan oyuncular, ipi göğüslerken başarıda mimar olabilmek için birbirleri ile yarışıyorlar. Antalyaspor maçında, Fenerbahçe’nin yedek kulübesi, muhtemelen trilyonluk ayaklardan oluşacak. 
     
Rüştü sakatlandı      SAMANDIRA’DA dünkü çalışmada kaleci Rüştü sakatlandı. Deneyimli oyuncu, çift kale idmanında Mustafa Doğan ile çarpışıp, elinden ve ayak üst adalesinden darbe aldı. Milli kaleci acilen tedavi altına alındı. Rüştü "Pazara kadar düzelirim" dedi. Bu arada Fenerbahçe, Antalyaspor maçı için bugünden itibaren dış dünyaya kapanacak. Sarı Lacivertliler, kampa girip, Antalyaspor’un daha önce oynadığı karşılaşmanın kasetini izleyecek. 
     


 SPOR 


























</TEXT>
</DOC>
