<DOC>
<DOCNO> 39191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/yazar/akyol.html </URL>
<DATE> 2001/08/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Garih'e saygı 
</HEADLINE>
<TEXT>

     ÜZEYİR GARİH'in bir kitabı... 1991'de yayımlamış. Adı, "Deneyimlerim", iki cilt... 
     Önsözünden bir bölüm... İş dünyasının en büyüklerinden biri olan rahmetli Garih'in felsefi derinliğini ve gençlere verdiği önemi yansıtan satırlar 
     "Büyük Yunan filozofu Eflatun, 'İnsanlar bu dünyadan göçerken her şeylerini burada bırakmakla mükelleftirler. Çoğunu bırakıyorlar da. Ancak, beraber götürdükleri çoğu kez bilgi ve kültürleri oluyor' demektedir. 
     Ben de Eflatun'un bu sözüne uyarak, karınca kararınca bilgi dağarcığımı Alarko İstikbal Kulübü mensubu arkadaşlarıma ve yararlanmak isteyebilecek tüm gençlere ve siz dostlarıma aktarmayı düşündüm..." 
     Evet, Üzeyir Garih çok şey bıraktı hepimize Binlerce kişiyi istihdam eden, yurtdışında Türkiye'nin yüz akı olan koca bir iktisadi teşebbüs... Vakıf, eğitim hizmetleri, eser ve yazıları... 
     Ve emsalsiz değerde bir şeyleri de ebediyen alıp götürdü Kişiliği, beyni ve ruhu... 
     
     
     
     GARİH'i kaybetmemizden iki gün evvel, perşembe günü CNN TÜRK'teki arkadaşlara ondan bahsetmiştim 
     - Üzeyir Garih de, İshak Alaton da sadece işadamları değil, düzeyli birer entelektüeldirler. Garih'in Sabancı Üniversitesi'nde yaptığı konuşmayı baştan sona dinlemiş olmanızı isterdim... 
     Ve kararlaştırmıştık önümüzdeki birkaç hafa içinde "Eğrisi Doğrusu" programına Üzeyir Garih'i konuk edecektim... 
     Nasip değilmiş... 
     Benim de katıldığım panelde Garih'in yaptığı bu konuşmayı ya Sabancı Üniversitesi, ya Alarko Holding mutlaka yayımlamalıdır. 
     Bizleri birkaç saniye alkışlayan gençler, Garih'i dakikalarca alkışlamıştı. 
     Başarılarla dolu 70 yıllık bir ömrün dersleriydi o konuşma... Metnini kendisinden istemediğime şimdi nasıl yanıyorum bilemezsiniz... 
     Ne bilirdim ki, "kimsesiz avare bir çocuğun" vahşetine kurban gidecekti bu büyük beyinli ve engin yürekli adam... 
     
     
     
     GADDARCA bir cinayet... Tinerci bir çılgın çocuk, muhtemelen birkaç arkadaşıyla birlikte, büyük bir beyni, engin bir yüreği toprağa gömdü... 
     Tevfik Fikret'in "kimsesiz avare çocuklar" diye dövündüğü büyük ve derin sosyal dram, giderek sosyal bir faciaya mı dönüşüyor 
     Daha kaç kişi böyle can verebilir 
     Ve niye Garih gibi ünlü bir isim, korumasız, şoförsüz, tedbirsiz Eyüp kabristanına gider... 
     Yıllardan beri gidermiş... Bu defa da tedbirsiz, korumasız gitmesi alıştığı için ve 'mukadderat' onu orada çağırdığı için mi 
     Ne bileyim 
     Eyüp Sultan kabristanını muntazaman ziyaret ettiğini, Mareşal Çakmak'ın da mürşidi olan Nakşibendi Şeyhi Küçük Hüseyin Efendi'ye duyduğu tasavvufi alakayı bilmiyordum. 
     Ama 'Musevi' Üzeyir Garih'in 'Muhammedi' bir şeyhe duyduğu bu alaka beni hiç şaşırtmadı. Çünkü kültürümüzde "hikmet" denilen feyizli kültür damarlarına duyduğu ilgiyi biliyorum. 
     Tasavvufi sezgi antenleri açık olanların, aynı ebediyet alemine açılmalarında şaşılacak ne var 
     Dostum Üzeyir Garih'e rahman ve rahim olan Allah'tan rahmet diliyorum. 
     Ailesine, iş arkadaşlarına başsağlığı diliyorum. 
     
     







Garih'e saygı 


Varyag'ın geçişi 


Dostunu, düşmanını tanıyacaksın 


Garih’in ardından 


Dolar ve Ağrı’da onur 


Bir acemi birliği, bir de üniversite’ 


Bir cinayetin anatomisi 


ÜVEY EVLAT OLDUK... 


Tayyip olmazsa Gül 


Size gittik Sizden geliyoruz 


Ben çok iyiyim, siz nasılsınız 


Gelirimizden çok değil az harcıyoruz 


</TEXT>
</DOC>
