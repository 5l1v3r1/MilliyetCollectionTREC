<DOC>
<DOCNO> 33994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo10.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ağır idman sonrası kendini denizin sularına bıraktı 
</HEADLINE>
<TEXT>

     Almanya'da 27 günlük kamp çalışmalarını tamamlayarak Trabzon'a dönen Trabzonspor, 2 günlük izinin ardından idmanlara başladı. 
     Teknik direktör Sadi Tekelioğlu yönetiminde, Mehmet Ali Yılmaz Tesisleri'nde sezonun ilk çalışmasını gerçekleştiren Trabzonspor'da, bugünkü idmana, kasıklarından ameliyat geçiren ve 3 hafta sahalardan uzak kalacağı açıklanan Erhan Namlı ile ülkesinde bulunan Perulu oyuncu Salazar katılmadı. Hafif sakatlıkları bulunan Hami, Şenol ve Zafer ise kondisyon salonunda çalıştılar. 
     1.5 saat süren antrenmanda Tekelioğlu, sıcak ve nemli havaya karşın futbolcularına ağır bir kondisyon idmanı yaptırdı. Futbolcular da antrenman bitiminde denize girerek, serinlemeye çalıştılar. 
     Trabzonspor, bu akşam yapacağı çalışmayla yeni sezon hazırlıklarını sürdürecek. 






</TEXT>
</DOC>
