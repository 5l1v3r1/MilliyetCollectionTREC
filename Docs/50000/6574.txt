<DOC>
<DOCNO> 6574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sondun07.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de eşcinseller çılgına döndü 
</HEADLINE>
<TEXT>

     ABD'de eşcinsellere karşı çıkmasıyla tanınan rap şarkıcısı Eminem ile ünlü eşcinsel pop yıldızı Elton John'un, 21 Şubat'taki Grammy müzik ödülleri töreninde birlikte şarkı söyleyeceklerinin açıklanması, eşcinsel gruplarınca büyük tepkiyle karşılandı. 
     İki müzik yıldızının törende birlikte boy göstereceği haberi, önce Grammy düzenleyicilerinden Michael Greene tarafından verildi. 
     İngiliz sanatçı Elton John da, açıklamasında, Eminem ile birlikte konser vermekten mutluluk duyacağını belirtti ve ''Müziğine büyük değer verdiğim Eminem ile şarkı söylemek benim için bir zevk olacak.''dedi. ABD Eşcinsel ve Lezbiyenler Birliği sözcüsü Scott Seomin ise, ''Eminem'in Grammy ödüllerinde boy gösterecek olması bizim için yeterli üzüntü kaynağıydı. Buna bir de Elton John ile konser verecek olması, katlanamayacağımız bir durum.'' diye konuştu. Sözcü, Eminem ile birlikte konsere çıkma kararından dolayı eşcinsel sanatçı Elton John'u kınadıklarını belirtti. 




</TEXT>
</DOC>
