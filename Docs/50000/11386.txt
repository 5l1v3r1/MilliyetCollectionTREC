<DOC>
<DOCNO> 11386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur19.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet müfettişi, Savcı Şalk için disiplin cezası istedi 
</HEADLINE>
<TEXT>

     Adalet Bakanlığı Teftiş Kurulu, ''Beyaz Enerji'' operasyonuyla ilgili soruşturmayı yürüten Ankara DGM Cumhuriyet Savcısı Talat Şalk hakkında, Avrupa Birliği AB , IMF ve Dünya Bankası'nın Ankara temsilciliklerinden doğrudan doğruya bilgi ve belge istediği gerekçesiyle başlattığı soruşturmayı tamamladı. Adalet Müfettişi, raporunda, Savcı Şalk'a disiplin cezası verilmesini talep etti. 
     Adalet Bakanlığı Teftiş Kurulu, Adalet Bakanı Hikmet Sami Türk'ün Savcı Şalk hakkında inceleme ve soruşturma başlatılması yönünde verdiği talimat üzerine soruşturmayı tamamladı. 
     Adalet müfettişi, Savcı Şalk'ın, Beyaz Enerji Operasyonu soruşturmasını yürütürken, AB, Dünya Bankası ve IMF'nin Ankara temsilciliklerinden doğrudan doğruya bilgi ve belge istemesinin bakanlık genelgelerine aykırı olduğu gerekçesiyle başlatılan soruşturma sonucunda Şalk'a ''disiplin cezası'' verilmesini talep etti. Savcı Şalk hakkındaki soruşturma raporu, bugün Adalet Bakanı Türk'e sunuldu. 
     Ceza İşleri Genel Müdürlüğü'nün, soruşturma raporu üzerinde yapacağı inceleme sonucunda herhangi bir eksiklik tespit edilmezse rapor Türk'e tekrar iletilecek. Türk, rapordaki düşüncelere katılırsa, Şalk hakkındaki dosyayı nihai kararı verecek olan Hakimler ve Savcılar Yüksek Kurulu'na gönderecek. Hakimler ve Savcılar Yüksek Kurulu, inceleme sonucunda Şalk'a disiplin cezası verebileceği gibi, ceza uygulanmasına yer olmadığına da hükmedebilecek. Kurul'un ceza yönünde bir karar vermesi durumunda, bunun, Hakimler ve Savcılar Kanunu'nun 65. maddesinde öngörülen, ''Bakanlık genelgelerine aykırı hareket etmenin karşılığındaki'', ''kınama'' cezası olabileceği bildirildi. Kurul'un, olaya konu kişinin sicil durumuna göre, ''kınama'' cezasını, ''uyarı'' cezasına dönüştürebileceği de kaydedildi. 




</TEXT>
</DOC>
