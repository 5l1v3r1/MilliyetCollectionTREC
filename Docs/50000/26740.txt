<DOC>
<DOCNO> 26740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/guncel/gun08.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fishmax’ avcılığa aykırı mı 
</HEADLINE>
<TEXT>

ABD’den ithal edilen, titreşim, ses ve ışık yayarak balıkları kendine çeken Fishmax cihazı, balıkçılar arasında tartışma yarattı. İthal edilen balık toplama aletinin, avcılık kurallarına uygun olup olmadığı tartışmasında görüşler şöyle 
     ÇAPRAZ ATEŞ GÜLAY FIRAT 

Sait Devellioğlu Bakırköy Avcılar Derneği Başkanı 
     Kurallara aykırı 
     Avcılar birçok yol deniyor. Örneğin, ördek avlamak için teyp ya da mühre kullanılıyor. Balık toplamak için de yeni üretilen bu alet, tıpkı diğerleri gibi avcılık kurallarına uymayan bir uygulama. Bunun nasıl bir korumacılık anlayışı olduğunu çözemedim. Birçok bilinçsiz avcı, maalesef gereken özeni göstermiyor. Av hayvanlarını, öyle şekillerde avlıyorlar ki, bu, avcılık kurallarına uymadığı gibi, tabiat kanunlarına da uymuyor. 
     
Zafer Murat Çetintaş Çevre Örgütü Başkanı 
     Pompalı tüfek gibi 
     İnsanlar, doğa ile mücadele ederek bir zevk almalıdır. Nasıl bir insanı kandırmak doğru değilse, "Fishmax"i kullanmak da balıkları kandırmaktır. Bu son derece yanlış. Buna ithalat izni verenler hiç mi araştırmadılar. Ben oltayı alıp balık tutmaktan zevk alırım Balıkla benim aramda misina ucunda bir iletişim vardır. Ben hissetmeliyim, bu iş bu kadar kolay olmamalı. Bu pompalı tüfekle aynı şeydir. Avcılıkta hile yapılmasına karşıyız. 
     
İsmail Kısık Balıkçılık Firması Sahibi 
     Zararını görmedim 
     Yıllardır balık malzemeleri satıyorum. Çevreci bir insanım, "Fishmax"in benim gördüğüm ve öğrendiğim kadarıyla balığa bir zararı yok. Belli bir frekansla balığı toplamaya yarıyor. Öldürmüyor ya da şoklamıyor. Bunun balık üzerinde yanlış bir etkisi yok. Doğuda dinamitle balık avlanıyorken, bu aletin balık topluyor olmasında bir yanlış yok. Hatta birçok kötü ya da bilinçsiz avcının uygulamalarının yanında, çok masum bile kalıyor. 
     
Uğur Açıkgöz Fishmax Distrübütörü 
     Hiçbir tehlikesi yok 
     Fishmax cihazı herhangi bir kimyasal madde salgılamıyor. Bir şok, elektrik ya da balığı bayıltıcı etkisi yok. Eğer bu alet zararlı ve yasak olması gerekiyorsa, misina ve çapariye takılan tüylerin de yasak olması gerek. Bu alet, çevrede var olan balığı bulunduğunuz yere çağırıyor o kadar. Ayrıca elektrik verme ya da bomba da yok. Siz yine balığı misina ile tutuyorsunuz. Avcılık kurallarına kesinlikle uygun. 
     



 GÜNCEL 



















</TEXT>
</DOC>
