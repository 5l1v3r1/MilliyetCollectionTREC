<DOC>
<DOCNO> 35437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/soneko07.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayında ne ne kadar kazandırdı 
</HEADLINE>
<TEXT>

     Piyasalar Temmuz ayında önemli oranlarda iniş çıkışların yaşandığı dalgalı bir seyir izledi. 
     Temmuz başında IMF'nin Türkiye'ye sağlayacağı kredinin ikinci dilimini ertelemesi ve buna bağlı olarak yaşanan gelişmelerden olumsuz etkilenen piyasalar, daha sonra IMF ve Dünya Bankası toplantıları ile Arjantin krizine bağlı gelişmelerle hareket etti. Türk Telekom'daki değişikliklere bağlı olarak beklenen çıkış da gerçekleşmedi ve piyasalar ayın ortalarından itibaren faiz ve dövizin seyrine bağlı bir trend izledi. Daha sonraki günlerde ise mevduat faizleri ve repodaki stopaj indirimi ile zorunlu karşılıklara faiz ödenmesi, devlet tahvili ve Hazine bonosundaki istisnalara ilişkin düzenlemelerin yanında IMF Birinci Başkan Yardımcısı Fischer'ın temaslarının yarattığı beklentiler dikkate alındı. 
     Bu gelişmelerin ışığında hisse senedi piyasası aylık bazda değer yitirirken, özellikle dövizdeki artışlar dikkat çekti. Endeks, Temmuz ayında 1,289.63 puan düşerek 11,204.24 puandan 9,914.61 puana indi. Hisse senetlerinin aylık ortalama değer kaybı yüzde 11.51'i buldu. Altın geçen ay yüzde 4.29 oranında artış gösterdi. ABD Doları'nın aylık değer artışı yüzde 6.20 olurken, Alman Markı'ndaki artış yüzde 9.69'u buldu. İMKB İkinci el tahvil ve bono piyasasında Haziran ayı sonunda oluşan oranlardan yola çıkılarak yapılan hesaplamalara göre tahvil ve bononun Temmuz ayındaki getirisi yüzde 3.94 ile yüzde 5.12 arasında değişti. 1 aylık mevduat faizi net yüzde 4.43 kazandırdı. Yatırım fonlarına katılma belgeleri aylık ortalama yüzde 2.27 oranında artış kaydederken, aylık reponun net verimi yüzde 4.81'e ulaştı. 
     
     Borsa'da Temmuz ayı 
     İMKB Ulusal-100 Endeksi geçen ay 1,289.63 puan düşüşle 11,204.24 puandan 9,914.61 puana geriledi. İMKB'de işlem gören hisse senetleri Temmuz ayında ortalama yüzde 11.51 oranında değer yitirdi. İMKB Ulusal Mali Endeks 2,161.54 puanlık düşüşle 13,883.95 puana, 
     İMKB Ulusal Sanayi Endeksi 391.53 puanlık düşüşle 8,311.43 puana ve İMKB Ulusal Hizmetler Endeksi 1,164.71 puanlık düşüşle 5,360.09 puana indi. Mali grup hisselerin aylık ortalama değer kaybı yüzde 13.47, sanayi grubundaki hisselerin aylık ortalama değer kaybı yüzde 4.50 ve hizmetler grubundaki hisselerin aylık ortalama değer kaybı da yüzde 17.85 olarak gerçekleşti. 
     
     En çok değer kazananlar 
     Temmuz ayında en yüksek oranlı getiriyi yüzde 53.66'lık artışla Van Et hisseleri sağladı. Yüzde 42.31'lik artışla Makina Takım hisseleri ikinci, yüzde 34.74'lük artışla Gorbon Işıl hisseleri de üçüncü sırada yer aldı. 
     Doğan Yayın Holding hisseleri yüzde 49.36'lık düşüşle Temmuz ayının en fazla değer yitiren hisse senedi oldu. Link Bilgisayar hisseleri yüzde 48.98'lik düşüşle ikinci ve Lüks Kadife hisseleri yüzde 41.58'lik düşüşle üçüncü sırada yer aldı. Geçen ay İMKB'deki değişik pazarlarda işlem gören toplam 295 hisse senedinden 228 tanesi değer yitirirken, 59'u değer kazandı. 8 hissenin değeri de değişmedi. 
     
     Döviz 
     Yabancı para birimlerinin Türk Lirası karşısındaki Temmuz artışları yüzde 6.20-10.41 aralığında gerçekleşti. İstanbul Serbest piyasada alınıp satılan dövizlerden ABD Doları Temmuz ayında Türk Lirası karşısında yüzde 6.20 oranında artış kaydetti. Alman Markı yüzde 9.69 oranında, İngiliz Sterlini yüzde 7.74, İsviçre Frangı yüzde 10.41 ve Fransız Frangı da yüzde 9.58 değer kazandı. Temmuz sonunda ABD Doları'nın Türk Lirası satış fiyatı 1 milyon 337 bin lira, Alman Markı'nın 600 bin lira, İngiliz Sterlini'nin 1 milyon 908 bin lira, İsviçre Frangı'nın 776 bin 500 lira ve Fransız Frangı'nın da 178 bin 500 lira oldu. 
     
     Altın 
     Temmuz ayında 24 ayar külçe altının gram satış fiyatı yüzde 4.29, Cumhuriyet altının satış fiyatı da yüzde 3.33 oranında arttı. Cumhuriyet altınının satış fiyatı ay boyunca 2 milyon 500 bin lira artarak, 77 milyon 500 bin liraya çıktı. Külçe altının gram satış fiyatı da 470 bin lira yükselerek 11 milyon 420 bin liraya ulaştı. İstanbul Altın Borsası'nda İAB işlem gören külçe altının gram fiyatı ise geçen ay boyunca yüzde 8.76 artış göstererek 11 milyon 420 bin lira oldu. 
     
     Yatırım fonları 
     Menkul kıymet yatırım fonlarına katılma belgelerinin Temmuz ayındaki ortalama değer artışı yüzde 2.27 olarak gerçekleşti. Geçen ay katılma belgeleri arasındaki en yüksek oranlı artışlar, yüzde 18.24 ile Tekstil Menkul Değerler B Tipi Değişken Fon, yüzde 6.69 ile Etibank A Tipi Değişken Fon ve yüzde 6.15 ile Garanti B Tipi Yabancı Menkul Kıymetler Fonu belgelerinde kaydedildi. Geçen ayın en çok değer yitiren katılma belgeleri ise yüzde 19.26'lık düşüşle İş A Tipi Teknoloji Endeks Fon, yüzde 17.49'luk düşüşle Pamukbank A Tipi Değişken Fon ve yüzde 16.82'lik düşüşle Finans A Tipi Değişken Fon belgeleri oldu. 
     
     Tahvil,bono,faiz 
     Hazine Temmuz ayında düzenlediği 4 bono ihalesinde nominal 2.27 katrilyon liralık satış yaptı. İMKB Tahvil Bono Piyasası'nda Haziran sonunda oluşan oranlardan parasını bir ay boyunca tahvil ve bonoda değerlendirenlerin Temmuz ayındaki kazançları yüzde 3.94 ile yüzde 5.12 arasında oldu. Mevduat faizleri Temmuz ayında ortalamalarda 1-3 puan arasında artış gösterdi. Haziran sonundaki oranlar dikkate alınarak yapılan hesaplamalara göre 1 ay vadeli mevduat faizinin dönem sonu net getirisi yüzde 4.43 olarak gerçekleşti. Haziran sonunda yüzde 70'in biraz üzerinde seyreden oranlardan parasını repoda değerlendiren yatırımcılar Temmuz ayında yüzde 4.81 dolayında kazanç elde ettiler. 







</TEXT>
</DOC>
