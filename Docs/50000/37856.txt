<DOC>
<DOCNO> 37856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/siyaset/asiy.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’e 7 FP’li yardımcı 
</HEADLINE>
<TEXT>
A takımında kadının adı yok 
AK Parti’nin kuruluşundaki "kadınların yönetimde aktif rol alacağı" iddiaları gerçekleşmedi. Merkez Yürütme Kurulu’na aday olan kadınlar seçilemedi 
     ABDULLAH KARAKUŞ Ankara 

     "Bizde kadın süs değil, katkı olacak" diye yola çıkan AK Parti Genel Başkanı Recep Tayyip Erdoğan, partinin Merkez Yürütme Kurulu’na MYK ve oluşturduğu A Takımı’na kadın almadı. Kurucu üyelerden Remziye Öztoprak Genel Başkan Yardımcısı olmak istedi, ancak tüm çabasına karşın seçilmedi. 
     Partinin kurulması aşamasında ilk transferini DYP’den Kocaeli Milletvekili Meral Akşener ile yapan, kuruluş dilekçesini Yasemin Kumral’la İçişleri Bakanlığı’na gönderen Erdoğan ve ekibi, "kadınların parti yönetiminde aktif rol alacağı" iddialarının tersi örnekleri ilk günden vermeye başladılar. 
     Önceki günkü MYK seçimi öncesinde Merkez Karar ve Yürütme Kurulu MKYK üyesi Remziye Öztoprak, kadınların da genel başkan yardımcısı olması görüşünü dile getirdi. Öztoprak, hazırlanan listenin dışında son anda aday yapıldı. Ancak 50 kişilik MKYK’da Öztoprak 12 oy alabildi. Bu sayı seçilmek için yeterli olmadığından Öztoprak amacına ulaşamadı. 
     Öztoprak tepkisini, "Bu görevi bizden daha iyi yapacak kişiler varmış" cümlesiyle dile getirdi. 
     Erdoğan’ın yardımcısı olmak için MYK’ya girmek isteyen kadınlar sadece MKYK’da yer alabildiler. 50 kişilik MKYK’ya, üçü türbanlı 5 kadın girdi. 
     Kanal 7’de program yapımcısı olan Ayşe Böhürler, kapatılan RP’de kadın kollarında çalışan eczacı Habibe Güner ve doktor Sema Ramazanoğlu MKYK’ya giren türbanlı üyeler oldular. 
     
Milli Görüş temel attı      ANKARA Milliyet 

     FP'nin Anayasa Mahkemesi'nce kapatılmasından sonra Recep Tayyip Erdoğan'ın başını çektiği Yenilikçiler'in kurduğu AK Parti ile Recai Kutan'ın kurduğu SP ve Melih Gökçek'in kurma çalışmalarını yürüttüğü "Yeni Oluşum Hareketi", Ankara Metrosu'nun temel atma töreninde bir araya geldi. 
     Milli Görüş'e bağlı belediyeleri öven Kutan ve Arınç, "Bu belediyeler, çalışmalarıyla örnek oldular" dedi. Törene Erdoğan'ın gelmemesi, "Davet edilmedi" yorumlarına neden olurken Yenilikçiler'le Gelenekçiler sohbet etmemeyi tercih etti. Gazetecilerin sorusu üzerine yenilikçilerle gelenekçiler arasında sorun olmadığını bildiren Kutan, "AK Partililer bizim kardeşimiz, arkadaşımız, Meclis'te bir sorun yaşanacağını sanmıyorum" diye konuştu. 
     Ankara Metrosu ikinci etap temelini Kutan, Arınç ve Gökçek bir arada atarken, tören alanını dolduran binlerce Sincanlı da Recep Tayyip Erdoğan lehine slogan attı. Tören, Neşet Ertaş'ın konseriyle sona erdi. 
     



 SİYASET 











</TEXT>
</DOC>
