<DOC>
<DOCNO> 15745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sonspo09.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da bir kez daha Arçil-Şota harekatı... 
</HEADLINE>
<TEXT>

     Trabzonspor Başkan Yardımcısı Mehmet Öksüzoğlu, gelecek sezon için kadrolarına katmayı düşündükleri Gürcü oyuncular Şota ve Arçil'in transferleri konusunda yarından itibaren tekrar çalışmalara başlayacaklarını söyledi. 
     Mehmet Öksüzoğlu, bordo-mavili takımın gündeminde olan 2 oyuncu için, ''Şota ile yarın telefonda görüşeceğim ve bu görüşmeye göre hafta sonunda büyük ihtimalle Hollanda'ya gideceğim. Şota'nın bonservisi 7-8 ay sonra bitiyor. Bu sorunu nasıl halledeceğiz onun çalışmasını yapıyoruz. Şota'nın bize yaklaşımı çok sıcak'' dedi. 
     Öksüzoğlu, Avrupa'da futbol oynayan 4 gurbetçi oyuncu ile temas halinde olduklarını da belirterek, ''Bu futbolcular, genç ve ümit milli futbolcular. Gelecek sezon için bu oyuncuları kadromuza dahil etmeyi amaçlıyoruz'' diye konuştu. 



</TEXT>
</DOC>
