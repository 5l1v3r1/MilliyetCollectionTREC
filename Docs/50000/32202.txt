<DOC>
<DOCNO> 32202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur13.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ankara son komunist devlet görüntüsünde..." 
</HEADLINE>
<TEXT>

     DYP Genel Başkanı Tansu Çiller, ''Ankara'nın son komünist devlet görüntüsünde'' olduğunu savunarak, ''Türkiye'nin en büyük KİT'i, 18 bankanın bağlı olduğu fon oldu. Biz, KİT'leri değil, KOBİ'leri ayağa kaldıracağız. Bunun çözümü sandıktan geçiyor. Çeke çeke sandığı getireceğiz'' diye konuştu. 
     Tansu Çiller, İkitelli Organize Sanayi Bölgesi'ndeki S.S. İstanbul Mobilyacılar ve Ahşap Eşya İmalatçıları Küçük Sanayi Sitesi Yapı Kooperatifi'ni MASKO ziyaret etti. 
     Çiller burada yaptığı konuşmada, Türkiye'nin, Arjantin ile karşılaştırılmasını eleştirerek, ülkenin üretim gücünün KOBİ'ler olduğunu, KOBİ'lerin teknik bilgi ve inançlarıyla Türkiye'yi bir kez daha üretime götüreceğini kaydetti. 
     Çiller, ''Türkiye'nin en büyük gücü, üretim gücü... Türkiye'nin üretim gücü çökertildiği, gereken önem verilmediği için bugün işsizlik ülkenin bir numaralı sorunu olmuştur'' dedi. 
     IMF'nin, ''Her Türk vatandaşının cebine 300 dolar koyduk'' dediğini hatırlatan Çiller, ''Türkiye iç borcunu ikiye katladı. İç borcunu, dış borca çevirdi. Milyarlarca dolar borç altına sokuldu. 18 bankaya giden 20 milyar dolara yakın paranın 1 milyar doları buraya gelseydi, Türkiye'nin nasıl şaha kalkacağını görürdünüz'' diye konuştu. 
     
     'En büyük KİT' 
     Son olarak 5 bankanın da fona alınarak, 4 katrilyon liranın daha üreticinin üstüne yüklendiğini söyleyen Çiller, ''daha fazla zam'' denilerek, üretim kapasitesinin büsbütün çökertildiğini savundu. 
     Çiller, çözümün, ''üreticiyi, yeniden üretir hale getirmek'' olduğunu, bunun da teknoloji transferi, ihracat ve Eximbank'tan KOBİ'lere kaynak aktarılarak küçük ve orta ölçekli işletmeleri ayağa kaldırmakla mümkün olduğunu anlattı. 
     Hükümeti de eleştiren Çiller, ''Ankara son komünist devlet görüntüsünde... Son 5 bankayı da fona alarak KİT yaptılar. Yani Türkiye'nin en büyük KİT'i, 18 bankanın bağlı olduğu fon oldu. Biz, yeniden KİT'leri değil, KOBİ'leri ayağa kaldıracağız. Bunun çözümü sandıktan geçiyor. Çeke çeke sandığı getireceğiz'' dedi. 
     
     Seçim barajı.. 
     Tansu Çiller, ''iktidardakilerin korkarak seçim barajını yüzde 10'dan yüzde 5'e indirmek istediklerini'' öne sürerek, şunları kaydetti 
     ''Bunun gerçekleşmesi halinde bu bölünmüşlük, Türkiye'yi 5'li 6'lı ortaklı koalisyonlara mahkum eder. Kurtuluş, kuvvetli bir iktidardadır, üretim ve ihracattadır. Kurtuluş yakındır. Yeniden ortadireği şaha kaldıracağız.'' 
     Çiller'e, konuşmasının ardından MASKO Başkanı Mehmet Ali Bostan tarafından şilt verildi. 
     Daha sonra mobilyacılar çarşısını gezen Çiller'in önüne, esnaf tarafından sembolik bir seçim sandığı konuldu. 
     
     IMF ile ilişkilerGazetecilerin sorusu üzerine Çiller, ''IMF ile ilişkilerin olacağını, ancak Telekom dahil bütün idari işlere kadar, Türkiye'yi IMF'nin yönettiği, yönlendirdiği görüntüsünü ülkenin hak etmediğini'' söyledi. Çiller, ''Bu milletin onurunu kanata kanata, dediklerini yaptırdıkları bir iktidar görüntüsü Türkiye'yi çok yaralamaktadır. Dışarıda da yaralamaktadır'' diye konuştu. 







</TEXT>
</DOC>
