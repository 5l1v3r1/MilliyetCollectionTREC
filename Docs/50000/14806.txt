<DOC>
<DOCNO> 14806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur07.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz tasarrufu...Okullarda artık onarım işlerini öğrenciler yapacak 
</HEADLINE>
<TEXT>

     Milli Eğitim Bakanlığı MEB , onarım işlerinden, eğitim ve öğretimi birinci derecede etkileyenlerin seçilerek, öncelik sırasına göre yaptırılması ve bakım işlerinde olanaklar ölçüsünde öğrencilerden de yararlanılması talimatı verdi. 
     MEB, okulların onarım ve tadilat işleri ile harcamalarda dikkat edilmesi gereken konularla ilgili genelge yayımladı. Genelgeye göre, Bakanlığa bağlı okul ve kurumların kullanımındaki bina ve tesislerde yapılacak onarım ve tadilat işlerinde dikkat edilmesi istenen hususlardan bazıları şöyle 
     -Keşiflerin düzenlenmesinde eğitim-öğretim hizmetlerini aksatacak nitelikte görülen işlerden, çatı, kalorifer tesisatı, elektrik tesisatı, sıhhi tesisat gibi onarımlar için ödenek talebinde bulunulacak. Birimlerin ısıtma sistemlerinde değişiklik yapılması için ödenek istenmeyecek, 
     -Yaptırılan iş için Katma Değer Vergisi ödemesi için ayrıca ödenek istenmeyecek, 
     -Okul ve kurumların bina projelerinde Bakanlığın onayı alınmadan herhangi bir değişiklik veya ek yapılmayacak, 
     -Gönderilen ödenekler sadece ve özellikle ihale talimatında niteliği belirtilen işlerin yapımında kullanılacak, 
     -Bütçenin bina küçük onarımı kodundan, kurum ve tesislere gönderilen ve ihale edilmesine gerek görülmeyen ödenekle, boya, cam, kireç, musluk gibi malzeme satın alınıp, kullanımdan doğan hasarların bakım işi, olanaklar ölçüsünde yardımcı hizmetler personeline, uygun kuruluşlara, okullarda temrinlik işler meyanında öğrencilere, döner sermaye işletmelerine veya işçiliği yerel katkı olarak sağlanmak suretiyle yaptırılması sağlanacak, 
     -Onarım işlerinden eğitim ve öğretimi birinci derecede etkileyenler seçilecek ve öncelik sırasına göre yaptırılacak. 
     




</TEXT>
</DOC>
