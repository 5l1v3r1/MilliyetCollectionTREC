<DOC>
<DOCNO> 43968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/spor/spo15.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Atıcılıkta rezalet      BALKAN Şampiyonası’na katılmak üzere Belgrad’a giden Atıcılık Milli Takımı’nın tüfekleri, aktarma sırasında kaybolunca rezalet ortaya çıktı. Federasyon Başkanı Metin Sertoğlu’nun da bulunduğu kafiledeki sporculara ait 14 tüfeğin Belgrad’da uçaktan çıkmaması üzerine panik yaşandı. Sonunda değerleri 100 milyarın üzerindeki tüfeklerin Zürih’te kaldığı anlaşıldı. 
     ŞAMPİYONADA dün resmi antrenmanlara katılamayan sporcularımız rakiplerine rezil olurken, ekipte moraller bozuldu. Bir gün önce Yugoslavya’ya direkt uçuş olmasına rağmen, Zürih üzerinden neredeyse otobüs süresi olan dokuz saatte Belgrad’a gidilmesi de garip karşılandı. Ancak dün akşam tüfeklerine kavuşabilen sporcularımız, müsabakaya antrenmansız çıkacak. 
     
Uyar’a destek      BURSA’da antrenman sırasında geçirdiği kaza sonucu felç olan cimnastikçi Mustafa Uyar’a, federasyon yardım eli uzatacak. Cimnastik Federasyonu Başkanı Atilla Örsel, dokuz yıldır cimnastik yapan, yıldızlar Türkiye üçüncüsü 16 yaşındaki Uyar’ın maddi ve manevi ihtiyaçlarının karşılanacağını söyledi. 
     
"Akdeniz’e talibiz"      SPORDAN Sorumlu Devlet Bakanı Fikret Ünlü, Türkiye’nin önümüzdeki yıllarda Akdeniz Oyunları’na talip olacağını belirterek, "Oyunlar büyük ihtimalle Antalya’da olacak" dedi. Dünya Halter Şampiyonası’nın yapılacağı Antalya’daki tesisleri ziyaret eden Ünlü, kentin diğer spor dallarına da ev sahipliği yapacak düzeye gelmeye başladığını söyledi. 
     
Kupada kura günü      FUTBOLDA Türkiye Kupası 1. kademe müsabakalarının kuraları bugün Ankara’da çekilecek. Saat 11.00’deki kura çekiminde geçen sezon 2. Lig klasman gruplarında ilk 4 sırada yer alan 20 ile 3. Lig’de gruplarında ilk 2 sırayı alan 16 olmak üzere toplam 36 takım katılacak. 
     
Tetteh, Yozgat’ta      YOZGATSPOR yönetimi, Teknik Direktör Bahri Kaya’nın isteğiyle takviye için kolları sıvadı. Gana Milli Takımı forması giyen 19 yaşındaki forvet Jo Tetteh denemeye alındı. Ayrıca formsuz olan Atakan, Mehmet, Mustafa Kocabey ve Savaş’ın dikkati çekilecek. 
     



 SPOR 
























</TEXT>
</DOC>
