<DOC>
<DOCNO> 39807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/yazar/tamer.html </URL>
<DATE> 2001/08/31/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Zonguldak SSK mide - bağırsak röntgeni çekmez 
</HEADLINE>
<TEXT>

Hasta ya Ankara SSK’ya sevkediliyor, ya da eline kentteki röntgen mütehassıslarından birinin kartviziti tutuşturuluyor 
     Zonguldak SSK Hastanesi’nde 7 - 8 aydan beri mide - kalın bağırsak röntgeni çektirmek mümkün değil. Mide - bağırsak rahatsızlığı olanlar ya Ankara’daki SSK hastanelerinden birine sevkediliyorlar, ya da ellerine bir doktor kartviziti tutuşturularak, kentteki röntgen mütehassıslarının muayenehanelerine yollanıyorlar. Tabii ücreti mukabilinde 
     Ankara’ya gitmeye kalksalar röntgen bedava, ama yol parası, randevu almak ve icabında yatacak yer falan derken Zonguldak’taki röntgen mütehassısının muayenehanesine gitmekten daha pahalıya patlayabilir. 
     Biliyorsunuz Zonguldak işçi - emekli kenti. Ekonomik kriz de malum. SSK’lı Zonguldaklılar’dan parayı denkleştirebilen muayenehaneye gidiyor, denkleştiremeyen ise mide - bağırsak hastalığıyla başbaşa kalıyor. 
     Tüm Emekliler Derneği Zonguldak şubesinde 10 yıl mali sekreterlik yapmış olan İsrafil Çelik, Milliyet TIR’ının Zonguldak durağında anlattı bunları. Hatta gerek İsrafil beye, gerekse çevremizde toplanan Zonguldaklılar’a göre mide - kalın bağırsak röntgenini çeken cihaz, hastaneden sökülüp götürülmüştü. Kentteki röntgen mütehassıslarından birinin muayenehanesine "nakledildiğini" iddia edenler bile vardı. 
     İstanbul’a döndükten sonra konuyu Çalışma Bakanı Yaşar Okuyan’a aktardım. Her zamanki titizliğiyle derhal inceletti. Ve hemen ertesi gün, Zonguldak SSK Hastanesi Başhekimi Dr. Emir Ali Esenyel ile hastane müdürü Alişan Çakmaklı imzalarıyla bana gönderilen yazılı açıklama da aslında Zonguldaklılar’ın şikayeti onaylanıyordu. 
     Başhekim Esenyel’le telefonda da görüştüm. Hastanede sadece 2 röntgen uzmanı vardı ve bu nedenle de çekimi saatler süren baryumlu mide - kalın bağırsak röntgenleri için Zonguldaklıya gün verilmiyordu. Dr. Esenyel’e göre "hastanenin 10 - 12 röntgen uzmanına ihtiyacı vardı aslında ve 8 - 10 ay sonrasına gün vermek yerine hiç vermemeyi tercih ediyorlardı. Durumu acil görünenlere kanser gibi ise ultrason ve tomografi çekiliyordu. Dr. Esenyel, bir röntgen mütehassısı, bir günde ancak 4 tane baryumlu röntgen çekebilir. Hastanemizdeki 2 uzmanı günde sadece 8 röntgen çekmeleri için bağlayamam. Zira akciğerden kol - bacak kırıklarına icabında günde yüzlerce röntgen çekilmesi gerekiyor" diyordu. Röntgen cihazının sökülüp götürüldüğü iddialarına ise şiddetle itiraz etti. 
     Konuyu gündeme getiren İsrafil Çelik ise "Yanımıza müfettiş versinler, birlikte gidip bakalım. Ve sorun röntgen uzmanının yetersizliği mi, yoksa röntgen cihazının sökülüp götürülmüş olması mı hep birlikte görelim" diyor. 
     Milliyet TIR’ına gelen Zonguldaklılar’ın arzusu, SSK’da çekilemeyen mide - kalın bağırsak röntgenleri için Ankara SSK yerine, kentte bir süre önce açılan Kara Elmas Tıp Fakültesi Hastanesi’ne sevkedilebilmeleri için gerekli anlaşmanın yapılması. 
     
Deprem bölgesinde kartvizitçi doktorlar      Doktorların hastanede hastalarla yeterince ilgilenmeyip muayenehanelerine çağırmaları, sadece Zonguldak’ta değil, Milliyet TIR’ıyla dolaştığımız diğer illerde de dile getirilen yaygın şikayet konularından biriydi. Örneğin Sakarya’da 2 aydır işsiz olan ayakkabı imalatçısı Ayhan Uzel, 7 yaşındaki oğlunun Adapazarı SSK Hastanesi’nde apandisit ameliyatı olduktan sonra iyileşemeyerek karnının şişmeye başladığını, hayati tehlikenin ortaya çıktığını, ameliyatı yapan doktorun ise kendisine kartvizit vererek muayenehaneye gelmeden tedaviye devam etmeyeceğini ima ettiğini anlatıyor. İşsiz olduğu için parayı denkleştirememiş. Zaten ameliyatı da borç - harç yaptırabilmiş. Neyse ki bu arada İzmit’te Sopalı SSK’ya sevki sağlanmış çocuğunun ve orada karşılarına çıkan Dr. Nilgün Hanım çocuğu kısa sürede ilaçla tedavi etmiş. Karındaki şişlik inmiş. Konuyla ilgilenenler için Tel 0535 777 95 77 
     
     







Komplo teorisi 


Şirketlerinin yıllık cirosu sadece 
7 trilyon 


Koray Aydın istifa ve temiz politika 


Vurgun ve siyaset 


Boşuna eğitim, yitirilen hayaller 


Solus Deus non cadere 


Köy yemeğinde sorunlar geçidi 


Herkes özür dilesin ’ 


Üzerimize yürüdü Yener de bıçakladı 


Dikiş tutmayan yama ve gündem 


Ekonomik OHAL 


Zonguldak SSK mide - bağırsak röntgeni çekmez 


Kadınların tarafında 


Sırada kim var 


Diyarbakır’da umut ve kaygı 


Eylül "harcama ayı" 


</TEXT>
</DOC>
