<DOC>
<DOCNO> 41778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko12.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Borsası Başkanı "Altın piyasasının gözü kulağı 2 borsa çalışmıyor" 
</HEADLINE>
<TEXT>

     İstanbul Altın Borsası İAB Başkanı Serdar Çıtak, ABD'deki saldırılardan sonra altın fiyatlarında aşırı oynamalar görüldüğüne işaret ederek, piyasalardaki gidişatı görmek için Borsa'yı bir günlük kapatma kararı aldıklarını bildirdi. 
     Serdar Çıtak,ABD'deki dünkü terör olayından sonra Ankara ile gelişmeleri değerlendirdiklerini söyledi. 
     Olaydan önce 272 dolar olan altının ons'unun bir anda 16 dolar arttığını belirten Çıtak, kapanış itibariyle net artışın 14 dolar olarak gerçekleştiğini kaydetti. Çıtak, ''Tabii bu artışın bir kiloluk altına yansıması 451 dolar civarındadır. Dünkü kapanış esas alınırsa, 8.700 dolar civarındaki bir kilo altının fiyatı, 451 dolar eklenirse 9.150'lere çıkar'' dedi. 
     Dünkü terörist saldırının ABD'nin yanı sıra Avrupa'yı da tehdit ettiğine işaret eden Çıtak, şöyle devam etti ''Şu anda dünyada altın için çok önemli parametreler sağlayan 2 borsa çalışmıyor. Biri Comex, Dünya Ticaret Merkezi'ndeydi. Tamamen yıkıldı. Diğeri Nymex. Onun binası da Dünya Ticaret Merkezi'ne çok yakın bir bloktaydı. O da faaliyette değil. Altın fiyatının gelecekte yön bulduğu, piyasaların gözü kulağı 2 borsa çalışmıyor. Bunları dikkate aldığımızda, özel gelişmeler çerçevesinde bugün için piyasalardaki gidişatı görmek anlamında böyle bir karar verildi.'' 
     Altının fiyatının bugün Londra'da hala istikrarsızlık gösterdiğine işaret eden Çıtak, telefonla kısa görüşmemiz sırasında dahi altının onsunun 278-281 dolar arasında değiştiğini vurguladı. ''Ciddi bir hareketlilik var'' diyen Çıtak, İngiltere Merkez Bankası'nın daha önce duyurduğu ve iptal etmeyeceğini açıkladığı 20 tonluk bugünkü altın satışı ihalesinin etkisiyle fiyatlarda bir gevşeme olduğunu vurguladı. Serdar Çıtak, ihale sonuçlarının Türkiye saatiyle 14.00 civarında belli olacağını kaydetti. 
     Borsa'nın bugün açılmamasında, piyasalarda gelişmeleri görmenin çok büyük etkisi bulunduğunu belirten Çıtak, şu görüşleri dile getirdi 
     'Çok özel bir hadise oldu. Dünyayı tehdit eden bir terör hareketi gerçekleşti. Açıkçası, Avrupa'da da olaylar stabil hale gelmedi. Tehdit devam ediyor. Böyle ortamlarda altın gibi kımetli bir madenin olması gerekenden çok çıktığı gözleniyor. Kilosunda 400-450 dolarlara varan böyle bir yükseliş, kimse için denge fiyatı değil. Kimse için alım satım fiyatı değil.'' Serdar Çıtak, Borsa'nın açık olmasına ilişkin olarak üyelerinden veya üyelerinin müşterisi kuyumculardan herhangi bir talebin de kendilerine ulaşmadığını söyledi. 






</TEXT>
</DOC>
