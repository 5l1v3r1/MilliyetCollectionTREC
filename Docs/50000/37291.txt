<DOC>
<DOCNO> 37291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur09.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize kimin kalesi olacak Mesut Yılmaz mı Tayyip Erdoğan mı 
</HEADLINE>
<TEXT>

     Rize bugüne kadar siyasi olarak hemşerisi Mesut Yılmaz'ın arkasında oldu. Yılmaz'ın her Rize gezisi büyük şova sahne oldu, Rizeliler ile Mesut Yılmaz'ın her buluşması ANAP'a moral verdi. 
     Ancak Ak Parti'nin Genel Başkanlığa'na gelmesi beklenen Tayyip Erdoğan'ın da Rizeli oluşu Türk siyasi hayatında yeni bir mücadele başlatıyor. 
     Her ne kadar "Kasımpaşalı" olarak bilinse de memleketinin Rize oluşu Tayyip Erdoğan'ın gözünü ANAP'ın kalesine dikmesine yolaçıyor. 
     Tayyip Erdoğan önderliğinde kurulan Adalet ve Kalkınma Partisi Ak Parti ilk olarak, "Türkiye'de ANAP, Rize'de Mesut Yılmaz bitecek" yorumuyla ANAP oylarına göz dikti. 
     Bu çerçevede, Tayyip Erdoğan genel başkan seçildikten sonra ilk yurt gezisini partiye büyük bir ilgi olduğu belirtilen memleketi Rize'ye yapacak. Erdoğan'ın Rize gezisi, partinin ANAP karşısındaki durumu, Erdoğan'ın da Yılmaz'la rekabeti açısından ölçü olacak. Tayyip Erdoğan'ın yurt gezilerini teşkilat açılışları çerçevesinde yapması planlanıyor. 
     Parti kuruluşunun tamamlanmasından sonra partinin tanıtım ve teşkilatlanması için nasıl bir program izleneceği de belli olmaya başladı. Çok kısa bir zamanda bir erken seçim olmayacağı görüşüyle baskın seçim korkusu yaşamayan yönetim, enaz iki yıllık süreyi kapsayacak bir çalışmayla partinin tanıtılmasını hedefliyor. 
     

</TEXT>
</DOC>
