<DOC>
<DOCNO> 37336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/siyaset/asiy.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, görev süresi konusunda son noktayı koydu 
</HEADLINE>
<TEXT>
5 olsun ama bir kez olsun 
İki kez seçilmenin yanlışlığını vurgulayan Cumhurbaşkanı Sezer "Bu makamda oturan kişi, kendisini seçenlere borçlu hissetmemeli" dedi 
     SERPİL ÇEVİKCAN Ankara 

     Cumhurbaşkanı Ahmet Necdet Sezer, Anayasa değişikliğinin en önemli bölümlerinden birini oluşturan cumhurbaşkanının görev süresi konusunda son sözünü söyledi. Sezer, cumhurbaşkanının 5 yıllığına iki kez seçilebilmesine ilişkin düzenlemeye karşı çıktı ve "5'e evet, 5 5'e hayır" dedi. 
     
     Kritik görüşme 
     Çankaya Köşkü'nde dün son ayların en kritik görüşmelerinden biri gerçekleşti. Cumhurbaşkanı Sezer, Anayasa paketinin akıbeti için büyük önem taşıyan görüşmede ziyaretine gelen Devlet Bakanı Nejat Arseven'le bir araya geldi. Devlet Bakanı olmadan önce TBMM Uzlaşma Komisyonu Başkanlığı görevini yürüten ve anayasa değişikliği paketinin hazırlanması aşamasında büyük çaba harcayan Arseven, eylülde Meclis'in olağanüstü toplanmasının ardından ele alınacak pakete ilişkin Sezer'in görüşlerini sordu. 
     
     '5 5 doğru değil' 
     Kulislere yansıyan bilgilere göre Sezer, Arseven'e paketin hemen her önerisine sıcak baktığını ancak uzlaşma komisyonundaki bazı üyelerin itirazı nedeniyle paketin son şekline konulmayan cumhurbaşkanının görev süresi konusundaki 5 5 düzenlemesini doğru bulmadığını söyledi. 
     
     'Yaşadım, gördüm' 
     Sezer, "Paketi sonuna kadar destekliyorum ama bir tek noktaya itirazım var. O da cumhurbaşkanının beş yıllığına iki kez seçilmesi" dedi. Sezer, "beş yılı" onayladığını belirterek, "beş olsun ama bir defa olsun. Cumhurbaşkanının iki kez seçilmesine karşıyım. Burada, bunu yaşayarak daha iyi gördüm" diye konuştu. 
     
     Seçilme kaygısı 
     Sezer, Cumhurbaşkanlığı gibi bir makamda oturan kişinin kendisini, seçenlere karşı borçlu hissetmemesi gerektiğini belirterek, "Objektifliğini yitirme kaygısı doğmamalı" dedi. 
     Sezer görüşmede anayasa paketine her türlü desteği vereceğini belirterek, "Hızla yasalaşmasını bekliyorum" diye konuştu. 
     
     AB de bekliyor 
     Arseven de Sezer'e "Bu önemli paketi tam mutabakatla bugüne kadar getirdik. Bir sorun çıkmadan hayata geçmesini arzu ediyoruz. AB de bunu bekliyor" diyerek desteği için teşekkür etti. 
     

</TEXT>
</DOC>
