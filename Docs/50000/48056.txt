<DOC>
<DOCNO> 48056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sondun28.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Ebola benzeri virüsten 12 kişi öldü 
</HEADLINE>
<TEXT>

     İran'da Ebola benzeri bir virüsten 12 kişinin öldüğü açıklandı. 
     Sağlık Bakanlığı'nın Salgın Hastalıklarla Mücadele Dairesi Başkanı Muhammed Mehdi Guya, İRNA'ya yaptığı açıklamada, 21 Mart'tan bu yana insan ve hayvanlarda birlikte görülen Kırım-Kongo kanamalı ateş hastalığına yakalanan 63 kişiden 12'sinin öldüğünü söyledi. 
     Guya, geçen yıl da 37 vakanın tespit edildiğini, virüs bulaşan 8 kişinin öldüğünü kaydetti. 
     İran Veterinerler Odası Başkanı Ali Sefer Mkekanali, geçen hafta yaptığı açıklamada, son salgının İran'a Afganistan ve Irak'tan kaçak sokulan inekler yoluyla 3 yıl önce girdiğini ve ülkenin İsfahan, Sistan-Belucistan, Lorestan ve Batı Azerbaycan eyaletlerinde rastlandığını söylemişti. 
     Hastalığın koyun, inek ve develer yoluyla geçtiğini ve virüsün bulaştığı kişilerde ölüm oranının yüzde 30 olduğunu belirten Mekanali, hastalığın belirtilerinin burun, dişeti, idrar yolları ve bağırsaklarda kanamayla birlikte grip olduğunu kaydetti. Uzmanlar, Ebola virüsüne benzemekle birlikte, bu virüsün yayılma hızının daha yavaş, tedavi imkanının daha yüksek olduğunu belirtiyor. 
     İran, Irak, Afganistan, Pakistan ve Suudi Arabistan ile bazı Batı Avrupa ülkeleri ve Kuzey Afrika'nın birçok bölgesinde görülen bu virüs, genellikle bahar aylarında atağa geçiyor ve soğukların başlamasıyla birlikte kayboluyor. 
     






</TEXT>
</DOC>
