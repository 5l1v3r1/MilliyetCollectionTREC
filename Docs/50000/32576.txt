<DOC>
<DOCNO> 32576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/ekonomi/eko00.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye doları gözlüyor 
</HEADLINE>
<TEXT>

Dalgalı kura geçildiği tarihten bu yana yüzde 100'ün üstünde prim yapan dolarda olağanüstü koşullar dışında yüksek k r beklenmiyor. Yine de güvenlik için portföyde yüzde 15 oranında bulundurmalı... 
     Paramı ne yapayım - 3 
SONGÜL HATISARU 

     Döviz 22 Şubat tarihinden bu yana en yakından takip edilen yatırım aracı haline geldi. İnsanlar neredeyse, 'Dolar bugün ne olacak ' diye uyanır oldu. Dolar ise dizginlerinden boşanmışçasına yükselişine devam ediyor. Devalüasyon öncesi 685 bin lira olan dolar kuru, önce yüzde 40 değer kazanarak 957 bin lira seviyelerine oturdu. Ardından 1 milyon lira olan psikolojik sınırı hızla aşarak, önceki devalüasyonların aksine geri gelmeden yükselişine devam edip Türk lirası karşısında yüzde 100'den fazla değer kazandı. 'Daha fazla gitmez' derken de 1 milyon 500 bin lira seviyesine vardı. 
     
Yatırımcının kalbi dövizde atıyor      Bu nedenle yatırımcı tüm duyularını döviz cephesine çevirdi. Dolar öyle bir yatırım aracı haline geldi ki, adeta alan da pişman, satan da. Devalüasyon sonrasında piyasa aktörleri açısından da çok şey değişti. Önceki kur rejiminde Merkez Bankası'nın yakın denetimi altındaki kurlar artık olumlu veya olumsuz ekonomik gelişmelere paralel sert hareketler yapan bir öncü gösterge gibi çalışır oldu. 
     
Doların soluğu nereye kadar yeter      Piyasanın uzmanlarının önde gelen isimlerinin ortak görüşü, olağanüstü gelişmeler yaşanmaması koşuluyla yıl sonunda dolar kurunun 1.450 bin - 1.650 bin aralığında oluşacağı yönünde. Ancak anormal koşullara hazırlık olarak, oluşturulan portföyde kazancı sigorta ettirmek için 100 liranın 15 lirasının mutlaka dövize yatırılması öneriliyor. 
     Döviz kurları, geçmiş birkaç aylık dönemde beklenenden biraz daha hızlı hareket etti. Bugün gelinen nokta Şubat 2001'de yapılan tahminlerin biraz üzerinde. Ancak 2001'in geri kalan döneminde ekonomik programın sürmesi halinde, döviz gelir gider dengesi açısından ülkenin önemli avantajlarının olduğunu unutmamak gerekiyor. 
     
Yükselir korkusu dopingi      Turizm ve işçi dövizi gelirlerinin hızlandığı yaz aylarında ödemeler dengesinde iyileşmenin devam etmesi bekleniyor. Diğer taraftan, kur avantajının da yardımıyla ihracatta daha olumlu sonuçlara ulaşmanın mümkün olduğu ifade ediliyor. Piyasa uzmanlarının yaptığı analizler yıl sonu için ülkenin net döviz kazanacağını işaret ediyor. Dövize olan talebin ekonomideki belirsizliklerden kaynaklanan korkuyla birleşen spekülatif ataklar olduğu hatırlatılıyor. Uzmanların ortak görüşü, olağandışı gelişmeler dışında yıl sonuna kadar bu artış hızının devam etmeyeceği yönünde. 
     

</TEXT>
</DOC>
