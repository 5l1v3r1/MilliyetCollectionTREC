<DOC>
<DOCNO> 5434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/spor/ybjkgok.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pascal’ın gecesi 
</HEADLINE>
<TEXT>

     Attila Gökçe 

     Sözde Ermeni kıyımı tasarısı Fransız meclisinde oylanıp yasalaştı ya, şimdi herkes Fransız düşmanı. Ölçüsü kaçan eleştiriden, akıldan kopan öfkeden Pascal Nouma da nasibini alıyordu. Oysa onun ne Fransız politikacılarıyla ilişkisi vardı, ne de tarihe dönük bir söylemi. Biz insan Pascal’ı, sporcu Pascal’ı gözardı ettik. Medyada hemen her sporcunun eleştirilen taşkınlığı iş Pascal’ın yaptıklarına gelince öfke yaratıyor, en küçük hoşgörü kredisi bile kendisine tanınmıyordu. 
     Oysa Pascal sporcuydu. Sapına kadar futbolcuydu. 
     Sorumluydu. Özveriliydi. Yaratıcıydı, etkiliydi. 
     Beşiktaş maça 3 - 5 - 2 düzeniyle başlıyor, sonra Pascal’ın katkılarıyla 3 - 5 - 3’e, 3 - 5 - 4’e dönüşen inanılmaz bir zenginlik, fazlalık, çeşitlilik kazanıyordu. Rakamları topladığınız zaman hep fazla gelen, kabından taşan bir Beşiktaş’tı söz konusu olan. Bu sihirli formülün sahibi Fransız Pascal Nouma’ydı. Onun yaptıklarına değil kuru tabiyetine, pasaportuna bakanlar çok kolay yargıç kesiliverdiler. 
     Dün gecenin kahramanıydı. Kaçırdığı en az beş golden başka üç tane de attı, top kaptı, alan boşalttı, Yasin’e asist yaptı. Rolünü ve sorumluluğunu adam gibi taşıdı. Beşiktaş’ın kara pençesi, Beşiktaş için bir ara tehlike sinyalleri veren, panik yaratan, yürek hoplatan gecede Beşiktaş’ın yüzünü ağırtan adamdı. 
     Pascal Nouma farkı yaratmakla kalmadı, kendi savunmasının, top rakipteyken Beşiktaşlı futbolcuların içine düştüğü şaşkınlığın ve güvensizlik ortamının da doktoru oldu. 
     Dün gece uzun uzun oyun tahlilleri, taktik analizler yapılacak bir gece değildi. Dün gece Pascal’ın gecesiydi. 
     


 SPOR 

























</TEXT>
</DOC>
