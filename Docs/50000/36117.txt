<DOC>
<DOCNO> 36117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur23.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP MKYK açıkladı "Tartışmanın muhatabı siyasi partilerdir" 
</HEADLINE>
<TEXT>

     Genelkurmay Başkanlığı'nın "ulusal güvenlik" tartışmaları üzerine dün akşam yaptığı sert açıklamaya bugün ANAP'tan yanıt geldi. 
     ANAP Merkez Karar ve Yönetim Kurulu MKYK toplantısının ardından yapılan yazılı açıklamada, ''Genel Başkanımızın sözlerinin basındaki bir takım yorumlardan hareketle silahlı kuvvetleri hedef alıyormuşçasına değerlendirilmiş olması, amacını aşan zorlama bir yorumdur'' denildi. 
     ANAP MKYK Genel Başkan Mesut Yılmaz'ın başkanlığında yaklaşık 2 saat süren ilk toplantısını yaptı. Toplantının ardından yapılan yazılı açıklamada, şunlar kaydedildi 
     ''Diğer tüm siyasi partilerinki gibi Anavatan Partisi'nin büyük kongresi de ülkenin tüm sorunlarının tartışılarak çözüm önerilerinin ortaya konulduğu demokratik rejimin en temel ve meşru zeminlerinden birisidir. 
     Genel Başkanımız Sayın Mesut Yılmaz, 7. Olağan Büyük Kongre'de yaptığı açış konuşmasında ulusal güvenlik kavramının alabildiğine geniş yorumlanmasının Avrupa Birliği ile bütünleşme çabalarımız açısından engel oluşturduğuna dikkat çekmiştir. Konuşmada herhangi bir kişi ya da kuruma yönelik herhangi bir ifade yer almamıştır. Hal böyle iken genel başkanımızın sözlerinin basındaki bir takım yorumlardan hareketle silahlı kuvvetleri hedef alıyormuşçasına değerlendirilmiş olması, amacını aşan zorlama bir yorumdur. 
     Demokratik bir ülkede bu tartışmanın meşru zemini siyasettir. Dolayısıyla bu tartışmanın meşru muhatabı da siyasi partilerdir. Aynı konuşmada vurgulandığı gibi Anavatan Partisi üniter devlet yapısı ile rejimin laik karakterinin korunmasını vazgeçilmez bir şart olarak görmektedir. Ancak, ulusal bütünlüğümüzü ve laik rejimimizi koruyarak hak ve özgürlüklerin alanının genişletilebileceğine tüm samimiyetmizle inanıyoruz. 
     Bundan da öte, hak ve özgürlük alanı genişledikçe toplumsal barışın kökleşeceği ve devlet yapımızın güçleneceği görüşündeyiz. Ülkenin geleceği için gerekli olan ileri adımların neler olduğuna karar verecek olan tek mercii yüce milletimiz ve onun kendisine temsil yetkisi verdiği kurumlardır. Anavatan Partisi, bu doğrultuda bundan sonra da inandığı doğruları milletimizle paylaşmaktan onur duyacaktır.'' 
     
     
     







</TEXT>
</DOC>
