<DOC>
<DOCNO> 33011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/yazar/civaoglu.html </URL>
<DATE> 2001/07/20/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
El yakmak 
</HEADLINE>
<TEXT>

     Son "iyileştirme" operasyonunun hedefi Cuma'ya bugün dolar değerinin 1 milyon 200 bin dolaylarına çekilmesiydi. 
     Hedefe yaklaşılıyor. 
     Bunda, siyaset vitrininin değiştirilmesinin ötesinde bazı yabancı bankalara ellerinin yanacağını göstermenin etkisi oldu. 
     1997 krizi patladığında, son haftalarda Türkiye'nin kaygı verici dolar manzaraları Malezya'da da yaşanmıştı. 
     Doların fiyatı bazı yabancı bankalar tarafından yapay olarak yukarı çekiliyor, sonra da ülke dışına çıkartılıyordu. 
     Malezya Hükümeti bir karar verdi... Birkaç hafta için yurtdışına sermaye hareketlerini durdurttu. Sonra hareketi serbest bıraktı... 
     Fakat... Bu kez yurtdışına çıkacak dövizler için vergi uygulamaya başladı. 
     Öyle ki... Dövizle oynayanlar pişman oluyorlardı. 
     Doların fiyatını yapay olarak yükseltip sonra bunu dışarı çıkartarak "emme basma tulumba" gibi çalışan kar tezgahı bozulmuştu. 
     Bu uygulama da çok kısa sürdü. Sonunda Malezya'da döviz hareketlerinde spekülatörler, oyuncular devre dışı kaldılar. 
     Ekonominin kendi normalleri içinde yürümesi sağlandı. 
     Malezya 2 yıldır "yükseliş" çizgisinde. 
     
Dersler      Dolar üzerinde oyunları ve yapay şişirmelerle dövizin dışarı çıkartılmasını önleyecek bu gibi uygulamalar, belki başka çare kalmadığında Türkiye'de denenebilir. Şimdilik - sadece - bu olasılığı göstererek kulak çekmek yeterli. 
     Malezya Başbakanı Dr.Muhammed Muhatir güçlüydü. 
     Tek parti iktidarıydı. 
     Daha IMF ile anlaşma yapmadan IMF'nin isteyebileceği hedeflerden fazlasını öngören programını hazırlamıştı. 
     Toplum, başbakanın kendi programının arkasında durduğuna inançlıydı. 
     Ülkeden sermaye çıkışlarına sadece birkaç hafta ve birkaç aylık iki aşamalı uygulamayı ilan ettiği zaman, herkes "Muhatir'in sözünde duracağının ve bunun kalıcı uygulama olmayacağının" bilincindeydi. 
     Bizim hükümetin ise programın arkasında sağlam durduğu izlenimlerini verdiği - yeterince - söylenemez. 
     "IMF'nin telkinlerini, gönülsüzce, adeta ite - kaka yaptığı" yolunda bir inanç var. 
     O nedenle... Türkiye, yabancı bankalara yaptırımları dengeli bir çizgide götürmesi gerekir. 
     
Fobi olmamalı.      Örneğin... Türkiye'deki ulusal bankaların, aralarında anlaşarak yabancı bankalara istedikleri kadar döviz satma kararları ve önceki gün başlattıkları uygulama, böyle bir sağduyu çizgisidir. 
     Hiçbir zorlama yok... 
     Bankacılık sistemi kendi kurallarında kalarak, bankacılık etiğine aykırı oyunları bozuyor. 
     Bu oyunları genelleştirip bir "yabancı bankalar fobisi ve cephesi" yaratmak da doğru değil. 
     Çünkü... Türkiye'de bankacılık sisteminin sağlamlaşması ve yapısal reformun gerçekleşmesi için, büyük yabancı sermaye bankalarıyla evlililikler yolu açıldı. 
     Demirbank, dünyanın en büyük gruplarından biri tarafından alınıyor. 
     Türkiye'nin en büyük holdingi, çok büyük bankası için en büyük Alman bankasıyla söz kesme arifesinde. 
     Garanti Bankası, çok güçlü bir İtalyan grubuyla nikah kıydı. 
     Finansbank, Fransa'nın en büyük bankasıyla ortaklık için "ilke kararı" aldı... Görüşmeler başladı. 
     Türkiye'nin çok büyük olmayan, fakat sağlam olan bankası da dev bir Amerikan bankasıyla flört halinde. 
     Bir başka dev grubun çok büyük bankası da Alman deviyle mantık evliliğinin diyaloğunu kurdu. 
     Krizlerden sonra Malezya'da ve diğerlerinde bankacılık sistemi bu süreçten geçti. 
     Karma sermaye, aslında en sağlıklı yol olarak görülüyor. 
     Türkiye'de TL hesaplarına dayalı yüzbinlerce mudisi ve yüzlerce şubesi olan bir bankaya yatırım yapan yabancı banka, TL'ye karşı niye oyun oynasın 
     Üstelik... Yönetim kurullarında ve hisselerde, yerli ortaklar etkinlikle temsil edilebilecekler. 
     Bütün bunların ötesinde, önemli olan hükümetin programın arkasında sağlam durmasıdır... Tribünlere oynamamaktır. 
     
     







Yarı başkanlık sistemi 


Turist var da... 


Yeni tarz siyasetin doğum sancıları... 


El yakmak 


ÖSS sonuçları açıklanıyor ama... 


Dans pistinin yeri nerede 


İçte kriz, ya dışta 


Vadeli döviz piyasası... 


Küçülmezsek değişemeyeceğiz 


Aynı dükkanlara ayrı kararlar 


Cenova İnisiyatifi 


Böyle dalga olmaz 


Hayat 


Satış noterde yapılır 


Bayan Graham öldü 


</TEXT>
</DOC>
