<DOC>
<DOCNO> 46461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/yasam/yas04.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
3.5 trilyonluk Türk bilimci 
</HEADLINE>
<TEXT>

Alman Alexander von Humboldt Vakfı, Türk bilim adamı Prof. Ataç İmamoğlu’na tam 4.5 milyon mark tahsis etti 
     İSTANBUL Milliyet 

     Uluslararası bilimsel araştırma işbirliğinin gerçekleştirilmesi amacıyla kurulan Alexander von Humboldt Vakfı, ilk Wolfgang Paul’ ödülüne genç bir Türk bilim adamını layık gördü. Sabancı Üniversitesi öğretim üyesi Prof. Dr. Ataç İmamoğlu, bu ödüle kuantum optiği, kuantum bilgi işleme, yarı iletken fiziği ve doğrusal olmayan optik alanları’ndaki araştırmaları nedeniyle hak kazandı. Humboldt Vakfı’nın tüm dünyadan yapılan başvurular içinden seçtiği Prof. İmamoğlu, iki yıl boyunca Almanya’da kendi genç araştırmacılar ekibini oluşturarak çalışmalarını yürütecek. Ve bu çalışmalarında kullanması için kendisine, vakıf aracılığı ile Alman Feredal Eğitim ve Araştırma Bakanlığı kaynaklarından tam 4.5 milyon mark yaklaşık 3.5 trilyon lira tahsis edilecek. Bu meblağ, ödül sahibinin oluşturacağı ekibin, teknisyenlerinin, gereken ekipman ve malzemenin finansmanında kullanılıyor. Vakıf araştırmanın sonuçlarının yayınlanmasına ve ekonomik değeri olabilecek sonuçların uygun şekilde kullanılmasına da özel bir önem veriyor. 
     
141 yıllık tarihi var      Alexander von Humboldt Vakfı, 1860 yılında Alman bilim adamlarının başka ülkelere yaptıkları bilim gezilerini desteklemek amacıyla Berlin’de kuruldu. 1923’de ekonomik kriz ve 1945’de İkinci Dünya Savaşı sonrasında iki kez faaliyetlerini durduran vakfa, 1953 yılında Alman hükümeti tarafından tekrar işlerlik kazandırıldı. Vakıf bu kez amacını, Yabancı uyruklu yüksek kaliteli bilim insanlarının Almanya’da yapacakları araştırma çalışmalarını desteklemek’ olarak belirledi. Vakıf, bu tarihten beri tam 130 ülkeden 20 bini aşkın bilim adamına destek oldu. 
     



 YAŞAM 


















</TEXT>
</DOC>
