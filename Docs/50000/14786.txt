<DOC>
<DOCNO> 14786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo04.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan ezeli rakiplerine fark attı 
</HEADLINE>
<TEXT>

     Galatasaray, 42 sezonluk Türkiye Ligi'nde toplam 51 kupayı müzesine götürerek, ezeli rakiplerine fark attı. 
     Galatasaray, Avrupa kupalarında fırtına gibi eserken, Türkiye içinde de toplam kupa sayısında rakiplerine büyük üstünlük kurdu. Sarı-kırmızılıları 36 kupa kazanan Fenerbahçe ve 35 kupalı Beşiktaş izliyor. Trabzonspor ise bugüne dek 18 kupayı müzesine götürdü. Galatasaray, ligde 14 kez mutlu sona ulaşırken, son 4 yıldaki atağıyla Fenerbahçe'yi geçti. 1996 yılında şampiyonluk sayısında13-10 geride bulunan Galatasaray, 4 yıl üst üste şampiyon olarak ezeli rakibine 14-13 üstünlük sağladı. Ligde, Beşiktaş 9 kez şampiyonluk yaşarken, Trabzonspor ise 6 kez şampiyon oldu. 
     Galatasaray, Türkiye Kupası'nda 13 kez şampiyon olarak rakiplerine büyük üstünlük kurdu. Türkiye Kupası'nda Beşiktaş ve Trabzonspor 5'er kez mutlu sona ulaşırken, Fenerbahçe ise 4 kez bu kupayı müzesine götürebildi. ''Aslanlar'', Cumhurbaşkanlığı Kupası'nı 10 kez kazanırken, Beşiktaş 8, Trabzonspor 7, Fenerbahçe de 6 kez bu kupayı aldı. TSYD Kupası'nda ise Galatasaray, Fenerbahçe ve Beşiktaş 12'şer kez şampiyon oldu. Atatürk Kupası'nı Fenerbahçe ve Beşiktaş 1'er kez kazandı. Galatasaray, Avrupa'da da büyük başarı göstererek, UEFA Kupası ve Avrupa Süper Kupası'nı müzesine götürdü. 
     Galatasaray, Fenerbahçe, Beşiktaş ve Trabzonspor'un kupa sayıları şöyle 
Takımlar Lig T.K. Cum.K. TSYD Ata.K. UEFA Süp.K.Toplam Galatasaray 14 13 10 12 - 1 1 51 Fenerbahçe 13 4 6 12 1 - - 36 Beşiktaş 9 5 8 12 1 - - 35 Trabzonspor 6 5 7 - - - - 18      
     Galatasaray, son 4 yılda ise kupalara adeta ambargo koyarken, ezeli rakeplerine kupa zevki çok az tattırdı. ''Aslanlar'', son 4 yılda Türkiye'deki 17 kupadan 12'sini kazanarak kupaların yüzde 70'ini müzesine götürdü. Galatasaray'ı, 4 kupayla Beşiktaş izlerken, Fenerbahçe 1 kupa kazanabildi. Son 4 yılda Trabzonspor ise adeta ''sıfır'' çekti. Galatasaray, son 4 yılda, 4 şampiyonluk, 3 Türkiye Kupası, 2 Cumhurbaşkanlığı Kupası, 3 de TSYD kupası kazandı. Beşiktaş, 2 Cumhurbaşkanlığı, 1 Türkiye, 1 de Atatürk Kupası'nı müzesine götürdü. Bu dönemde Fenerbahçe ise yalnızca 1 kez Atatürk Kupası'nı müzesine götürdü. 
     



</TEXT>
</DOC>
