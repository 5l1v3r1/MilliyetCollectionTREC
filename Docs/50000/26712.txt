<DOC>
<DOCNO> 26712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/dunya/adun.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ARKANIZDAYIZ’ 
</HEADLINE>
<TEXT>

ABD, Türkiye’ye bir kez daha açık destek verdi. ABD Başkanı Bush, Brüksel’deki NATO zirvesinde Başbakan Ecevit’in yanına gelerek, Her zaman, her konuda arkanızdayız’ mesajı verdi 
     GÜVEN ÖZALP Brüksel 

     NATO’nun devlet ve hükümet başkanları düzeyinde gerçekleştirilen özel zirvesinde ABD ve İngiltere’den Türkiye’ye tam destek geldi. Zirvenin "starı" konumundaki ABD Başkanı George W. Bush, Başbakan Bülent Ecevit’e, "Her konuda her zaman arkanızdayız" mesajı verdi. İngiltere Başbakanı Tony Blair de Bush’la aynı çizgide bir yaklaşım benimsedi. Bush ve Blair toplantı sonunda Ecevit’in yanına geldi. Ecevit, Bush’a şu ana kadar verdiği destekten dolayı teşekkür edince ABD Başkanı da, "Biz her zaman her konuda arkanızdayız ve yardımcınızız" dedi. 
     Ecevit, toplantıda gerek Bush’un gerekse Blair’in kendisine çok sıcak davrandığını belirtirken, iki liderin Avrupa Güvenlik ve Savunma Kimliği AGSK konusunda "baskı havasından" uzak şekilde, "Sizden bu konuda çözüm bekliyoruz" dediklerini söyledi. 
     
Haklılığımızı anlıyorlar’      Ecevit, toplantı sonrasında yaptığı açıklamada, bunun Türkiye’nin güvenlik sorunu olduğunu belirterek, "Türkiye dünyanın en kritik bölgesinde tehlikelerle karşı karşıya olan bir ülkedir. Bunun için Avrupa’daki güvenlik sorunu bizim açımızdan yaşamsal öneme sahip" dedi. Toplantının son derece olumlu bir havada geçtiğini belirten Ecevit, "Türkiye’nin bu konudaki haklılığı açıkça ifade edilmese de belli ediliyor" diye konuştu. 
     AGSK konusunda şu ana kadar çekili durumda bulunan kılıçlar Brüksel’deki toplantıda kınlarına sokuldu. Bush, NATO ile AB’nin işbirliği içinde çalışacağını söyleyerek, müttefiklerin yüreklerine su serperken, AGSK’nin dışlayıcı olmamasını istedi. NATO Genel Sekreteri Robertson da, adını vermeden Türkiye’ye atıfta bulunarak, "AGSK, AB’ye üye olmayanlar da dahil olmak üzere tüm müttefiklerin güvenlik çıkarlarını dikkate almalıdır" dedi. 
     
Ecevit Kriz yok      NATO zirvesine katılan Başbakan Ecevit, Türkiye’de siyasetin alışılmış polemikleri dışında herhangi bir sorun olmadığını, bu tartışmaların da kriz olarak değerlendirilmesinin yanlış olduğunu söyledi. Ecevit, "Koalisyon hükümeti ekonomiyi düzlüğe çıkarmak için gerekli bütün tedbirler ve bütün yasalar üzerinde eninde sonunda birleşiyor. Tartışmaları bir kriz ya da bir kriz belirtisi olarak görmemek gerekir" dedi. 
     
NOTLAR      ÖZEL ÖNLEM 
     NATO zirvesi öncesi liderlere yönelik tehditler Belçika güvenlik birimleri tarafından son derece ciddiye alındı. En sıkı güvenlik önlemleri Bush için uygulanırken, Başbakan Bülent Ecevit için uygulanan önlemler de Bush’a uygulananları aratmayacak nitelikteydi. 
     
     PATRON ABD 
     Amerikalı yetkililer ev sahibi olmamalarına karşın, zirve konusunda onların borusu öttü.’ Brüksel’de alınan tüm güvenlik önlemlerinin düzenlenmesi çalışmalarına Amerikalı uzmanlar da katıldı. Bazı cadde ve metroların kapatılmasına onlar karar verdi. 
     
     ZİRVE İZNİ 
     NATO zirvesi Brüksellilerin çoğuna sıkıntı yaşatırken, bazıları için tatil anlamı taşıdı. Başta zirvenin yapıldığı NATO’nun personeli olmak üzere, bazı kuruluş ve firmalar kadrolarının büyük bölümüne bir günlük izin uygulamasına gitti. 
     
     ÖNCE SİZ BUYRUN 
     NATO Genel Sekreteri’nin liderler onuruna verdiği öğle yemeğine ABD Başkanı George W. Bush ve Başbakan Bülent Ecevit aynı anda geldi. Bush kendisinden büyük olan Ecevit’in sırtına dokunarak, kapıdan önce geçmesi için yol verdi. Ecevit’in bunu reddedip önce Bush’un geçmesini istemesi üzerine Bush, Ecevit’in koluna girdi. İki lider yemek salonuna aynı anda girdiler. 
     



 DÜNYA 











</TEXT>
</DOC>
