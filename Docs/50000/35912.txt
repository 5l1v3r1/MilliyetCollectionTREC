<DOC>
<DOCNO> 35912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo19.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Milli Takımı başantrenörü Örs "Şampiyonluk istiyoruz" 
</HEADLINE>
<TEXT>

     32. Avrupa Erkekler Basketbol Şampiyonası finallerinde mücadele edecek A Milli Takım'ın başantrenörü Aydın Örs, şampiyonada sıradışı hedeflerinin olduğunu ve şampiyonluğu istediklerini söyledi. 
     Aydın Örs, Milli Takımlar Menajeri Doğan Hakyemez, oyunculardan Hidayet Türkoğlu ve şampiyonada maç yönetecek Türk hakem Murat Biricik ile birlikte İstanbul'da TSYD Aydın Doğan Eğitim Merkezi'nde düzenlediği basın toplantısında, milli takımın hedefleri ve hazırlıkları hakkında bilgi verdi. 
     İlk etapta 32 günlük çalışma süresi içinde 48 idman ve 5 özel maç yaptıklarını, bu sürede de şampiyonada oynamayı düşündükleri sistemi çalıştıklarını belirten Örs, yarın başlayacak 2. etapta ise 22 antrenman ve 8 maç yapacaklarını söyledi. 
     Şampiyonaya güçlü takımlarla maç yaparak hazırlandıklarını ifade eden Örs, ''Çok iyi yoldayız. Birinci etap hazırlıkları çok iyi geçti. İkinci etabın da kusursuz olması için çalışacağız. Sonuçta hedefimiz şampiyonluk. Sıradışı olan bu hedefe ulaşmak için, sıradışı hazırlıklar yapmalıyız. İtalya maçında aldığımız yenilgi bizim hedeflerimizi değiştirmedi'' diye konuştu. 
     Örs, farklı skorla yenildikleri İtalya maçını bir ölçüt olarak görmediğini de kaydederek, yoğun antrenman ve maç programının son gününde yaptıkları bu maçta, oyuncularının yorgunluk ve konsantrasyon eksikliği yaşadığını, bunun da nedenleri üzerinde durduklarını bildirdi. 
     İtalya maçına iyi başlayamadıklarını anlatan Örs, ''Rakibin çok sert savunması karşısında zorlandık ve bazı şartlar nedeniyle elde olmayan yenilgiyi aldık. Bu yenilginin bize zarar değil, yarar getireceğine inanıyorum. Oyuncular da gerekli dersleri aldı. Hepimizin ayakları yere bastı. Bu maçtaki hataları irdeleyeceğiz'' diye konuştu. Hücumda ve savunmada revize edilmesi gereken bazı noktaların bulunduğunu belirten Örs, Ankara'daki turnuvadan sonra, burada yapacakları hataları masaya yatıracaklarını anlattı. 
     
     Baskı olmadan başarı gelmez 
     Türkiye'de yapılacak şampiyonada üzerlerinde baskı olacağını, kendilerinin de bunun farkında olduğunu vurgulayan Örs, ''Ancak baskı olmadan, başarı gelmez'' dedi. Aydın Örs, ''Kendinizi çok rahat hissediyorsanız, maçta da gerçek performansa ulaşamazsınız. Oyuncularımızda yeteri kadar sorumluluk duygusu var. Baskı hissetmek yararlı birşey, ancak bunun da bir dozu olması gereklidir. Azı da çoğu da kötüdür'' diye konuştu. Takımda yaş ortalamasının yüksek olduğu biçimindeki eleştirilere de katılmadığını anlatan Örs, 34 yaşındaki Orhun'un yapılan her türlü testte ilk sıralarda yer aldığını, bu oyuncuların deneyimlerinden yararlanacaklarını söyledi. 
     
     Maça ve şampiyonaya iyi başlamak önemli 
     Aydın Örs, şampiyonaya iyi başlamayı hedeflediklerini ve bu nedenle ilk olarak yapacakları Letonya maçında çok dikkatli olacaklarını söyledi. ''Turnuvaya ve maçlara iyi başlamak çok önemli'' diyen Örs, gruptaki en tehlikeli takımın Slovenya olduğu biçimindeki görüşünün değişmediğini bildirdi. 
     
     Kadro çok uyumlu 
     Örs, milli takımda göreve başlamadan önce kadrodaki değişik karakterli ve yurtdışındaki oyuncular nedeniyle sorunlar yaşanacağını düşündüğünü, ancak şu anda çok uyumlu bir kadroya sahip olduğunu söyle di. Takımdaki tüm oyuncuların müthiş derecede uyumlu olduğunu ve huzurlu bir ortamda çalışmalarını sürdürdüklerini kaydeden Örs, oyuncuların özveride bulunduğunu, bunun da ülkelerini ne denli sevdiklerinin göstergesi olduğnu dile getirdi. 
     
     İstatistik hedefler 
     Örs, yola çıkarken bazı istatistiksel hedefler belirlediklerini,bunlardan da bazılarını yakaladıklarını, bazılarına ise henüz ulaşamadıklarını vurguladı. 
     Örs, bu hedeflerin gerçekleşme oranını şöyle açıkladı 
     ''Şu ana kadar yaptığımız maçlarda toplam atışta yüzde ortalamamızda yüzde 52'yi hedeflerken, bu, yüzde 41 oldu. Faul yüzdesindeki hedefimiz yüzde 75 iken bu 68.5 oldu. Toplam top kaybı hedefimiz 10'ken, 17.2 oldu. Bunun nedeni de çabuk oynamak istememizdir. Hızlı hücum sayılarında ise ilk kez bu kadar yüksek oran tutturduk ve 24'e ulaştık. Maç başına asist ortalamalarında 20'yi hedefledik, 22.4 oldu. Rakibe top kaybı yaptırma sayımızda 18'ken, 18.2 oldu. Maç başına rakibi 68 sayıda tutmayı hedeflemiştik, bu 65.6'da kaldı. Hızlı hucümlarda yediğimiz sayıyı da 12'de tutmayı düşündük, 18.4 oldu. En fazla rakibe 8 hücum ribaundu vermeyi düşünüyorduk bu 9.2 olarak gerçekleşti. Toplam faulümüzde de 18 hedeflemiştik, 16.8'de kaldı. Yüzdelerin kötü çıkmasında İtalya maçının da büyük etkisi var.'' 
     Örs, şampiyonada yaklaşık 9 şampiyon adayının bulunduğunu, diğer ülkelerle aralarındaki farkın açıldığını ifade ederken, İtalya, Litvanya ve Fransa gibi yüksek düzeydeki takımların kalitesini aşmayı ve bunun için bazı ölçütleri yerine getirmeye çalıştıklarını bildirdi. Örs, 17 kişilik kadrolarını 14'e indirdiklerini şampiyonanın başlamasından 1 gün önce oyuncu sayısını 12'ye indireceklerini kaydederek, uzun bir turnuva oynayacaklarını ve hep ayakta kalacak bir takım oluşturmaya çalıştıklarını sözlerine ekledi. 
     
     Hakyemez "Türk basketbolu kötü durumda 
     Milli Takımlar Genel Menajeri Doğan Hakyemez ise toplantıda bir soru üzerine Türk basketbolunun oldukça kötü bir durumda olduğunu belirterek, ''Avrupa Şampiyonası'nda şampiyon da olsak, bu sorunları çözmez'' dedi. Türkiye'de basketbolun yanlış stratejiyle ilerlediğini kaydeden Hakyemez, çok kötü bir döneme geldiklerini, antrenörlerin ve oyuncuların açıkta kaldığını söyledi. Hakyemez, Avrupa Şampiyonası'nda alacakları bir derecenin sorunları çözmeyeceğini, ancak bu sorunları anlatabilmek için bir şans ortaya çıkaracağını bildirdi. 
     
     Hidayet "Kafaca ve vücutça hazırız" 
     Milli basketbolcu Hidayet Türkoğlu ise toplantıda yaptığı açıklamada, Avrupa Şampiyonası'na kafaca ve bedence hazır olduklarını söyledi. 
     Takımdaki tüm oyuncuların birbirlerine üst düzeyde destek verdiğini vurgulayan NBA Ligi oyuncusu, ''Takım içindeki tecrübeli oyuncuların gençlere destek vermeleri, onların da sahada daha rahat olmalarını sağlayacak. Takımda inanılmaz bir arkadaşlık var'' diye konuştu. Hidayet, NBA'deki ilk sezonunda savunmaya ağırlık vererek başarıyı elde ettiğini kaydederek, ''Herkesin benden Türk Milli Takımı için beklentileri var. Ben burada savunma, hücum ve ribauntlarda takıma katkılı olmak için elimden geleni yapacağım. Gerektiği yerde sorumluluk da alacağım zamanlarda olacaktır'' dedi. Turnuvada maç yönetecek Türk hakem Murat Biricik ise geçen sezon bazı şanssız sakatlıklar geçirdiğini, ancak bu şampiyona için 3 ay önceden hazırlıklara başladığını söyledi. 
     







</TEXT>
</DOC>
