<DOC>
<DOCNO> 42013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur08.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki otellerde rezervasyon iptalleri olmadı 
</HEADLINE>
<TEXT>

     ABD'deki terörist saldırının ardından Antalya ve Alanya yöresindeki otellerde rezervasyon iptalleri görülmezken, turizmciler, olayların Ortadoğu'ya sıçramasından endişe ediyor. 
     Alanya Turistik İşletmeciler Derneği ALTİD Basın Sözcüsü Gülçin Güner, ABD'deki terörist saldırıdan ötürü tedirginlik yaşadıklarını belirterek, ''Şu anda rezervasyon iptali yok. Önümüzdeki dönem ne olacağını merak ediyoruz. Olayın Ortadoğu'ya yansıması ihtimali sektörü endişelendiriyor'' dedi. 
     Türkiye Seyahat Acenteleri Birliği TÜRSAB Bölgesel Yürütme Kurulu Başkanı Kerim Çavuşoğlu da, saldırının dünya turizm hareketini olumsuz etkileyeceğine işaret ederek, saldırının yaralarının 2-3 ay içinde sarılmasını ve her şeyin normale dönmesini beklediklerini ifade etti. 
     Alman pazarının önemli tur operatörlerinden Tantur'un Alanya Bölge Müdürü Muhittin Köseoğlu ise, şu ana kadar olumsuz bir olay yaşanmadığına değinerek, ''Gelişmeleri izlemek gerek. Önümüzdeki dönemde Ortadoğu'da çıkabilecek olaylar önemli. Bu terörist saldırı sadece Türk turizmini değil, dünyadaki tüm sektörleri az da olsa etkileyecektir'' diye konuştu. İstandinav pazarı ile çalışan Astral Seyahat Acentesi Müdürü Suat Çalışal, saldırıdan sonra Hollanda ve Polonyalı 1'er turistin ülkelerine dönmek istediklerini, ancak bu turistlerin de ikna edildiğini kaydetti. Bunun dışında rezervazyon iptaliyle karşılaşmadıklarını anlatan Çalışal, Türkiye'nin komşusu olan ülkelerden birinin terörist saldırıyla bağlantısının saptanması halinde sektörü zor günlerin bekleyeceğini söyledi. İngiltere pazarı ile çalışan Kamelana Tur Müdürü Ahmet Mutluay ile Air Tur'dan Sadık Üşüdür de, rezervasyon iptaliyle karşılaşmadıklarını belirtti. 







</TEXT>
</DOC>
