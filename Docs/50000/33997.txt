<DOC>
<DOCNO> 33997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo13.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Penaltıyı kaçıracağım içime doğmuştu" 
</HEADLINE>
<TEXT>

     Arnavutluk'un KS Vllaznia Işkodra takımıyla yaptıkları maçta penaltı kaçıran Galatasaraylı Ümit Davala, ''Penaltıyı kaçıracağım sanki içime doğmuştu'' dedi. 
     ''www.umitdavala.com'' adlı kendi internet sitesinde bir açıklama yapan Ümit, futbolcular arasında ''Eğer kendi yaptığın penaltıyı atarsan, kaçırırsın'' biçiminde bir batıl inanç bulunduğunu belirterek, ''Nitekim topu penaltı noktasına koyduğumda bu aklıma geldi. Bir an tereddüt ettim ve sonra ne olursa olsun deyip topa vurdum. Ama adeta ayağım tutuldu ve sonuçta bu penaltıyı kaçırdım. Zaten eğer benim kaçırdığım penaltı golle sonuçlanmış olsaydı, skor çok daha farklı olurdu'' diye konuştu. 
     İlk resmi maçta sahadan galibiyetle ayrılarak, Avrupa Şampiyonlar Ligi'nde üst turu garantilediklerini öne süren Ümit Davala, dünkü maçı daha farklı skorla kazanabileceklerini, ancak şansızlıklarının yanı sıra aşırı sıcak havanın kendilerini olumsuz etkilediğini söyledi. 
     Ümit, deplasmanda yapacakları rövanş maçında daha farklı bir sonuç elde edeceklerini iddia ederek, şöyle devam etti 
     ''Bizim ve rakibimizin kalitesi ortada. Rakibimizin bizi eleyebilmesi için, üzerimize gelmesi gerekiyor. Üzerimize gelince de buradaki gibi duvar defans yapamayacaklar. Böylelikle sanırım daha kolay gol fırsatı bulacağız.'' 
     Yeni transfer Ümit Karan'ın dünkü maçta klasını göstererek golünü attığını ifade eden Ümit Davala, ''Gerek saha içinde gerekse saha dışında Ümit Karan ile çok iyi anlaşıyorum. Bu iyi ilişkilerin sahada ne kadar verimli olacağını önümüzdeki maçlarda göreceksiniz'' dedi. 
     Ümit Davala, KS Vllaznia İşkodra maçında kaleyi koruyan genç Kerem'in çok başarılı bir maç çıkardığını ve uzatma dakikalarında rakibin çok önemli 4 şutunu önlediğini belirterek, genç kalecinin başarı grafiğinin giderek artacağını umduğunu kaydetti. 






</TEXT>
</DOC>
