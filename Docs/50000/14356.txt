<DOC>
<DOCNO> 14356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/spor/ygstos.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz yok 
</HEADLINE>
<TEXT>

     J.B.TOSHACK 

     Bana kalırsa Real Madrid, Türkiye’de karşısında ciddi bir Galatasaray bulacak. 
     Bundan zaten hiç kimsenin kuşkusu yok. Ancak takımları kantara koyduğumuzda Eflatun - Beyazlılar’ın yarı final şansı daha ağır basıyor. Bu, işin teorik yönü. Del Bosque’nin öğrencileri ligde oynadıkları son Numancia maçı da dahil olmak üzere son haftalarda ciddi bir düşüş trendine girdiler. Çoğu bunu yoğun maç trafiğinden kaynaklanan yorgunluğa bağlıyor. Bunu bir özür olarak görmek artık geçerli değil. Hele hele son Şampiyonlar Ligi Kupası’nı müzesine götürmüş ve bu sene de oradan çıkmasını istemeyen bir takım Galatasaray’ı safdışı bırakmak için her şeyini ortaya koyacak. 
     Real Madrid’in her futbolcusu bir tehlikedir. Ancak Figo ve Raul için özel önlem alınmazsa çeyrek final düğümü İstanbul’da çözülür. Real Madrid ise Jardel için özel çalışma yapmıştır. Ne ilginçtir ki Jardel, ikisi Porto, biri de Galatasaray forması altında olmak üzere Real Madrid ile oynadığı son üç maçında da gol attı. Bu maçın kaderini orta saha belirleyecek. Galatasaray bu alanı sürekli çok adamla tutarak pres uyguluyor. Real Madrid bunu bildiğinden Ali Sami Yen’deki karşılaşmada orta sahaya beş futbolcu yerleştirerek cevap verecektir. Tam bir orta saha savaşı izleyeceğiz. Ayakta kalan kazanır. 
     Bir uyarım daha var. Galatasaray eğer İstanbul’da son oynadığı Deportivo maçındaki gibi açıklar verirse Real Madrid işi rövanşa bırakmadan bitirir. Galatasaray, iki hafta sonraki rövanş maçına hangi avantajla gelirse gelsin hiçbir şey ifade etmez. 
     Galatasaray’ın Real Madrid’i elemesi belki tüm İspanya için büyük sürpriz olabilir. Ancak bana kalırsa geçen yıl UEFA Kupası ve Süper Kupa’yı almış bir Galatasaray’ın artık sürpriz yakıştırmalarına ihtiyacı yoktur. 
     


 SPOR 




























</TEXT>
</DOC>
