<DOC>
<DOCNO> 25346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sondun02.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Başbakanı gençliğinde Troçkist'miş... 
</HEADLINE>
<TEXT>

     Fransa Başbakanı Lionel Jospin, bir zamanlar Troçkist bir örgüte yakın olduğunu kabul etti. 
     Basında bu konudaki suçlamalarla karşı karşıya kalan Jospin, Millet Meclisi'nde milletvekillerinin sorularını yanıtlarken, ''1960'larda Troçkist fikirlere ilgi gösterdiğim ve bu hareketin gruplarından biriyle ilişkiye girdiğim doğrudur'' dedi. 
     Bunun ''kişisel, entelektüel ve siyasi bir süreç'' olduğunu belirten Jospin, bundan dolayı ''üzülecek ya da özür dileyecek bir durum'' olmadığını söyledi. 
     Fransa'daki Uluslararası Komünist Örgütü'nün OCI kurucularından Boris Fraenkel, Le Nouvel Observateur dergisine yazdığı makalede, Jospin'in 1960'lı yıllarda örgütün ideolojiyle ilgili kurslarını yakından izlediğini anlatmıştı. 
     Fraenkel, Troçkist ideolojiye uygun olarak yetiştirildiğini belirttiği Jospin'in, yine Troçkist eğilimli Devrimci Çalışma Grubu'nun GER faaliyetlerine katıldığını belirtmişti. 
     Gizli siyasi geçmişiyle ilgili söylentiler, yıllarca Jospin'in peşini bırakmadı. Bu söylentiler, gelecek yılki devlet başkanlığı seçimlerinde Cumhurbaşkanı Jacques Chirac'ın karşısına çıkması beklenen Jospin'i rahatsız ediyor. 
     
     
     







</TEXT>
</DOC>
