<DOC>
<DOCNO> 14813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur14.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit esnafı da "siftah edemiyoruz" diyerek eylem yaptı 
</HEADLINE>
<TEXT>

     İzmit'te yürüyüş yapan bir grup esnaf, zamların geri çekilmesini istedi. 
     Adliye Sarayı önünde toplananlara hitaben konuşan Esnaf Odaları Birliği Yönetim Kurulu Üyesi Levent Yapıcı, esnafın itibar kaybına uğradığını söyledi. 
     Ekonomik kriz nedeniyle çek ve senet ödeyemez duruma geldiklerini ifade eden Yapıcı, ''Dayanacak gücümüz kalmadı. Bu politikayı yürüten ve üst üste zamlarla bizleri bunaltan hükümet istifa etmeli ve zamlar geri çekilmelidir. Siftah etmeden işyerlerimizi açıp kapatıyoruz'' diye konuştu. 
     Levent Yapıcı, hükümetin istifasını istediklerini ve bunun için de imza kampanyası başlattıklarını kaydetti. Konuşmanın ardından sloganlar atarak Valilik binasına yürümek isteyen esnafa uyarıda bulunan Kocaeli Emniyet Müdür Yardımcısı Kamil Toprak, ''Yaptığınız yasalara aykırı. Yürümekte ısrarcı olursanız, müdahale etmek zorunda kalacağız. Eğer sesinizi duyurmak istiyorsanız,izin almak zorundasınız'' dedi. Uyarı üzerine eylemi sona erdiren esnaf, sessizce dağıldı. 
     Ankara'nın Demetevler semtinde de bir grup esnaf, içinde bulundukları durumu dile getirmek ve hükümeti protesto etmek amacıyla izinsiz gösteri yürüyüşü yaptı. 
     
     
     
     




</TEXT>
</DOC>
