<DOC>
<DOCNO> 14911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/yasam/yas03.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk uyur, ABD’li uyumaz 
</HEADLINE>
<TEXT>

Her yıl onbinlerce hektar ormanı kül olan Türkiye dışarıda yangın söndürme uçağı arayadursun, ABD, Türk malı yangın söndürme uçaklarını satın aldı bile.. 
     UTKU ÇAKIRÖZER Ankara 

     ABD’de bir kamu kuruluşu, 60 yılda 2.5 milyon hektar ormanı kül olduğu halde yangın söndürme filosu olmayan Türkiye’den, hem de yangın söndürme uçağı’ alıyor. 
     Su akar Türk bakar’ atasözünü hatırlatan olayın kahramanları’ ise, Deniz Kuvvetleri Komutanlığı’nın yıllar önce envanterden çıkardığı S2-E tipi deniz karakol uçakları. Bu uçakların yangın söndürme amaçlı kullanımı için, Türk Havacılık Endüstrisi TAI bir prototip oluşturmuştu. TAI’nin 15 uçağı modernize edip yangın söndürme filosu kazandırma yönündeki teklifine ise, Orman ve İçişleri Bakanlıkları Olur’ vermeyince, proje rafa kalkmıştı. 
     
     Bizimkiler de uyandı’ 
     İşte bu Küllenen projeyeye’, 2001 yılı başında ABD’nin en çok yangın çıkan eyaleti Kaliforniya’nın Orman İdaresi talip oldu. 
     Kendi filosunda da S2-E uçaklarını kullanan Amerikan teşkilatı, yeni uçak ihtiyacı için aynı tip uçağa sahip Türkiye’ye resmi talepte bulundu. ABD’liler TAI’nin elindeki 1 hazır uçağı hemen, 4 uçağı da modernize edildikten sonra satın alabileceklerini bildirdi. Milli Savunma Bakanlığı ve Başbakanlık da, Biraz şaşırarak da olsa’ ABD’lilerin teklifine olumlu yanıt verdi. 
     Bu teklifler üzerine, iki yıldır Orman Bakanlığı’nın yüzüne bile bakmadığı uçakların da aniden kısmeti açıldı. Milli Savunma Bakanlığı, aynı tip 7 uçakla bir yangın söndürme filosu’ oluşturulması için Başbakanlığa başvurdu. MHP lideri ve Başbakan Yardımcısı Devlet Bahçeli onay verirse, 20 milyon dolar ile uçaklar yangın söndürecek hale getirilecek. 
     
     Kimler kullanıyor 
     S2-E uçakları yangına karşı birçok ülkede kullanılıyor. Kaliforniya Orman İdaresi’nde 31, Kanada’da 50, Fransa’da da 22 adet aynı tip uçak yangınlarla mücadelede kullanılıyor. İstatistiklere göre Türkiye’de 1937 - 2000 yılları arasında çıkan yangınlarda 2.5 milyon hektar orman alanı kül oldu. Orman Bakanlığı yangınlara yaz aylarında kiraladığı 20 helikopter ile müdahalede bulunuyor ve helikopter kirasına yılda yaklaşık 5 milyon dolar ödüyor. 
     


 YAŞAM 























</TEXT>
</DOC>
