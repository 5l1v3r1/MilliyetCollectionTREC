<DOC>
<DOCNO> 37292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur10.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT'tan sevindirici haber "Afete yönelik çalışmalar iyi gidiyor" 
</HEADLINE>
<TEXT>

     Arama Kurtarma Derneği AKUT İkinci Başkanı Demir Kardaş, Türkiye'de afete yönelik çok ciddi boyutta bir yapılanma bulunduğunu söyledi. 
     Kardaş, değişimden AKUT'un da nasibini aldığını vurgulayarak, ''17 Ağustos öncesi biz de kendi içine kapalı, üye sayısı 15-20'yi geçmeyen bir dernektik. Ancak depremin ardından, toplumsal beklentilerin getirmiş olduğu sorumluluklar çerçevesinde artık eskisi gibi kalamayacağımızı fark ettik'' diye konuştu. 
     İki ABD'li firmadan profesyonel yardım istediklerini ve kendilerine uygun yeni bir yapı oluşturduklarını anlatan Kardaş, depremden sonra AKUT'a girmek isteyenlerin sayısının artması nedeniyle insan kaynakları bölümü oluşturduklarını ve 10'larla ifade edilen üye sayılarının 176'ya ulaştığını bildirdi. 
     Bir seminer grubu oluşturarak şirketlere ve çeşitli kurumlara yapılanma modellerine ilişkin eğitim verdiklerini dile getiren Kardaş, ABD'deki FEMA'nın Federal Emergency Management Agency ülkesindeki vatandaşlara yönelik afet için yapılanma sistemi olan TAMT'ı da Türkçeye tercüme ettiklerini söyledi. Kardaş, şöyle devam etti 
     ''Bu, aslında Boğaziçi Üniversitesi Kandilli Rasathanesi ve Deprem Araştırma Enstitüsü'nün projesi. AKUT, bu projenin eğitim bölümünde var. 'TAMT-Toplumun Afetlerle Mücadele Takımı' dediğimiz bir eğitim programı. Afetlere karşı halka verilen bu eğitim, ABD'de ilköğretimden itibaren başlıyor. Bu plana bağlı olmak kaydıyla da insanlar, bu tarz afetlerde kendi ailesinin içinde, işyerlerinde, mahallelerinde, çevrelerinde ne yapacaklarını öğrenecekler.'' 
     AKUT'un öğretim üyelerinin bir kısmını TAMT eğitimi verecek eğitmenler olarak yetiştireceğini ve bu kişilerin de halkı eğitmeye başlayacağını ifade eden Kardaş, ''Bizim TAMT eğitimi Türkiye'ye yayılacak'' diye konuştu. 
     Kardaş, Kurtarmada en önemli aşamanın ilk birkaç dakika ve ikinci aşamanın da ilk birkaç saat olduğunu, bu nedenle kurtarma ekiplerinden çok vatandaşların eğitilmesinin önemi bulunduğunu vurguladı. 
     Yapılanmada büyük değişim 
     Deprem öncesinde arama-kurtarma derneği sayısının sadece 1 olduğunu hatırlatan Kardaş, ''Deprem sonrası, arama-kurtarma faaliyeti çalışmasında bulunan değişik grupların sayısı Türkiye çapında 3 binlerin üzerine çıktı. Türkiye genelinde, bir doğal afete müdahale edebilecek 50-100 bin kişi bu konuda faaliyette bulunmaya hazır vaziyette'' diye konuştu. 
     Başbakanlığa bağlı olarak da Türkiye Acil Durum Yönetimi Genel Müdürlüğü TAY adı altında tek bir kurum oluşturulduğunu kaydeden Kardaş, ''Türkiye'de en büyük eksiklik de buydu zaten. Depremden sonraki kargaşa bu eksiklikten oluştu. Koordine edecek bir birim yoktu. TAY bu görevi üstlenmiş oldu'' dedi. 
     ''Depremin ardından ciddi bir hazırlık yapılmadığı'' görüşünün toplumda hakim olduğuna da dikkat çeken Kardaş, konuşmasını şöyle tamamladı 
     ''17 Ağustos'tan sonra insanların söylediklerinin ve genel imajın dışında çok ciddi boyutta bir yapılanma var. Afete yönelik olmak kaydıyla fevkalade güzel bir organizasyonun yaratıldığını ve bu işte çok büyük insan sayılarının emeklerinin geçtiğini görüyorum. Geçmiş 50 senede olmamış olan yapılanma son iki yılda gerçekleşmiştir. Hem maddi imkanlar hem idari yapılanma hem teknik imkanlar ve lojistik destek açısından. İşin en kötüsü ise tecrübesizdik. Son iki sene içerisinde edinilmiş olan tecrübeler, daha önceki tecrübelerin tamamından fazladır. Bugün koordinasyon ve yardım dağıtmada, müdahalede fevkalade ileri teknolojiler kullanılabilecek bir yapı oluşmuştur.'' 
     







</TEXT>
</DOC>
