<DOC>
<DOCNO> 38074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/soneko07.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarlığı "Üçüncü çeyrekte ihracat hızlanabilir" 
</HEADLINE>
<TEXT>

     Bu yılın Temmuz ayında ihracatın, yılın ikinci çeyreğinde ulaşılan artış hızını aşarak yüzde 16,7 oranında artmasının, ''üçüncü çeyrekte ihracatın artış hızının bir miktar artabileceğini gösterdiği'' bildirildi. 
     Dış Ticaret Müsteşarlığı'nın değerlendirmesinde, İhracatçı Birlikleri kayıt rakamlarına göre, Ocak-Temmuz dönemi itibariyle ulaşılan 17,7 milyar dolarlık ihracatla, geçen yılın aynı dönemine göre yüzde 13,4 oranında bir artış gerçekleştiği hatırlatıldı. 
     Değerlendirmede, aynı dönemde taşıt araçları ve yan sanayii, tekstil ve hammaddeleri, demir ve demir dışı metaller, elektrikli ve elektronik cihaz ve makine sektörlerinde önemli artışlar gerçekleştiği aydedilirken, taşıt araçları ve yan sanayi sektörünün ihracatının geçen yılın aynı dönemine göre yüzde 47,6 artış göstererek, 1,6 milyar dolardan, 2,3 milyar dolara yükseldiği belirtildi. 
     İhracat için en büyük sektör konumunda olan hazır giyim ve konfeksiyon ihracatının, diğer büyük sektörlerin tersine gerileme gösterdiği kaydedilen değerlendirmede, sektörün ihracatının Temmuz ayında yüzde 5,5, 2001 yılının ilk yedi ayında ise yüzde 1,4 oranında azalma görüldüğü belirtildi. 
     Ocak-Temmuz döneminde AB ülkelerine yapılan ihracatta da, özellikle taşıt araçları, kimyevi maddeler, demir ve demir dışı metaller, tekstil ve hammaddeleri, yaş meyve, sebze sektörlerinde gerçekleşen artışların etkili olduğu ifade edilen değerlendirmede, taşıt araçları ihracatında görülen yüzde 68 oranındaki artışın büyük ölçüde İtalya'ya gerçekleştirilen ihracat artışından kaynaklandığı kaydedildi. 
     NAFTA ülkelerine yapılan ihracatta yüzde 2,6 oranında bir artış kaydedildiği vurgulanan değerlendirmeye göre, bu az miktardaki artışa demir-çelik, taşıt araçları, kimyevi maddeler, çimento ve toprak ürünleri ihracatındaki yüksek oranlı azalışlar neden oldu. Ayrıca söz konusu dönemde, bir önceki döneme göre Bağımsız Devletler Topluluğu'na yapılan ihracat yüzde 3,1 oranında artarak 956 milyon dolara ulaştı, Merkezi Doğu Avrupa Ülkelerine yapılan ihracat yüzde 21,5 arttı. 
     Kuzey Afrika bölgesine yönelik ihracatta 2000 yılı genelinde görülen düşüş trendi ise 2001 yılının ilk çeyreğinde toparlanma sürecine girdi. Ancak, Mayıs ve Haziran aylarında yaşanan yüzde 11,8 ve yüzde 7,7 oranındaki hızlı düşüşler sonucunda, yılın ilk yarısında bu bölgeye ihracat yüzde 3,5 oranında azaldı. Temmuz ayında da ihracat yüzde 31,7 gibi yüksek oranlı bir artış kaydetti. 
     
     İthalat... 
     Değerlendirmede ithalat konusuna da değinildi. İthalatın Mayıs ayında geçen yılın aynı dönemine göre yüzde 24,7 oranında azaldığı hatırlatılan değerlendirmede, bu gelişmede, Mayıs ayında ham petrol hariç tüm önemli mal gruplarının ithalatındaki iki haneli oranlarda düşüşler yaşanmış olmasının etkili olduğu belirtildi. 
     Değerlendirmede, ekonomide küçülme beklentilerinin aksine Ocak ayında artan ithalatın Şubat, Mart, Nisan ve Mayıs aylarında önemli oranda azalarak bu beklentileri güçlendirdiğine dikkat çekilirken, Ocak-Mayıs döneminde ithalatın geçen yılın aynı dönemine göre yüzde 16,5 oranında azaldığı kaydedildi. 
     Değerlendirmede yılın beş ayında, birkaçı hariç tüm sektörlerde azalma görüldüğü ve bu dönemde önemli artışların 334 milyon dolarla mineral yakıtlar ve yağlarda, 115 milyon dolarla gemiler, suda yüzen taşıtlarda ve 29 milyon dolarla eczacılık ürünleri ithalatında olduğu belirtildi. 
     Geçen yılın genelinde ithalatın aylık olarak yüksek bir artış hızı sergilediği hatırlatılan değerlendirmede, yine 2000 yılı genelinde Temmuz, Eylül ve Aralık ayları dışındaki tüm aylarda yüzde 30'un üzerinde artış gerçekleştiren ithalatın artış hızının, 2001 Ocak ayı itibariyle yüzde 23,2 seviyesinde gerçekleştiği kaydedildi. 
     Değerlendirmede, Şubat ayında ise ithalatın 1999 yılı Ekim ayından 15 ay sonra ilk defa azaldığı ve bu gerileminin yüzde 10,7 olarak gerçekleştiği, Mart, Nisan ve Mayıs aylarında ise bu gerileme hızlarının yüzde 25,9, yüzde 33 ve yüzde 24,7 olarak gerçekleştiği ifade edildi. 
     2000 yılı sonuna doğru aylık 5 milyar dolar civarında gerçekleşmeye başlayan ithalatın, 2001 yılında 3-3,5 milyar dolar seviyelerinde gerçekleşmeye başlamasının, ciddi bir ekonomik küçülmenin sonucu olduğu belirtilen değerlendirmede, Şubat ayından itibaren ithalatta görülen gerilemenin, ''ekonomideki daralma, fiili devalüasyon ve kriz ortamı'' nedeniyle, Mart, Nisan ve Mayıs aylarında hızlandığı anlatıldı. 
     Değerlendirmede, Haziran 2001'e ilişkin KDV verilerinin, ithalattaki yüksek oranlı gerilemenin devam etmekte olduğunu gösterdiği de kaydedildi. 






</TEXT>
</DOC>
