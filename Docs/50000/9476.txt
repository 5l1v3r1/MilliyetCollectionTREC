<DOC>
<DOCNO> 9476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/spor/spo02.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener göze geldi 
</HEADLINE>
<TEXT>

Ligde liderlik keyfi süren Sarı - Lacivertliler sakatların çoğalması üzerine sıkıntıya girdi 
     YUSUF KOBAL 

     Rapajiç şoku 
     ŞAMPİYONLUKTA emin adımlarla ilerleyen Fenerbahçe önce Rapajiç şoku ile sarsıldı. Beşiktaş maçından sonra milli takım kampına katılan Hırvat futbolcu sakatlığı nedeniyle geri dönerken, en az üç hafta oynayamayacağı açıklandı. Rapajiç’in 21 gün topa ayak sürmemesini isteyen ve durumu Fenerbahçe’ye ileten Hırvat doktorlar, aksi halde sakatlığın daha ciddi boyutlara ulaşabileceğini bildirdiler. Rapajiç, Yimpaş Yozgat, Antalya ve Rize maçlarında yerini alamayacak. 
     
     Serhat da zor 
     SARI - Lacivertli takım ikinci sarsıntıyı Serhat ile yaşadı. Son haftaların flaş ismi, adalesindeki zorlanma nedeniyle Ümit Milli Takım kampını yarıda bıraktı. Samandıra’da tedavisine başlanan golcü futbolcunun hafta sonuna yetişmesinin zor olduğu belirtildi. Dünkü çalışmaya Johnson da katılmazken, durumu henüz netlik kazanmadı. A Milli Takım’da yer alan Kaptan Ogün ve kaleci Rüştü’nün de sakatlar kervanına eklenmesi Mustafa Denizli’de sıkıntı yarattı. 
     
     Balic’e gün doğdu 
     SİİRT Jetpa maçı öncesi kadro dışı kalan ve uzun süredir yedek kulübesine çakılan Balic’e Rapajiç’in sakatlığı nedeniyle forma şansı doğdu. Boşnak futbolcunun, Yozgat deplasmanında yeniden ilk on birde yer alması bekleniyor. Denizli’nin, takım çalışmalarına başlayan ve hazır olduğunu bildiren Andersson konusunda sürpriz bir karar alabileceği kaydedildi. Takım kurmakta zorlanan tecrübeli hocanın İsveçli golcüyü Yozgat’a götürebileceği öğrenildi. 
     
En iyi yabancı Revivo      Hüseyin Yavuz 

     ÖZEL Coşkun İlköğretim Koleji’nin düzenlediği anket sonucu Türkiye’de yılın yabancı futbolcusu seçilen Revivo, en iyi yedek kaleci olarak belirlenen Oğuz ile birlikte ödülünü aldı. İsrailli yıldız, "Fenerbahçe, Türkiye ve Dünya’nın en iyi takımı. Maradona da bana göre Dünya’nın en iyi futbolcusu" diye konuştu. Bu arada Fenerbahçe, Yozgat maçının hazırlıklarını dün sürdürdü. Sarı - Lacivertliler bugün uçakla önce Ankara’ya, ardından karayoluyla Yozgat’a gidecekler. 
     


 SPOR 



























</TEXT>
</DOC>
