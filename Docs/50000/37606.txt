<DOC>
<DOCNO> 37606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/soneko13.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Stopaj oranları yeniden belirlendi 
</HEADLINE>
<TEXT>

     Türk lirası ve döviz cinsinden mevduat faizleri ile repo gelirleri üzerinden yapılan gelir vergisi stopaj oranları yeniden belirlendi. 
     Yeni düzenlemeyle Türk lirası ve dövizde kısa vadelerde stopaj oranı yüksek tutulurken, oranların düşük olduğu uzun vadeli tasarruflar cazip hale getirildi. Stopaj oranı repoda ise yükseldi. 
     Söz konusu kararlara ilişkin iki ayrı Bakanlar Kurulu kararı, bugünkü Resmi Gazete'de yayınlandı. 
     Buna göre stopaj oranı, nama yazılı Türk lirası mevduat hesaplarına yürütülen faizlerden vadesiz ve ihbarlı hesaplarda yüzde 16, 3 aya kadar vadeli hesaplarda yüzde 16, 6 aya kadar vadeli hesaplarda yüzde 14, 1 yıla kadar vadeli hesaplarda yüzde 10 ve 1 yıl ve daha uzun vadeli hesaplarda yüzde 6 olarak belirlendi. 
     Hamiline yazılı mevduat hesaplarına yürütülen faizlerden ise vadesiz ve ihbarlı hesaplarda yüzde 16, 3 aya kadar vadeli hesaplarda yüzde 16, 6 aya kadar vadeli hesaplarda yüzde 14, 1 yıla kadar vadeli hesaplarda yüzde 10 ve 1 yıl ve daha uzun vadeli hesaplarda yüzde 6 stopaj alınacak. 
     Bu oran, faizsiz olarak kredi verenlere ödenen kar payları ile kar ve zarar ortaklığı belgesi karşılığı ödenen kar paylarında yüzde 16, özel finans kurumlarınca kar ve zarara katılma hesabı karşılığında ödenen kar paylarından 30 ve 90 gün vadeli hesaplarda yüzde 16, 180 gün vadeli hesaplarda yüzde 14, 360 gün vadeli hesaplarda yüzde 10 ve 360 günden daha uzun vadeli hesaplarda yüzde 6 olarak belirlendi. 
     
     Döviz tevdiat hesapları 
     Döviz tevdiat hesaplarına yürütülen faizlerden ve özel finans kurumlarınca döviz katılma hesaplarına ödenen kar paylarından, 1 yıla kadar vadeli hesaplarda özel finans kurumlarında 360 güne stopaj oranı yüzde 18, 1 yıl ve daha uzun vadeli hesaplarda yüzde 16 oranında uygulanacak. 
     Gelir Vergisi Kanunu'nun ilgili bendinde yer alan menkul sermaye iratlarına kanunla kurulan dernek ve vakıflar ile dernek ve vakıf olmamakla birlikte, odalar, borsalar, meslek örgütleri ve bunların üst kuruluşları, siyasi partiler, emekli ve yardım sandıkları gibi vergi uygulamalarında dernek ve vakıf olarak kabul edilenler hariç, dernek ve vakıflar ile tam mükellef kurumlara ödenenler dahil uygulanacak stopaj oranı ise yüzde 20 oldu. 
     Kararların, döviz tevdiat hesapları ile ilgili maddesi, yarından itibaren açılan veya vadesi yarından sonra yenilenen hesaplara ödenecek faizler ile vadesiz hesaplara ödenecek faizler için geçerli olmak üzere, Kar payları ve kar-zarar ortaklığı hesaplarıyla ilgili maddesi, yarından itibaren açılan veya vadesi yarından sonra yenilenen hesaplar ile vadesiz hesaplara ödenecek kar payları için geçerli olmaküzere, menkul kıymet sermaye iratlarıyla ilgili maddesi de yarından itibaren geri alım veya satım taahhüdü ile yapılan işlemler için geçerli olmak üzere, bugün yürürlüğe girdi. 






</TEXT>
</DOC>
