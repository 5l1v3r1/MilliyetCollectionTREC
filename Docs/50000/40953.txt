<DOC>
<DOCNO> 40953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun23.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğraf ajansı SİPA bugün satıldı 
</HEADLINE>
<TEXT>

     Türk gazeteci Gökşin Sipahioğlu'nun sahibi olduğu fotoğraf ajansı SİPA, bugün satıldı. 
     SİPA fotoğraf ajansını, Fransa'da iletişim sektöründe son yıllarda önemli aşamalar kaydeden SUD Communication satın aldı. Pierre Fabre'in sahip olduğu şirket, son yıllarda Web sitesi ve radyo yayıncılığı alanlarında önemli başarılar sağlamıştı. Sipahioğlu'nun 1973 yılında kurduğu SİPA ajansı 20 milyon civarındaki fotoğraf arşivi ile dünyanın en büyük üç fotoğraf ajansından biri olarak gösteriliyordu. Yaklaşık 140 kişinin çalıştığı SİPA fotoğraf ajansı, uzun süredir ciddi bir ekonomik kriz içindeydi. Son altı ay içinde yapılan müzakerelerde, Reuters, SİPA'yı almak istemiş, ancak müzakereler bir sonuç vermemişti. Fransız şirketi, SİPA'nın hisselerini almasına rağmen, fotoğraf ajansının eski sahibi Gökşin Sipahioğlu, şirketin 1 numaralı yöneticisi olarak çalışacak. 







</TEXT>
</DOC>
