<DOC>
<DOCNO> 3924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur06.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce Diyarbakır'lı cenazenin arkasından yürüyor 
</HEADLINE>
<TEXT>

     Diyarbakır esnafı, Emniyet Müdürü Gaffar Okkan ile 5 polis memurunun şehit olduğu saldırıyı kınamak için kepenk kapatırken, şehrin çeşitli yerlerinden vatandaşlar, cenaze törenine katılmak için yürüyerek Valilik önüne geliyorlar. 
     Kentin en işlek yerleri olan Ofis ve Dağkapı başta olmak üzere çeşitli semtlerdeki esnaf, dün Şehitlik Semti Sezai Karakoç Bulvarı'nda düzenlenen ve Emniyet Müdürü Okkan ile 5 polis memurunun şehit olduğu, 4 polis memurunun da yaralandığı saldırıyı kınamak için kepenklerini indirdiler. 
     Esnaf kepenklerinin üzerine de ''saldırıyı kınamak için bugün kepenklerimizi açmayacağız'' şeklinde yazılar astılar. Bu arada kentin değişik bölgelerinden vatandaşlar, şehitler için Diyarbakır Valiliği önünde yapılacak cenaze törenine katılmak üzere toplu halde yürüyürek, Valilik önünde toplanmaya başladı. Yoğun kalabalık nedeniyle Valilik önü ve çevresi trafiğe kapatıldı. Vatandaşlar, ellerinde Türk bayraklarıyla ''Katiller bulunsun. Terörü lanetliyoruz. Emniyet Müdürü Gaffar Okkan'a uzanan eller kırılsın. Okkan sen ölmedin hep içimizde yaşayacaksın'' şeklinde sloganlar atarak, pankartlar açtılar. Şehiriçi minibüsçüleri de saldırıyı kınamak için bugün yolcu taşımama kararı aldı. Dicle Üniversitesi Tıp Fakültesi'nde bulunan Emniyet Müdürü Okkan ve diğer şehitlerin cenazeleri ambulanslarla alındı. Cenazeler törenin yapılacağı Diyarbakır Valiliği önüne götürüldü. 




</TEXT>
</DOC>
