<DOC>
<DOCNO> 39606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/guncel/gun07.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Parası olana üniversite 
</HEADLINE>
<TEXT>

İstanbul Üniversitesi gazetecilik bölümü 176 minumum puanla öğrenci alırken, Yakındoğu Üniversitesi 120 puanı yeterli görüyor 
     İSTANBUL Milliyet 

     Üniversite sınav sonuçlarının açıklanmasının ardından, bazı vakıf üniversitelerinin hemen her bölümüne, parası olan için eğitim yolu açıldı. Vakıf üniversitelerinin büyük kısmı kontenjanlarını dolduramadı. Kıbrıs’ta bulunan ve ÖSS ile öğrenci alan üniversitelerin de neredeyse tüm bölümlerinde kontenjan açığı oldu. Bazı üniversiteler, burslu bölümlerinde dahi kontenjanlarını tamamlayamadı. 
     Dört yıllık bir fakülteyi tercih etmek için en az 120 puan almak gerekiyor. Vakıf üniversitelerinin, kontenjanı boş kalan bölümlerini eğer adaylar tercih etmiş olsalardı 120 puanla da girebileceklerdi. Ek kontenjanlarda da eğer bu bölümlerin kontenjanları fazla ilgi görmezse ve başvuru kontenjanın altında kalırsa, düşük puanlı öğrenciler girebilecekler. 
     
     Kıbrıs’ta düşük puan 
     Örneğin, Girne Amerikan Üniversitesi’nin Endüstri Mühendisliği Bölümü’nü 120 puanı olan bir aday tercih etseydi rahatlıkla yerleşebilecekti. Uluslararası Kıbrıs Üniversitesi’nin Endüstri Mühendisliği burslu bölümünün minumum puanı dahi 182.815 oldu. Oysa, Gazi Üniversitesi Endüstri Mühendisliği bölümüne, puanı en az 209.403 olan öğrenci alındı. 
     Erciyes Üniversitesi’nin Endüstri Mühendisliği’nde minumum puanı 200.715, uzun bir geçmişi olmayan Dumlupınar Üniversitesi’nin en düşük puanıysa 195.205 oldu. 
     İstanbul Üniversitesi gazetecilik bölümü 176.140 minumum puanla öğrenci alırken, Yakındoğu Üniversitesi’ne eğer tercih etmiş olsaydı 120 puanlı bir öğrenci girebilecekti. 
     
     Gözde bölüm puanları da düşük 
     Anadolu Üniversitesi Radyo Televizyon bölümü en düşük 163.678 puanla öğrenci alırken, Marmara Üniversitesi 179.657, Gazi Üniversitesi ise 176.665 minumum puanla öğrenci aldı. Bu bölümde kontenjanını dolduramayan Uluslararası Kıbrıs, Yakın Doğu gibi vakıf üniversitelerine, ek kontenjanlarda da yığılma olmadığı taktirde düşük puanlı öğrenciler girebilecek. 
     Uluslararası ilişkiler öğrenimi görmek isteyen ancak puanı düşük olan öğrenciler de, kontenjanını dolduramayan Doğu Akdeniz, Bilgi, Kadir Has, Girne Amerikan, Lefke Avrupa üniversitelerine girebileceklerdi. Ancak, Gazi Üniversitesi Uluslararası İlişkiler Bölümü’nde öğrenim görmek için en az 178.656 puan almak gerekiyordu. 
     Öğrencilerin tercihleri arasında gözde bölümler arasında bulunan iktisat, işletmede de tablo değişmiyor. Çağ, Haliç, Kadir Has, Girne Amerikan, Maltepe üniversiteleri kontenjanlarını dolduramadığı için, işletme bölümlerinde 120’ye kadar inebileceklerdi. 
     



 GÜNCEL 


















</TEXT>
</DOC>
