<DOC>
<DOCNO> 24710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sontur08.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker uğurlama törenlerindeki trafik kargaşasına son 
</HEADLINE>
<TEXT>

     Emniyet Genel Müdürlüğü, asker uğurlama törenlerinde, yolların trafiğe kapatılması, korna klakson çalınarak çevreye zarar verilmesi olaylarına karşı valiliklerin yasalar çerçevesinde önlem almasını istedi. 
     Emniyet Genel Müdürlüğü'nden yapılan yazılı açıklamada son günlerde bazı yazılı ve görsel basında, asker uğurlamaları nedeniyle karayolunda başkalarının haklarına zarar verecek şekilde trafiğin aksatılarak uğurlama yapıldığına dair haberlerin yeraldığı hatırlatıldı. 
     Açıklamada 2911 Sayılı Toplantı ve Gösteri Yürüyüşleri Kanunu'nun da yeralan hükümlere yer verilerek kanunun, ''Bu etkinliklerden biri de, kanunlara uymak, kendi kural ve sınırları içerisinde kalmak şartıyla kanunun gelenek ve göreneklere göre yapılacak toplantı, tören, şenlik, karşılama ve uğurlamalardır. Ancak genel yollar ile parklarda toplantı yapılamayacağı ve şehirlerarası karayollarında gösteri yürüyüşleri düzenlenemeyeceği''nin kanunda özellikle belirtildiği kaydedildi. 
     Kanunun amaç, kural ve sınırların dışına çıkarak yapılan toplantı ve gösteri yürüyüşlerini de yasakladığı belirtilerek, bu fiilin 1 yıl 6 aydan 3 yıla kadar hapis cezası öngördüğü vurgulandı. 
     Karayolları Trafik Kanunu'na göre de trafik düzeninin bozulmasının ve çeşitli ihlallere para cezasının öngörüldüğü hatırlatılarak şöyle denildi 
     ''Tüm bu kanun ve hükümleri çerçevesinde, Emniyet Genel Müdürlüğümüz tarafından 81 il valiliğine, herhangi bir amaçla oluşturulan araç konvoylarının vatandaşlarımızın can ve mal güvenliğini tehlikeye düşürecek şekilde trafik kurallarına aykırı seyrettikleri, trafik akışını çeşitli şekillerde engelledikleri, konvoyda bulunan kişilerin araçtan sarkması neticesinde ölümlü ve yaralamalı trafik kazalarının meydana geldiği, araç konvoylarından çalınan korna, klakson seslerinin çevre sakinlerini rahatsız ederek halkın huzurunu bozduğu bildirilmiş ve bu konuda gerekli tüm tedbirlerin alınarak kanun hükümleri çerçevesinde hareket edilmesi talimatı verilmiştir.'' 
     
     







</TEXT>
</DOC>
