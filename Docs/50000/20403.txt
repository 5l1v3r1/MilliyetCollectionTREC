<DOC>
<DOCNO> 20403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur21.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Ecevit'e gönderdiği mektubun tam metni... 
</HEADLINE>
<TEXT>

     ABD Başkanı George W. Bush, Başbakan Bülent Ecevit'e gönderdiği mektupta, Türkiye'nin IMF'ye resmi mutabakatını verdiğini büyük memnuniyetle öğrendiklerini belirterek, ''Son görüşmemizde de ifade ettiğim gibi Türk ekonomisine ilişkin reform çabalarınızı güçlü biçimde desteklemekteyiz'' dedi. 
     Bush, Türkiye'nin reform programını uygulanması doğrultusunda Başbakan Ecevit ve Hükümetçe harcanılan yoğun çabaların cesaret verici olduğunu kaydetti. 
     ABD Başkanı Bush, Başbakan Bülent Ecevit'e ABD'nin Ankara Büyükelçisi Robert Pearson aracılığıyla bir mektup gönderdi. Mektubun Türkçe çevirisinde Türkiye'nin IMF'ye resmi mutabakatını verdiğini büyük memnuniyetle öğrendiklerini ifade eden Bush, mektupta şunları kaydetti 
     ''Son görüşmemizde de ifade ettiğim gibi, Türk ekonomisine ilişkin reform çabalarınızı güçlü biçimde desteklemekteyiz. Programınızın IMF ve Dünya Bankası aracılığıyla finanse edilmesi yönünde uluslararası bir oydaşma oluşturulmasına öncülük edebilmiş olmaktan da mutluluk duyuyoruz. Şahsınızın ve hükümetiniz önümüzdeki günler ve haftalar zarfından atacağınız adımlarla ABD ve uluslararası toplumun sağladığı bu desteğin hem Türkiye'nin ekonomik ve siyasi gönenci, hem de Avrupa'nın istikrarı, güvenlik ve refahı bakımından isabetli bir yatırım teşkil ettiğini göstereceğinizden eminim. 
     Reform programınızın uygulanması doğrultusunda şahsınız ve hükümetinizce harcanmakta olan yoğun çabalar cesaret vericidir. Telekomünikasyon alanındaki özelleştirme ve bankacılık sektörünün yeniden yapılandırılması gibi bazı reformların kolay olmadığının ve büyük siyasi cesaret gerektirdiğinin de bilincindeyim. Reform programınızın tam olarak uygulanması, güvenin artırılması ve ekonomik büyük ortamına dönüş koşullarının sağlanması bakımından merkezi önemdedir. Bu çabalarda göstereceğiniz önderlikle belirleyici önemi haizdir. 
     Bu vesileyle, bir süre önce İstanbul'da yaşanan ve Amerikan vatandaşlarının da hayatını tehlikeye sokan rehin alma olayının profesyonelce ve barışçı yollardan çözümlenmesinde gösterilen başarıdan dolayı da sizi ve Türk emniyet teşkilatını kutlamak istiyorum. Bu suçu işleyen şahısların adalet önüne çıkartılmalarını beklemekteyiz. 
     Sayın Başbakan, yoğun çaba, özveri ve yakın işbirliği sergilemek suretiyle, Türkiye'nin bir süre önce karşı karşıya kaldığı krizin aşılması ve ortak amaçlarımızın gerçekleştirilmesi yönünde önemli mesafe katettik. Sizi, ortak çabalarımızın seyrini gözden geçirmek üzere diğer müttefik liderlerle 13 Haziran'da bir araya geleceğimiz Brüksel'de görmeyi ümit ediyorum.'' 
     
     

</TEXT>
</DOC>
