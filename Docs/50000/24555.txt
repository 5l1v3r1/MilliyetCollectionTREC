<DOC>
<DOCNO> 24555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/dunya/adun.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıllı yaptırımlar’ ertelendi 
</HEADLINE>
<TEXT>

Irak’a karşı yaptırımlar rejiminin sivil ticarette gevşetilip askeri alanda sıkılaştırılmasına yönelik ABD planı yıl sonuna bırakıldı 
     YASEMİN ÇONGAR Washington 

     ABD ve İngiltere’nin, Irak’a karşı yaptırımlar rejimini "sivil ticaret" alanında gevşetirken, askeri malzemelerin satışının daha sıkı denetlenmesine dayanan yeni önerisi, BM Güvenlik Konseyi’nde yeterli desteği sağlayamadı. 
     Bunun üzerine, Güvenlik Konseyi’nin daimi üyelerinden ABD, İngiltere, Fransa ve Rusya aralarında anlaşarak, Irak yaptırımlarında değişiklik konusunu görüşmeyi bir ay ertelediler. 
     Formülün amacı, özellikle Rusya’ya "askeri kullanımlı" malzeme listesini inceleme fırsatı vermek. Zira İngiltere ve ABD, silahların yanısıra, "çifte kullanımlı" denilen ve aslında "sivil malzeme" olmasına karşın askeri alanda da yararlanılabilen maddelerin satışının denetlenmesinden yana. 
     
Türkiye de etkilenir      Bu denetim fikri, Çin’in muhalefetiyle karşılaşmıştı, ancak ABD yetkilileri, Rusya ve Fransa’nın "çifte kullanımlı" malzeme listesini inceledikten sonra, yeni yaptırımlar konusunda uzlaşmaya yanaşacaklarını umuyorlar. 
     Yaptırımlar rejiminin değiştirilmesi, Türkiye’yi de etkileyecek. Ankara bir yandan, Irak ile sivil ticaretin serbestleştirilmesinden yararlanmayı umarken, bir yandan da "kaçak" ticaretin denetlenmesi fikrinden rahatsız. ABD, Türkiye sınırından yapılan kaçak mazot ticaretinin, Irak liderine sağladığı "denetimsiz gelirin" önünün kesilmesini, bunun için de, sınır ticaretinin tamamen mal değişimi esasına dayanarak yapılmasını ve denetlenmesini istiyor. 
     



 DÜNYA 














</TEXT>
</DOC>
