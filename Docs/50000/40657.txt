<DOC>
<DOCNO> 40657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sonspo13.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü NBA koçundan Türk meslektaşlarına basketbol semineri 
</HEADLINE>
<TEXT>

     NBA takımlarından San Antonio Spurs'un antrenörü Gregg Popovich, İstanbul'da bugün başlayan Basketbol Uluslararası Antrenör Semineri'ne eğitimci olarak katıldı. 
     Basketbol Federasyonu tarafından Ahmet Cömert Spor Salonu'nda gerçekleştirilen ve 4 gün sürecek seminerde, Popovich ile birlikte Mike Fretello, geçen yılın Erkekler Birinci Ligi Şampiyonu Ülkerspor'un antrenörü Murat Didin, Southern Illınois Üniversitesi Antrenörü Bruce Weber ve Gazi Üniversitesi'nden Prof. Dr. Yaşar Sevim eğitimci olarak yer alıyor. 
     ''Şampiyonların gözüyle yeni milenyuma bakış'' adlı seminerin ilk gününde Finlandiya, İsrail, Lübnan, Kuzey Kıbrıs Türk Cumhuriyeti, Almanya, İsrail ve Bosna Hersek'ten 30, toplam 250 antrenör katıldı. Efes Pilsen Antrenörü Oktay Mahmudi ile bu yıl İtalya'nın Montepaschi Siena takımını çalıştıracak olan Ergin Ataman da seminerde dinleyici olarak yer aldı. 
     Popovich, ilk gün top tutma ve bireysel, takım hücum şekillerini anlattı. Sempatik hareketleriyle izleyenlerin dikkatini çeken Gregg Popovich, Ülkerspor'un yıldız ve genç takım oyuncularını kullanarak, konusunu uygulamalı olarak anlattı. Ünlü antrenör, bazı pozisyonları da konuşmalarını tercüme eden Ülkerspor Antrenörü Murat Didin ile birlikte gösterdi. Popovich'in seminere katılan antrenörlerin sorularını çok dikkatli dinlediği ve her soruya uygulamalı olarak cevap verdiği gözlendi. 
     Popovich, yarın ''Hücum ve savunmada post hareketi'', 7 Eylül Cuma günü ''Adam adama savunma'' ve 8 Eylül Cumartesi günü ise ''Antrenörlük felsefesi'' konularında seminer verecek. 
     Seminerin ilk gününde Murat Didin ''Çeviklik ve güç'', Bruce Weber ''Baskılı savunma'' ve Yaşar Sevim ''Antrenman programı ve takım hazırlaması'' konularını anlattı. Maccabi Tel Aviv'in antrenörü Pinhas Gershon, rahatsızlığı nedeniyle seminere katılamıyor. 
     Uluslararası Antrenör Semineri, 8 Eylül Cumartesi günü sona erecek. 






</TEXT>
</DOC>
