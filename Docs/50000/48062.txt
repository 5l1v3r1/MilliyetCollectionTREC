<DOC>
<DOCNO> 48062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/soneko05.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "İslam ülkelerinde özel sektör geliştirilmeli" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, İslam ülkelerinde özel sektörün sermaye oluşumundaki payının artırılması için, ilk önce özel sektörün etkin şekilde geliştirilmesine yönelik çabaların yoğunlaştırılması gerektiğini bildirdi. 
     Bahçeli ikinci olarak, işadamlarının faaliyet alanını genişleten ve yeni finansman imkanlarından gümrük işlemleri ve ulaşımın kolaylaştırılmasına kadar, özel sektöre yardımcı olacak yeni düzenlemelere ağırlık verilmesi gerektiğini vurguladı. 
     İslam Konferansı Örgütü Ekonomik ve Ticari İşbirliği Daimi Komitesi'nin İSEDAK 17. toplantısı kapanış oturumu ile sona erdi. 
     Devlet Bakanı ve Başbakan Yardımcısı Devlet Bahçeli, başkanlığını yaptığı oturumdaki konuşmasında, 17 yıldır İslam Konferansı Örgütü üyesi ülkeler arasındaki ekonomik işbirliğinin geliştirilmesinden sorumlu forum olarak görev yapan İSEDAK'ın, bu süre zarfında ekonomik işbirliği için önemli bir altyapı oluşturduğunu bildirdi. 
     Bahçeli, şimdiye kadar sonuçlandırılmış veya nihai hale getirilmiş olan ihracat finansmanı mekanizması İslam İhracat Kredi Sigortası ve Yatırımların Garantisi Şirketi Ticaret Bilgi Ağı, Tercihli Ticaret Sistemi Çerçeve Anlaşması Standartlar ve Metroloji Enstitisü Statüsü ve İslam Kliring Birliği Model Anlaşması gibi projelerle, özel sektör toplantıları ve görüş alışverişi oturumlarının, İSEDAK'a üye ülkeler açısından çok önemli bir fonksiyon gördüğünün işareti olduğunu vurguladı. 
     İşbirliğinin kalıcı va verimli olabilmesi için, sürekli yeniden değerlendirmeye tabi tutulmasın ve bu çerçevede küresel eğilimlerin işbirliğinin mahiyetine doğru olarak yansıtılmasının gerektiğini kaydeden Bahçeli, şöyle konuştu 
     ''Bu vesileyle, özel sektörün gerek milli ekonomilerdeki gerekse milletlerarası ekonomik ve ticari işbirliğindeki öneminin, son yıllarda giderek arttığını vurgulamak istiyorum. Örneğin özel sektörün ülkelerin sermaye oluşumundaki payı, tüm dünyada 1980'de yüzde 74.7 iken, 1997''de yüzde 76.9'a çıkmıştır. Bu oranın İslam ülkelerinde yüzde 60 civarında olduğu tahmin edilmektedir. Bu oranın artırılması için, ilk olarak ülkelerimizde özel sektörün etkin bir şekilde geliştirilmesine yönelik çabalar yoğunlaştırılmalıdır. İkinci olarak işadamlarımızın faaliyet alanını genişleten ve yeni finansman imkanlarından gümrük işlemlerinin ve ulaşımın kolaylaştırılmasına kadar özel sektöre yardımcı olacak yeni düzenlemelere ağırlık verilmelidir.'' Küresel eğilimlerde dikkati çeken bir diğer hususun da uluslararası ticaretteki genel artış eğilimi olduğunu anlatan Bahçeli, göstergelere bakıldığında dünya mal ticaretindeki ortalama artış hızının küresel üretimin artış hızından çok daha yüksek olduğunun görüldüğünü bildirdi. 
     Bunun da, ticaret merkezli bir işbirliği anlayışının geliştirilmesine işaret ettiğini belirten Bahçeli, şunları kaydetti 
     ''Üye ülkelerarası ticari işbirliği geliştirilerek, ülkelerin ihracat kapasitelerinin artırılmasına önem verilmelidir. Bu çerçevede ihracat kapasitelerinin artırılması hedefi doğrultusunda teknolojik yapının yenilenmesi, stratejik pazarlama yöntemleri, girdi maliyetlerinin düşürülmesi, ilgili alanlarda sürekli yeniden yapılanmaların sağlanması, üye ülkelerin gerek İslam Konferansı Örgütü bünyesinde gerekse üçüncü ülkelere yönelik ihracatının artırılmasında büyük önem arzetmektedir.'' 
     






</TEXT>
</DOC>
