<DOC>
<DOCNO> 24937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun12.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saraydaki katliamın ardından Katmandu karıştı.. 
</HEADLINE>
<TEXT>

     Nepal'de, öldürülen Kral Birendra'nın erkek kardeşi Gyanendra'nın tahta çıktığının açıklanmasından sonra başkent Katmandu'da olaylar meydana geldi. 
     Hastane kaynakları, güvenlik güçleriyle göstericiler arasında çıkan olaylarda bir kişinin öldüğünü kaydettiler. Olaylar üzerine, hükümet ikinci emre kadar Nepal'de sokağa çıkma yasağı ilan etti. 
     Ölen kral ve kraliçeye saygılarını göstermek için saray yakınlarında toplanan binlerce göstericiyi dağıtmak isteyen polis gözyaşartıcı bomba ve cop kullandı, uyarı ateşi açtı. Polisin müdahalesi üzerine, aralarından bazı kişilerin yeni kral aleyhinde sloganlar attığı kalabalık, saray civarından uzaklaşarak ara sokak ve caddelere dağıldı, ancak buralarda da olaylar devam etti. AFP muhabiri, bazı gençlerin motosikletlerinin benzinlerini kullanarak molotofkokteyli yaptıklarını gördüğünü bildirdi. Kral ilan edildikten sonmra bu sabah hastanede ölen Dipendra'nın, anne ve babasıyla birlikte kraliyet ailesinden 8 kişiyi katlettiği öne sürülüyor. Resmi açıklamaya göre ise, Dipendra'nın elindeki silah yemek masasında kazara patladı ve ''onca kişi öldü.'' Dipendra'nın ölümü üzerine kral ilan edilen Gyanendra'nın halk nezdinde fazla saygınlığı bulunmuyor. Bazı çevreler, halkın desteğinden yoksun olduğunu öne sürdükleri Gyanendra'nın baskıcı rejim kurabileceğini söylüyorlar. 







</TEXT>
</DOC>
