<DOC>
<DOCNO> 35742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sontur01.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nda dev bir inşaat gemisi 
</HEADLINE>
<TEXT>

     Mavi Akım projesi kapsamında Karadeniz'in derin bölgelerinde boru döşeyecek ''Saipem 7000'' adlı İtalyan gemisi saat 09 00'dan sonra İstanbul Boğazı'ndan geçecek. 
     "Saipem 7000'' gemisinin Boğaz'dan geçişi dolayısıyla Çırağan Kempinski Oteli'nde düzenlenecek törene Enerji ve Tabii Kaynaklar Bakanı Zeki Çakan ile İtalya'nın Üretim Faaliyetlerinden sorumlu Devlet Bakanı Antonio Marzano da katılacak. İki bakan tören öncesinde de bir görüşme yapacaklar. 
     Ayrıca, dev geminin Boğaz'dan geçişi öncesinde projeyi yürüten Eni S.P.A'nın CEO'su Vittorio Mincato tarafından da bir basın toplantısı düzenlenecek. 
     Dünyanın en büyük boru döşeme gemisi olan ''Saipem 7000'' Eylül ayında çalışmalara başlayacak. Gemi, dünyada ilk kez denizin 2150 metre derinliğine boru döşeyecek. 
     Döşeme kulesi, 134 metre ile dünyaca ünlü Pisa kulesinin 2 katından daha yüksek olan Saipem 7000, asma köprülerin altında kayarak geçecek ve geçişden sonra kule tekrar kurulacak. 
     
     
     






</TEXT>
</DOC>
