<DOC>
<DOCNO> 18550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sonspo14.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 1 Kocaelispor 1 maç bitti 
</HEADLINE>
<TEXT>

     Birinci Lig'in 30. haftasında, İzmit'teki maçta Kocaelispor ile Beşiktaş 1-1 berabere kaldı. 
     İkinci yarıya hızlı başlayan ev sahibi ekip, baskılı oyununun sonucunda 55. dakikada öne geçti. Galibiyet golünden sonra kontrollü olan ve rakibine göre daha atak futbol sergileyen yeşil-siyahlı ekip, defansının yaptığı bir hata sonucu sahadan beraberlikle ayrıldı. 
     Kocaelispor'un ikinci yarıdaki baskılı oyunu karşısında zaman zaman zor anlar yaşayan siyah-beyazlı ekip, defans hatasını değerlendirerek beraberliğe ulaştı. 
     46. dakikada Kocaelispor'da Cihan çıktı, yerine Engin girdi. 
     47. dakikada Serdar'ın soldan geliştirdiği atakta topla buluşan Faruk'un vuruşunda top, yakın mesafeden auta gitti. 
     52. dakikada, Nuri'nin kullandığı köşe atışında, Aleks'in indirdiği topla buluşan Serdar, uygun pozisyonda topu auta attı. 
     55. dakikada Kocaelispor öne geçti. Ev sahibi ekibin hızlı gelişen atağında, Aleks'in pasıyla sağ kanatta buluşan Kaan Dobra, süratle cezaaalanına girdi ve topu müsait pozisyondaki Serdar'a aktardı. Bu futbolcunun plase vuruşunda, top Beşiktaş ağlarına gitti 1-0 
     60. dakikada Beşiktaş eşitliği sağladı. İbrahim'in sol kanattan yaptığı ortada, Kocaelispor defansı topa müdahale edemedi. Ahmet Dursun boş pozisyonda, topu Kocaelispor filelerine göndererek, durumu 1-1 yaptı. 
     63. dakikada sağ kanattan süratle Beşiktaş yarı alanına giren Kaan Dobra'nın, ceza sahasına yaptığı ortada topla buluşan Serdar'ın çaprazdan sert vuruşunda, meşin yuvarlak üstten auta çıktı. 
     66. dakikada Beşiktaş'ta Bayram'ın yerine Karhan, Ayhan'ın yerine de Mehmet oyuna girdi. 
     68. dakikada Aleks'in kullandığı korner atışında, defansın arkasında topla buluşan Timko, yakın mesafeden topu auta gönderdi. 
     71. dakikada Kocaelispor'da Ahmet Aslaner çıktı, Ömer girdi. 
     76. dakikada Aleks'in sağ taraftan kullandığı korner atışında, defansın uzaklaştıramadığı topla buluşan Engin, yerden sert vurdu ancak top az farkla auta çıktı. 
     84. dakikada Kaan Dobra'nın pasıyla ceza alanı yayında topla buluşan Serdar'ın yerden sert vuruşunda, kaleci pozisyona hakim oldu. 
     89. dakikada, Beşiktaş'ın kazandığı serbest vuruşu Mehmet kullandı. Bu futbolcunun sert ve düzgün vuruşunda, top direği sıyırarak auta çıktı. 
     Her iki takımın çabaları başka gol getirmedi ve maç 1-1 berabere sonuçlandı. 
     







</TEXT>
</DOC>
