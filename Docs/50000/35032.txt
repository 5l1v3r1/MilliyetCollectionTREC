<DOC>
<DOCNO> 35032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/yasam/yas01.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza ayaklanması 
</HEADLINE>
<TEXT>

Son sürat parka dalan trafik canavarı iki kişiyi öldürdü. Kazaya ve geç gelen savcıya tepki gösteren mahalle sakinleri polis tarafından güçlükle dağıtıldı 
     ŞAKİR AYDIN İstanbul 

     Beykoz Anadoluhisarı'nda, aşırı hız yüzünden yoldan çıkan BMW otomobil, parkta oturan iki kişinin ölümüne neden oldu. Kazaya neden olan otomobili tekmeleyen ve taşkınlık yapan öfkeli kalabalık, polis tarafından güçlükle sakinleştirildi. 
     Anadoluhisarı Göksu Caddesi'nden TEM Otoyolu yönüne giden Tolga Ergün Peker 20 yönetimindeki 34 EP 228 plakalı BMW otomobil, önceki akşam 21.00 sıralarında kontrolden çıktı. 
     Bariyerleri aşarak takla atan otomobil, parkta oturmakta olan Hasan Özkan 25 ve Aşur Aslan'a 40 çarptı. 
     Araç, üç ağacı da devirdikten sonra güçlükle durabildi. Özkan olay yerinde hayatını kaybederken, Beykoz Devlet Hastanesi'ne kaldırılan Aslan da kurtarılamadı. 
     
     Sürekli can alıyor 
     Polis tarafından gözaltına alınan Peker'in, üniversite öğrencisi olduğu ve Göksu Konakları'ndaki evine gitmekte olduğu belirtildi. TEM bağlantı yolunda bugüne kadar meydana gelen kazalarda 13 kişinin can verdiğini belirten vatandaşlar, kazaya büyük tepki gösterdi. Öfkeli kalabalık otomobile saldırınca, Beykoz İlçe Emniyet Müdürlüğü ekipleri, grubu engellemek için ağır hasar gören aracın etrafında güvenlik çemberi oluşturdu. 
     
     Savcı gelmedi, öfke büyüdü 
     Savcı ve cenaze aracının yaklaşık dört saat sonra olay yerine gelmesi, sakinleşmeye başlayan kalabalığı yeniden harekete geçirdi. Çöp konteynerleri ile yolu kapatan vatandaşları yatıştırmak için olay yerine bu defa da Çevik Kuvvet çağrıldı. 
     Çevre sakinleri, yetkilileri protesto ederek, "Bizim canımız için hiçbir önlem alınmazken, iki kişinin ölümüne neden olan otomobili kurtarmak için buraya otobüs dolusu Çevik Kuvvet ekibi gönderiliyor. Bu nasıl insanlık anlayışı " dediler. İki kişinin ölümüne neden olan Peker, dün Beykoz Adliyesi'ne sevk edildi. Peker, tutuklanarak Paşakapısı Cezaevi’ne konuldu. 
     
     Olaylar çığrından çıktı 
     Akıl almaz kazanın ardından Anadoluhisarı sakinleri olay yerine akın ettiler. Arkadaşlarının ölümü üzerine çılgına dönen gençler, sürücüsü kaçan otomobili taşlarla hurdaya döndürürken, kendilerine engel olmaya çalışan polise de direndiler. Ortalık tam sakinleşmişti ki, soruşturma için savcı olay yerine geldi. Ancak kazanın üzerinden dört saat geçmişti. Hem savcının gecikmesine hem de polislerin kaza yapan aracı korumak için çevresini sarmasına öfkelenen gençler yeniden çılgına döndü... 
     



 YAŞAM 




























</TEXT>
</DOC>
