<DOC>
<DOCNO> 30338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sontur15.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom Genel Müdürü'nden 'Kalıyorum' mesajı 
</HEADLINE>
<TEXT>

     IMF ve Dünya Bankası ile Türkiye arasında krize yolaçan Telekom Genel Müdürü bugün yazılı bir açıklama yaparak dolaylı olarak "İstifa etmiyorum, görevimin başındayım" mesajını verdi. 
     Türk Telekom Yönetim Kurulu Başkanı ve Genel Müdürü İbrahim Hakkı Alptürk, Yönetim Kurulu toplantısında, ''Türk Telekomünikasyon A.Ş'nin etkinlik ve karlılığını arttırmak amacıyla uluslararası deneyime sahip danışmanlık şirketlerinden hizmet alınması ve bununla ilgili ihale işlemlerinin yapılması için karar alındığını'' bildirdi. 
     İbrahim Hakkı Alptürk, yaptığı yazılı açıklamada, Türk Telekom A.Ş'nin yeni seçilen Yönetim Kurulu'nun dün olağan toplantısını yaptığını ifade etti. 
     Toplantıda, Türk Telekom'un tekel hakkının kalkacağı 2004 yılından itibaren rekabet şartlarına uygun bir yapıya kavuşturulması, özelleştirme sürecindeki şirketin gerekli şartları sağlayacak hale getirilebilmesi hususları ve uluslararası alanda yarışacak düzeye bir an önce kavuşturulması konularının görüşüldüğünü belirten Alptürk, açıklamasında şunları kaydetti 
     ''Bu itibarla Yönetim Kurulumuz, Türk Telekomünikasyon A.Ş'nin etkinlik ve karlılığını arttırmak, uluslararası rekabete hazırlamak, uluslararası standartlarda olası teknolojik gelişmelere uygun vizyon ve hedefleri belirlemek amacıyla uluslararası deneyime sahip danışmanlık şirketlerinden hizmet alınması, bununla ilgili ihale işlemlerinin yapılması için karar almıştır. 
     Bugün itibariyle ihale hazırlıklarına başlanmıştır.'' 






</TEXT>
</DOC>
