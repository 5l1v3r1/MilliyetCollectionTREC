<DOC>
<DOCNO> 42219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/ekonomi/eko01.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Paniğe karşı para ilacı 
</HEADLINE>
<TEXT>

Dünya, ABD’deki saldırıların ardından piyasalarda oluşan paniği önlemek için seferber oldu. ABD ve gelişmiş ülkelerin merkez bankaları piyasalara para pompalayıp, faizleri düşürecek 
     BARIŞ ERGİN 

     ABD’de yaşanan saldırılar, ekonomik durgunluktan çıkmaya çabalayan dünya ekonomisini bir kez daha vurdu. ABD Hazine Bakanı Paul O’Neill, olayların ABD ekonomisinin toparlanma sürecini durduramayacağını belirterek "Piyasalarda güvenin tesisi için tüm önlemleri aldık" dedi. 
     Tabii herkes O’Neill kadar iyimser değil. Morgan Stanley baş ekonomisti Stephen Roach ise terörist saldırılarının durgunluğu, işsizliği ve borçları arttıracağını öngörüyor. 
     Avrupa’nın önde gelen ekonomistleri de ortaklaşa hazırladıkları bir raporda, bu trajedinin durgunluğu üç kat arttıracağını tahmin ederek Avrupa’nın bu yılki büyüme rakamını yüzde 2’den yüzde 1.8’e düşürdüler. 
     Avrupa merkez bankaları küresel piyasaları dengede tutmak için faizleri düşürme eğilimine girdi. 
     ABD Merkez Bankası FED faizleri düşürecek. Ayrıca finansal sistemin sağlıklı bir şekilde devamı için likidite sorununa karşılık büyük bir nakit havuzu oluşturuldu. Yani, dünya şoku atlatmaya çalışıyor 
     
     ABD Faiz düşürmesi bekleniyor 
     ABD Merkez Bankası FED yaşanan saldırıların ardından ülkede likidite sorununun yaşanmaması için bir nakit aktarımına girdi. ABD, bu konuda Avrupa Merkez Bankası ile bir swap anlaşması sağlamıştı. Anlaşmanın ardından 50 milyar dolarlık bir birim aktarılmıştı. Ayrıca FED’in bir faiz azaltmasına gideceğinin de sinyalleri var. ABD’de her şey tüketici ve yatırımcının piyasaya olan güveni ile direkt olarak bağlantılı ve pazartesi günü açılacak olan piyasalar bu cevabı verecek. 
     
     ÇİN Sermaye çekme yarışında 
     ABD’deki terörist saldırılar sonrasındaki ekonomik belirsizlik ortamında, Çin Halk Cumhuriyeti ile Güneydoğu Asya ASEAN ülkeleri, yabancı sermaye çekmede birbirleriyle yarışacak. Diğer Asya ülkeleri, Çin’in Dünya Ticaret Örgütü’ne girmesinden sonra yabancı sermayenin kendilerinden kaçacağını düşünerek endişe duyuyorlar. 
     
     ALMANYA Bağımsız politika 
     Almanya Maliye Bakanı Hans Eichel, yaptığı açıklamalarda terörist eylemlerin ekonomilerini yıpratamayacağını söyledi ve piyasalara güvendiğini açıkladı. Diğer ülkelerle birlikte çok iyi çalıştıklarını belirten Eichel maliye politikalarının da tamamen bağımsız olduğunu da hatırlattı. 
     
     JAPONYA Piyasalara 17 milyar dolar 
     Geçtiğimiz gün piyasalarına 17 milyar dolar likit para aktararak yaşanacak sorunları gidermeye çalışmıştı. Riskli borçları temizleme eğilimi içine giren Japonya ekonomisi daha fazla kredi almaya başlamanın gerekliliğine inanıyor. Yaklaşık beş yıldır sorun yaşayan dünyanın en büyük ikinci ekonomisi kaynak arayışına gidiyor. Ayrıca ülkenin ekonomi otoriteleri doların yen karşısında çok fazla değer kaybetmesini de istemediklerini belirttiler. Aksi halde dünya çapında ticarette bir resesyon bekleniyor. 
     
     İNGİLTERE Güven verecek 
     İngiltere Merkez Bankası ise saldırıların ardından yaptığı açıklamalarda, yatırımcıların güveninin sarsılmasına engel olmak için gerekli tüm mali politikaları uygulayacağını belirtti. Uzun vadede ABD ekonomisine güvendiğini belirten İngiltere, piyasalarına nakit süren ülkeler arasına girdi ve dengeyi bozacak gelişmeleri engellemeye çalışıyor. Ayrıca ABD’deki olumsuzluklara rağmen finansal sistemde ve ödemelerde çok az seviyelerde sorun yaşanıyor. 
     
     FRANSA Krize karşı nakit akışı 
     Dünyanın en büyük dördüncü ihracatçısı konumundaki Fransız ekonomisi haziran ve temmuz aylarında büyük bir daralmanın içine girmişti, ayrıca Fransa ABD’de yaşanan gelişmelerden etkilenmemek için yapılan G7 zirvesinde nakit akışı sağlayan ve swap işlemleri yapan ülkeler arasında. Bu senenin büyüme rakamının ise geçen yıla göre yüzde 3.4 azalarak 2.3 seviyelerinde gerçekleşmesi bekleniyor. 
     
     GÜNEY KORE Agresif politikalar 
     Ekonomiyi, ABD’de yaşanan saldırıların etkisinden korumaya çalışan bürokratlar, agresif politikalar uygulamaya başlayacaklarını belirtiyorlar.Olaylardan önce ülkede ihracatta büyük sorun yaşadıklarını belirten bürokratlar, piyasaların tedirginliği üzerinden attıklarını açıkladılar. 
     
     KANADA Halka arzlar ertelendi 
     Kanada, ABD’ye yapılan saldırılar sonrasında ekonomisinin ve her türlü finansal işlemlerin normal seyrinde devam ettiğini ancak bonoların halka arzının gelecek haftaya ertelendiğini belirtti. Ülkenin hisse senedi ve vadeli piyasaları kapalı, ancak para ve döviz piyasaları açık durumda. 
     



 EKONOMİ 




















</TEXT>
</DOC>
