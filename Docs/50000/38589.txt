<DOC>
<DOCNO> 38589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/yazar/yilmaz.html </URL>
<DATE> 2001/08/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Gözler patronlara çevrildi 
</HEADLINE>
<TEXT>

     Önceki gün bu sütunlarda Mesut Yılmaz’ın bir zamanlar en yakınında yer alan işadamlarından MNG Holding’in patronu Mehmet Nazif Günal’ın, ANAP’a koyduğu mesafeye yer vermiştim. 
     Günal, uzun bir sohbetin ardından kaleme aldığım bu yazıda eksik kalan noktaları telefonda tamamladı. Daha önce de "lider sultasına" karşı yeniden yapılanmayı vurgulayan Günal, bu konuşmamızda, ANAP’ın Özal ile çizdiği ancak sonrasını getiremediği "global dünyada Türkiye’ye ufuk açan değişim programını" hayata geçirecek başka bir parti olmadığından hareket ettiğini de sözlerine ekliyor. 
     Günal ile sohbetimizden ortaya çıkan tablo, aslında tüm iş dünyasının içinde olduğu durumu yansıtıyor. Kendileri gibi yaşayan, düşünen, rekabet eden, yolsuzluk ekonomisinden arınmış, güçlü ancak hizmet eden bir devlet anlayışıyla ülkenin yönetimine talip, merkezde bir siyaset arayışı tüm hızıyla sürüyor. 
     
     Gül’ü bekliyorlar 
     Kamuoyu araştırmalarının ortaya koyduğu sonuçlara göre, oy deposu olarak görülen Recep Tayyip Erdoğan bundan bir yıl öncesine kadar çekinceler olmasına rağmen, "acaba" sorusuyla gündemde kalmayı başarsa da son Anayasa Mahkemesi kararıyla zorlu bir yola girdi. Muhtemel gelişmelerden en kuvvetlisi Erdoğan ve altı arkadaşının istifa edip Abdullah Gül’ün partinin başına geçmesi. Böyle bir durumda Gül’ün emanetçi olmayacağını da bilenler çok iyi biliyor. 
     Son bir aydır parti çalışmalarında sergilediği tutumla merkezle köprüleri atan Tayyip Erdoğan, bugün Eresin Otel’de fazla diyecek sözü olmayan bir "lider" konumunda. Çünkü, söyleyecekleri için artık geç. Hazırladığı kurucu listeyle takke düştü, kel göründü demek abartılı olmayacak. 
     Peki ne olacak Ortada bir Kemal Derviş beklentisi var. Siyaset polemiğinden kendini çeken Derviş’le ilgili senaryolar devam ediyor. Derviş’in yakın dostları biliniyor. Başta TÜSİAD Yüksek İstişare Konseyi Başkanı Bülent Eczacıbaşı, YDH’den arkadaşı Boyner Holding’in yöneticisi Cem Boyner, Sabancı Holding yöneticilerinden Güler Sabancı ve akademisyen dostları... Derviş, bu ekibin yaptığı toplantıların ne kadarına katılıyor bilmiyorum ama bildiğim bir şey var ki, onlar Türkiye’nin nereye gideceğini, kendi çevrelerini de dahil ederek, ciddi bir biçimde tartışıyorlar. Bu çabaları iş dünyasında Derviş ile yeni bir parti çalışması olarak yankılanıyor. Eczacıbaşı gibi bir ismin de bizzat partide yer alabileceği... 
     Bu model DSP’ye benziyor. DSP lideri Bülent Ecevit’e milletvekillerinin, DSP Başkan Yardımcısı Rahşan Ecevit’e de parti örgütünün bağlanması modeli. DSP’de örgüt milletvekillerine hesap sorabiliyor ama milletvekilleri örgüt üzerinde "baskı" uygulayamıyor. Örnek Milli Eğitim Bakanı Metin Bostancıoğlu’na parti örgütünden gelen muhalefet raporu. 
     Ya tutarsa senaryolarında solda bir merkeze kayış gözleniyor. Erdal İnönü ve eski Maliye bakanlarından Zekeriya Temizel hareketi içinde olan ve yine eski bakanlardan Hikmet Çetin, geçmişte Özal’a yakın duran işadamlarına giderek destek arıyor. Anlaşılan İnönü’lerin kuracağı partinin adı "sol" olacak ancak siyasi yelpazedeki yeri o boş kalan merkezde konumlanacak. 
     
     Bir şey yapmalı 
     DSP Ecevit hayranlarının herhangi bir arayışı söz konusu değil. CHP zaten Deniz Baykal ile kaderini çiziyor. Geriye kalan Mümtaz Soysal. Soysal 22 ilde örgütlenmesini tamamladı. 
     Bu sayı 40’lara çıkınca partiyi ilan edecek. Bürokratların ve akademisyenlerin ağırlıkta olduğu Soysal’ın parti girişiminde de tüzüğe konulan "devrimci sol" kelimesi tartışma yaratıyor. İçlerinde partinin adına sol’ tanımı getirilmesinin gereksiz olduğunu, halkın uyguladıkları politikalarla kendilerini konumlandıracağını söyleyen az değil. Sağdaki arayışlara burada girmeyeceğim. Çünkü sözünü ettiğim gelişmelerle yerlerini bulacak gözüküyorlar. 
     Geleceğe umutlu bir pencereden bakabiliriz aslında. Türkiye için "bir şey yapmalı" diyenlerin sesi gelmeye başladı. 
     
     







Hukuk ve şeriat 


Fındık nakit dolar demek 


Mutat zevatsız bir düğün .. 


Sütten kesmek 


Erdoğan'ın yeni kasedi çıktı 


Sınıfta kalanlara gecikmeli müjde 


Burada varsa yoksa fındık 


Türkler için de daha iyi... 


Para tünele kaçtı, tüneli inek içti, yandı bitti kül oldu 


Politikacı ayrı millettir 


Filistin soruşturması askıda 


Depremzedelerle paylaşabileceğiniz çok şey var hala 


Aganigi taarruzunda insan kuraklığı... 


Gürültü yasaklanmıştır 


Brezilya’nın 42 ile yaptığını biz 55’le bitiremedik 


Gözler patronlara çevrildi 


</TEXT>
</DOC>
