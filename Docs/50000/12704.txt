<DOC>
<DOCNO> 12704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sondun02.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mir, son yolculuğunda Fiji adaları üzerinde gökyüzünü aydınlattı 
</HEADLINE>
<TEXT>

     Rusya'nın emektar uzay istasyonu Mir, Büyük Okyanus'a düşmeye başlamadan önce uzay uçuşları kontrol merkeziyle yaptığı nihai haberleşme penceresi kapandı ve verileri gösteren ekranlar parazitlendi. 
     Büyük Okyanus'un güneyinden geçerken gökyüzünde turuncu renk bir ışık çizgi bırakan emektar Mir'i izlemek için toplanan heyecan içindeki kalabalığın, Mir'in son yolcuğundan hafızalarda kalacak son görüntülerin ''inanılmaz bir gösteri'' olduğu konusunda hem fikir olduğu belirtiliyor. 
     CNN'in Mir'in son yolculuğunu Fiji'den izleyen muhabiri Hugh Williams, ''Düşen nesnenin boyu inanılmazdı. Gökyüzündeki ışık muhteşemdi'' dedi. 
     Reuters foto muhabiri Mark Baker da, ''Arkalarında dev bir duman iziyle 5 ya da 6 parçayı gördük. Düşüşleri 10 ila 15 saniye sürdü. Bunu bir süre sonra bir çift ses patlaması izledi'' dedi. 
     Baker, ''Başımızın üzerinde, bulutların altındaydı. O bir zamanlar bir hayat tecrübesiydi'' dedi. 
     Gökyüzünü 1.5 dakika turuncu çizgiyle renklendiren Mir'in parçalarının birkaç dakika sonra Büyük Okyanus'un sularına gömüldüğü belirtiliyor. 
     Avustralya'nın başkenti Canberra'daki yetkililer, Mir'in parçalarının Büyük Okyanus'un güneyine düştüğünü doğrulayarak, parçaların bir kara parçasına düştüğüne dair işaretler bulunmadığını söylediler. 




</TEXT>
</DOC>
