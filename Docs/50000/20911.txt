<DOC>
<DOCNO> 20911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur21.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'lerin çiftliğine jetski araması... 
</HEADLINE>
<TEXT>

     Yurtdışında yakalanarak Türkiye'ye getirilen ve Aydın Cezaevi'nde yatan Haydar Mengi'nin ifadesi doğrultusunda, DYP Genel Başkanı Tansu Çiller ve eşi Özer Uçuran Çiller'in Kuşadası'ndaki çiftliğinde, Kuşadası Marinası adına alınan jetski ve bazı malzemeler arandı. 
     Kuşadası'ndaki çiftliğe on kadar araçla dolduran yüzü aşkın jandarmanın gözetiminde getirilen Haydar Mengi, Aydın Cumhuriyet Başsavcısı'na yer gösterimi ve anlatımda bulundu. Çiftliğin bulunduğu yol ve çiftlik çevresinde geniş güvenlik önlemleri alan jandarma, kimsenin çiftliğe yaklaşmasına izin vermedi. Basın mensuplarına görüntü alma ve fotoğraf çekme izni de verilmedi. 
     Haydar Mengi hakkında, Kuşadası Marina Müdürlüğü yaptığı dönemde Çiller ailesi adına alındığı iddia edilen jetski, faks ve çeşitli malzemenin parasının kuruma ödetildiği ve kurumun 84 bin 566 mark zarara uğratıldığı iddiasıyla dava açılmıştı. Aydın Ağır Ceza Mahkemesi'nde görülen bu davada Haydar Mengi için 15 yıl, Özer Uçuran Çiller için ise 12 yıl hapis cezası isteniyor. Yaklaşık iki saat süren yer gösterme ve bilgi verme işleminin ardından Mengi, yoğun güvenlik önlemleri arasında kaldığı Aydın Cezaevi'ne götürüldü. Jetski ve öteki malzemelerin çiftlikte bulunup bulunmadığı ile ilgili jandarma ve savcılık tarafından basına bir açıklama yapılmadı. 
     






</TEXT>
</DOC>
