<DOC>
<DOCNO> 12690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/yazar/bila.html </URL>
<DATE> 2001/03/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Özkan arabulucu 
</HEADLINE>
<TEXT>

     Odalar Birliği Başkanı Fuat Miras'ın başkanlığında Başbakan Yardımcısı Hüsamettin Özkan'la görüşen reel sektör temsilcileri, bankaların ekonomik kriz nedeniyle ağırlaştırdıkları kredi faizlerinden yakındılar. 
     Miras ve arkadaşları, bir süredir dile getirdikleri, "aşırı faiz yükünün düşürülmesi" talebi konusunda Özkan'a ilginç bir öneride de bulundular 
     - Size yazıyla başvurup, bankalarla reel sektör arasında arabulucu olmanızı isteyeceğiz. 
     Reel sektörün talebi, Özkan'ın, bankalarla görüşerek, finansal darboğaz nedeniyle aşırı yükseltilen kredi faizlerinin "ödenebilir" düzeye çekilmesini sağlamak. 
     Başbakan Yardımcısı Özkan'a sorduk 
     - Böyle bir arabuluculuk işlevi görecek misiniz 
     - Bu elbette doğrudan bizi ilgilendiren bir husus değil. Ancak, reel sektör, üretim ve istihdam açısından çok önemli. Bu nedenle elimizden gelen yardımı yapmaya gayret edeceğiz. Eğer Başbakan beni bu yönde görevlendirirse ben de bankalarla görüşüp reel sektörün taleplerini iletirim. 
     Özkan, önce reel sektör temsilcilerinin verdiği bilgileri üç koalisyon liderine sunacak. Oraların değerlendirmelerini de reel sektör temsilcilerine aktaracak. 
     Başbakan Ecevit, Odalar Birliği'nin ilettiği talebi yerinde bulur ve görevlendirme yaparsa, Başbakan Yardımcısı Özkan, pazartesi günü banka yöneticileriyle bir araya gelip reel sektöre yüklenen faiz yükünün makul bir düzeye çekilmesini sağlamaya çalışacak. 
     Finans sektöründeki kriz nedeniyle bankaların reel sektöre verdikleri kredileri vadesinden önce geri çağırmaları, geri ödemeyi yapamayan firmalar için ise fahiş faizlerle vade tanımaları, reel sektörü ödeme güçlüğüne sokmuş durumda. 
     Miras ve arkadaşlarının Özkan'a verdiği mesaj ise bu durumda reel sektörde üretimin tümüyle duracağı ve işsizliğin hızla artacağı yönünde. 
     Doğrudan temaslarında uzlaşamayan reel sektör ve banka temsilcileri, önümüzdeki hafta Başbakan Yardımcısı Özkan'ın arabuluculuğu ile uzlaşmaya çalışacaklar. 
     Başbakan Ecevit ve Yardımcısı Özkan, krizin reel sektörde yaygın bir işsizliğe yol açmaması için devreye girecekler. 
     
     





Telefon ve emperyalizm 


Tele damping 


Özkan arabulucu 


Sabiha Gökçen 


Yarısı boş yarısı dolu bir bardak... 


Kelime ekonomisi 


Fatih Üniversitesi 


Kim, ne istiyor 


"Boğa" öldü, yaşasın yeni kral "ayı" 


Erken seçim var mı 


Ordan, burdan, şurdan 


F'de ölüm 


31 Mart kabusu 


İçeride harcamak için dışarıdan para dileniyoruz 


TÜSİAD hapisten savunma alacak 


</TEXT>
</DOC>
