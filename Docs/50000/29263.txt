<DOC>
<DOCNO> 29263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/yazar/zbirand.html </URL>
<DATE> 2001/06/28/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Cem, Türkiye’yi zorluyor... 
</HEADLINE>
<TEXT>

     Türkiye, salı günü Avrupa ile masaya oturdu. 
     Önce, Avrupa Birliği’nin devletlerden oluşan kanadı, yani Bakanlar Konseyi ile İsmail Cem buluştu. Ortaklık Konseyi toplantısı yapıldı. Aynı gün ardından da, Brüksel’de AB’nin parlamento kanadı ile TBMM’nin temsilcileri, Karma Parlamento Komisyonu toplantısında bir araya geldiler. 
     İki hafta önce de, İsveç’in Göteborg kentinde AB doruğu yapılmış, ardından da Mesut Yılmaz AB’lilerle temaslarda bulunmuştu. 
     Bütün bu toplantılardan Türkiye’ye nasıl bakıldığının resmini çekebiliriz. Müzakerelerin içinde yaşayan Türk ve yabancı uzmanlarla konuşmalarını şöyle özetleyebilirim 
     1. AB genişleme sürecini hızlandırdı. Göteborg bildirisi, ilk grupla müzakerelerin 2002 sonunda biteceğinin ve bu durumda da 2004’te AB’ye katılabileceklerinin işaretini verdi. Geriye kalan Romanya ve Bulgaristan’ın müzakereleri ve katılma daha ileri bir tarihe kalıyor. Bu iki ülke için tarih verilmedi ancak 2008-2010 arası tahmin ediliyor. Aynı bildiride, Türkiye’nin durumu mesafeli ve Romanya, Bulgaristan için söylenen sıcak kelimelerin dahi kullanılmadığı bir dil ile ele alınmıştı. 
     2. Türkiye AB çevrelerinde, "değişim" konusunda beklenen çabayı gösteremeyen, patinaj yapan ve Kopenhag Kriterleri’ne yetişmek için gereken heyecanı duymayan bir aday olarak nitelendiriliyor. Ulusal Program’ında belirtilen kriterlere uyum dahi yetersiz görülüyor. 
     3. Daha da tehlikeli olan, AB’de, Ukrayna ve Moldova’nın da katılacağı bir üçüncü genişleme paketinden söz edilmeye ve Türkiye’nin de bu pakete bırakılıp katılımının ertelenme olasılığından konuşulmaya başlanmasıdır. 
     
İsmail Cem süreci hızlandırdı      Brüksel’deki Ortaklık Konseyi toplantısında İsmail Cem hiç beklenmedik bir çıkış yaptı. 
     AB ile katılma müzakerelerini başlatmayı teknik yönden hızlandırma anlamına çekilebilecek "Tarama" işlevinin biran önce devreye sokulmasını istedi. 
     Tarama demek, Türk ekonomisinin ayrıntılarıyla incelenip bir envanterin çıkarılması anlamına geliyor. 
     Bu tamamlandığı taktirde müzakere süreci başlayabiliyor. 
     Müzakere sürecine girmek, bir aday ülkenin gerçekten adaylık statüsüne geçmesi anlamına geliyor. Bu konum Türkiye açısından son derece önemli. Müzakerelere başlanması demek, Türkiye’nin Romanya ve Bulgaristan paketiyle katılma yolunda en kesin adımı atması demektir. Aksi halde, Ukrayna, Moldava paketine kalmak ve 15-20 yıl daha beklemek durumuna düşecektir. 
     İsmail Cem, AB’deki havayı iyi koklamış olmalı ki, Brüksel’deki çıkışıyla hem AB’yi, hem de Türkiye’yi sıkıştırmaya başladı. 
     AB’yi katılma müzakerelerine başlama tarihi vermeye zorlarken, asıl mesajı Türkiye’ye yollamış oluyor. 
     Mesaj, Kopenhag Kriterleri’ne biran önce uyum sağlayabilmek için Anayasa başta olmak üzere, tüm 
     yasa değişikliklerinin Meclis’ten geçirilmesini kapsıyor. 
     Türkiye ancak bu şekilde treni kaçırmaktan kurtulacak. 
     İsmail Cem, TÜSİAD gibi, ülkenin büyük bölümü gibi "Artık kısıtlayıcı yasalardan kurtulalım" diyor. 
     Koalisyon ortaklarını uyarıyor. 
     Artık harekete geçme zamanının geldiğini, ülke geleceğinin ipotek altına alınmaması gerektiğine dikkat çekiyor. 
     Mesut Yılmaz’a da "Hadi artık hareketlen ve tarihi misyonunu tamamla" demek istiyor. 
     Türkiye artık silkelenmeli. 
     Önündeki bu fırsatı kaçırmamalı. 
     İsmail Cem çok doğru, akıllı ve ülkenin geleceği açısından son derece önemli bir adım attı. 
     Geri kalanını da bizlerin yapması şart. 
     Hadi Türkiye... 
     
     







Erbakan çekilsin 


Tam tiyatro 2 


Normale dönüş Asayiş jandarmaya 


Muhtarda kaydı yok 


Sürekli diken üstünde mi yaşanacak 


Avrupalılar ne der korkusu 


Olmak - olmamak 


Fazilet, adalet, siyaset 


Aceleye gerek var... 


Demirbank’a Brüksel sürprizi 


Kalkanı siyaset olanlar, yeni oyun peşinde 


Şu Jakobenler 


CHP kurultayı 


Türkbank'ı uğurlarken... 


Resmi Gazete’de ilan şart mı 


Ya faiz yükselecek ya da döviz 


Nasrullah Ayan "Tıkölatacak 


</TEXT>
</DOC>
