<DOC>
<DOCNO> 42652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sonspo13.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Ankaragücü maçı öncesi çıkan olayları lanetledi 
</HEADLINE>
<TEXT>

     Birinci Süper Lig'in geride kalan 5 haftasında, 4 galibiyet ve 1 beraberlik alarak 13 puan toplayan ve Galatasaray'ın ardından averajla 2. sıraya yerleşen Göztepe'de, bu başarılı tablonun sevinci yaşanıyor. 
     İkinci Lig'de şampiyon olan kadrosunu büyük ölçüde değiştiren ve hazırlık maçlarında aldığı başarısız sonuçlar nedeniyle Birinci Süper Lig maratonuna sancılı başlayan sarı-kırmızılı ekip, son olarak Ankaragücü'nü 2-1 yendi ve ilk 4 haftadaki başarısını sürdürdü. 
     Kulüpte yaşanan maddi krize karşın, Göztepe'nin beklenenin çok üstünde bir çizgi yakaladığına işaret eden Göztepe A.Ş. Genel Müdürü Ömer Dinçer, bunu gelecek haftalarda da sürdürebilmek için çaba harcayacaklarını söyledi. Dinçer, başarılı sonuçların, ligin başında belirledikleri ''İlk 10'nda yer alma'' hedefini değiştirmediğini de belirterek, ''Kendimizi kandırmayalım, lig çok uzun bir maraton. Ancak bu mücadele gücü ve özverili çalışma, gelecek haftalarda da sürecektir. Takımımızla gurur duyuyoruz'' dedi. 
     Teknik direktör Rıza Çalımbay ve ekibinin de adeta gecesini gündüzüne katarak çalıştığını kaydeden Dinçer, ''Ekonomik krizi aşmış bir Göztepe, şampiyonluğa oynayacak potansiyele sahip'' diye konuştu. 
     
     Maçtan önceki olaylar 
     Dinçer, karşılaşmadan önce çıkan olayları da lanetlediklerini belirterek, şunları söyledi 
     ''Biz Ankaragücü'ne her türlü misafirperverliği gösterdik. Maalesef maçtan önce konuk takımın taraftarları, maçla ilgisi olmayan bir baba-oğulu bıçaklamış. Stat girişinde de döner bıçakları, kesici aletler ele geçti. Daha büyük hadiselere meydan vermeyen emniyet güçlerine teşekkür ediyoruz. Göztepe Kulübü yönetimi olarak her maçtan önce taraftarlarımıza şiddet ve küfür konusunda çok ciddi uyarılarda bulunuyoruz. Üstümüze düşeni yapmaya devam edeceğiz.'' 







</TEXT>
</DOC>
