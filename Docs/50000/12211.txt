<DOC>
<DOCNO> 12211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/yazar/sazak.html </URL>
<DATE> 2001/03/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB çıpası 
</HEADLINE>
<TEXT>

     Bakanlar Kurulu dün tarihi bir karara imza atarak, Türkiye'nin AB üyeliği sürecindeki yükümlülüklerini düzenleyen "Ulusal Program"ı onayladı. 
     Açıklanan belge, genişleyen Avrupa haritasındaki yeri şimdiden 2010'lu yıllara sarkan Ankara'nın - treni tümüyle kaçırmamak için - atacağı adımları düzenlemektedir. Ulusal Program'daki siyasi, ekonomik ve yapısal reformlarla ilgili "niyetler"in yaşama geçirilme sürati, tam üyelik müzakerelerine başlamanın anahtarı olacak. 
     Gecikmeli takvime ve ekonomiyi ciddi oranda küçülten son krize rağmen, hükümetin "Avrupa Birliği Müktesabatının Üstlenilmesine ilişkin Ulusal Program"ı onaylayarak, demokrasinin geleceğini "AB çıpası"na bağlaması önemlidir. Bu kararla eşzamanlı hazırlanan Kemal Derviş'in ekonomik programı da, yüzde 40 devalüasyon, negatif büyüme ve 2500 dolara düşen kişi başına ulusal gelirle "dibe vuran Türkiye"nin yaralarını sarması için son fırsattır. 
     Siyasi kadroların, yapısal değişiklikler konusunda hiç olmazsa bundan sonra "ipe un sermemesi" gerekiyor. 
     En büyük görev Meclis'e düşüyor. 
     Reformlar konusunda, iktidar ve muhalefet gruplarıyla "yasama organı" yeni bir çalışma temposuna girmezse, insan hakları ve özgürlükler konusunda "orta vade"ye yayılan düzenlemelerin "zamanında" gerçekleştirilmesi olanağı kalmaz. Örneğin "siyasi kriterler" arasındaki ölüm cezasının kaldırılması savsaklanırsa "AB rüyası" son bulur 
     Başbakan Yardımcısı Mesut Yılmaz, "orta vadeli" düzenlemeler için en geç "5 yıllık" takvimden söz etmekle birlikte, Güney Kıbrıs'ın 2004'te gerçekleşecek üyeliği bile çok daha hızlı hareket edilmesini kaçınılmaz kılmaktadır. Ana dilde yayın, kültürel haklar, MGK'nın statüsü gibi "tartışmalı" konularda "Ulusal Program"ın hayli yuvarlak ifadelerle dolu olması ve "cek... cak" larla geçiştirilmesi AB nezdinde gerekli yankıyı bulmayabilir. 
     Ankara'nın önemli bir sıkıntısı da, Ecevit hükümetinin siyaseten içine girdiği "türbülans"tır. 
     Orta vadeli takvim 5 yıla bağlanıyorsa araya "genel seçim" girecek demektir. Dolayısıyla muhalefetin görüş ve desteğinin de şimdiden araştırılması gerekmez mi 
     Kuşkusuz AB üyeliği ulusal bir hedef özelliği taşıyor, "üniter" riskler içermediği sürece asker, sivil toplumun tüm kesimlerinde geniş kabul görüyor. 
     Cumhurbaşkanı Sezer geçen hafta Harp Akademileri'nde, "Avrupa seçeneği bugün Türkiye'nin önünde bulunan en gerçekçi ve çıkarlarımız yönünden en yararlı yoldur" diyerek, 21'inci yüzyılın "dönüşüm projesi" olarak nitelenen AB üyeliğine tam destek vermişti. 
     Görev artık parlamentonundur. 
     
     





Dönemeç... 


AB'ye doğru... 


Dananın kuyruğu 


Ne siz sorun, ne de ben... 


Hükümetin önündeki kritik 40 gün 


"U" ve "V" 


Avrupa Partisi 


Başbakan'ın sözü ve son iki gün 


Programlı günler... 


Erol Aksoy’dan açıklama 


Uyuşturucu pazarı Türkiye 


AB çıpası 


Bu durumda "bundan iyisi olamaz" 


</TEXT>
</DOC>
