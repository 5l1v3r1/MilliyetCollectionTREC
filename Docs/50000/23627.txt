<DOC>
<DOCNO> 23627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/yasam/yas03.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren kapkaça İDAM istendi 
</HEADLINE>
<TEXT>

Çantasını almak için sürüklediği kadının ölümüne neden olan kapkaççı idam istemiyle yargılanacak 
     SABRİ SEVER İstanbul 

     Çantasını vermemek için direnince kapkaççılar tarafından yerlerde sürüklenen ve hastanede ölen Demet Karaca’nın katil zanlısı Kenan Garip hakkında gasp ve kasten adam öldürmek’ten idam istemiyle dava açıldı. Garip’in 1’i kadın 3 arkadaşı ise gıyabi tutuklu olarak aranıyor. 
     
     12 gün can çekişti 
     Bir tekstil şirketinde müdür olarak görev yapan 35 yaşındaki Demet Karaca, 29 Ocak akşamı Florya Şenlikköy’deki evine giderken kapkaççıların saldırısına uğradı. Otomobille Karaca’ya yaklaşan saldırganlar çantasını kaptılar. Yaklaşık 20 metre sürüklendikten sonra kolunu çantadan kurtarabilen Karaca, kanlar içinde kaldı. Ve 12 gün yaşam savaşı verdiği International Hospital’da Azrail’e yenik düştü. 
     
     Cep telefonu yakalattı 
     Saldırganlardan Kenan Garip, kamuoyunda büyük tepki uyandıran olaydan yaklaşık 3 hafta sonra yakalandı. Garip’in yeri, genç kadından gasp ettiği cep telefonu sayesinde belirlendi. 
     Bakırköy Cumhuriyet Savcısı Süleyman Ersöz, TCK’nın 450. maddesi gereğince Garip’in idamını istedi. Kapkaç suçundan sabıkalı olan Garip, önümüzdeki günlerde, gasp ve planlayarak adam öldürme’ suçlarıyla Bakırköy Ağır Ceza Mahkemesi’nde yargılanacak. 
     Cinayetin firari sanıkları Lokman Akkuş, Selçuk Uçar ve soyadı belirlenemeyen Derya isimli kadın da yakalanmaları halinde aynı suçtan yargılanacaklar. 
     



 YAŞAM 



















</TEXT>
</DOC>
