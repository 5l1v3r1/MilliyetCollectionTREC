<DOC>
<DOCNO> 12090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/soneko06.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı "Döviz kurlarına müdahale etmeyeceğiz" 
</HEADLINE>
<TEXT>

     Merkez Bankası Başkanı Serdengeçti, Merkez bankası'nın, döviz piyasalarına sadece, döviz kurundaki aşırı dalgalanmaları gidermek ve piyasalardaki işleyişi düzenli hale getirmek için müdahale edeceğini bildirdi. 
     Bu arada Hazine, kamu bankalarına görev zararları karşılığı tahvil-bono verecek 
     Serdengeçti, Devlet Bakanı Kemal Derviş'in düzenlediği basın toplantısında, para ve kur politikalarına dönük açıklamalarda bulundu. 
     Serdengeçti, döviz kurlarının serbestçe oluşumunu engeleyecek müdahalelerde bulunulmayacağını söyledi. Merkez Bankası'nın, sadece piyasalardaki dalgalanmayı gidermek için piyasalara müdahale edeceğine işaret eden Serdengeçti, piyasaların bozulan dengesinin yeniden dengeye oturtulacağını söyledi. 
     Serdengeçti, bankacılık sistemine dış yükümlülükleri için gerekli döviz likiditesi sağlanmaya devam edeceğini, kurun piyasalarda serbest oluşacağını kaydetti. 
     Serdengeçti, ''Döviz kuru seviyesi ile ilgili herhangi bir taahhüdümüz yok. Merkez Bankası önümüzdeki dönemde, piyasalara likidite sağlama konusuna öncelik verecek ve operasyonlarda bu amaca yönelik olacak'' şeklinde konuştu. 
     Serdengeçti, açıklamasının kamu bankalarıyla ilgili kısmında da, kamu bankalarının, yapıları itibarıyla aşırı bir gecelik borçlanma ihtiyacı içinde bulunduklarını, bu durumun faiz oranlarının dengeye oturmasını engellediğini ve para politikası uygulama imkanını sınırlandırdığını ifade etti. Kamu bankalarının yaklaşık 17 katrilyon liralık gecelik borçlanma ihtiyaçlarının, faiz oranlarının dengeye kavuşmasını engellediğini kaydeden Serdengeçti, Hazine'nin bu nedenle, kamu bankalarının görev zararları karşılığında, bu bankalara tahvil ve bono vereceğini ifade etti. 




</TEXT>
</DOC>
