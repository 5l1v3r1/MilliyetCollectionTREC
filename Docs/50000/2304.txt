<DOC>
<DOCNO> 2304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/soneko11.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans "Taleplerin tümünü karşılayacak şekilde ödeme yapamıyoruz" 
</HEADLINE>
<TEXT>

     İhlas Finans Kurumu A.Ş., tasarruf sahiplerine şu an için taleplerin tümünü kapsayacak şekilde ödeme yapılamadığını bildirdi. 
     İhlas Finans'dan, basında yer alan şirketle ilgili habere ilişkin Borsa Başkanlığı'nın talebi üzerine Borsa'ya gönderilen açıklamada,Kasım ayı içinde para piyasaları ve bankacılık sektöründe yaşanan sıkıntılar nedeniyle kurumdan vadesi dolmayan hesaplardan yoğun fon çekilişleri yaşandığı belirtildi. 
     Kurumun bu çekilişleri, vadesi dolmasa dahi karşılamaya çalıştığı belirtilen açıklamada, ''Ekonomimizdeki, özellikle finans kesiminde yaşanan bu olumsuz gelişmeler neticesinde şu an için ödeme taleplerinin tümünü kapsayacak şekilde ödeme yapılamamakta, tasarruf sahiplerinin acil ihtiyaçları için kısmi veya kar payı ödemeleri yapılmaktadır'' denildi. 
     Tasarruf sahiplerinin tüm taleplerini kapsayacak şekilde ödemelerinin yapılabilmesi için taleplerin normale dönüşmesinin gerektiği vurgulanan açıklamada, ''Bu sebeple hem ikna çalışmalarımız devam etmekte, hem de piyasanın normale dönmesi beklenmektedir. Bu arada kurumumuzdan fon kullanan müşterilerin geri ödemeleri, yapılan görüşmeler ile hızlandırılmaya çalışılmaktadır. Bu gelişmeler neticesinde artacak olan günlük yeni fon girişi ile taleplerin karşılanması sağlanacaktır'' bilgisine yer verildi. Açıklamada ayrıca, bir tasarruf sahibinin icra takibi başlattığı haberinin gazeteden öğrenildiği, bu konuda taraflarına fiili bir başvuru olmadığı kaydedildi. 




</TEXT>
</DOC>
