<DOC>
<DOCNO> 25822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur22.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bölgesinde verem riski... 
</HEADLINE>
<TEXT>

     Yalova İl Sağlık Müdürü Dr. Hulusi Satılmışoğlu, Marmara depremi ve ekonomik krizin hayat koşullarını zorlaştırması nedeniyle kent merkezi ve çevresinde verem mikrobu taşıyan hasta sayısının arttığını bildirdi. 
     Satılmışoğlu, Yalova Verem Savaş Dispanseri'ne kayıtlı ve sürekli denetim altında tutulan hasta sayısının 17 Ağustos depremi öncesinde 11 olduğunu, bu sayının ekonomik koşulların ağırlaşmasının da etkisiyle 72'ye yükseldiğini belirtti. Verem hastalığının beslenmeyle doğrudan ilişkili olduğuna işaret eden Satılmışoğlu, genellikle kentin varoşlarında ve kırsal bölgelerde yaşayan dar gelirli vatandaşların hastalığa yakalanma riski taşıdığına işaret etti. Dr. Satılmışoğlu, yetersiz beslenmenin yanı sıra sigara ve alkol alışkanlığının da hastalığın gelişimini hızlandırdığına dikkati çekerek, verem hastalığının tedavisinin ücretsiz yapıldığını kaydetti. 







</TEXT>
</DOC>
