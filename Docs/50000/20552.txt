<DOC>
<DOCNO> 20552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo11.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Basın Sözcüsü Dürüst "16 milyon mark sadece Hakan için" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, FC Inter Kulübü ile dün yapılan görüşmede anlaşmaya varılan 16 milyon marklık fiyatın içinde Okan ve Emre Belözoğlu'nun bonservislerinin bulunmadığını söyledi. 
     Böyle birşeyin sözkonusu dahi olamayacağını ifade eden Ali Dürüst, 'Çünkü orada görülen dosya Hakan Şükür'ün dosyasıdır. Burada Galatasaray, FC Inter ve FIFA'nın imzası var. FIFA, dosyada olmayan Okan ve Emre için imza atamaz ve atmaz'' dedi. 
     Dürüst, bunun yanında FC Inter Kulübü'nün Okan ve Emre Belözoğlu'nu ücret ödemeden almak istediğini de belirterek, ''Böyle bir iddiaları var. Sonuçta mahkemelik olacağız. Gerçi, bu transferde herşey Haziran ayında ortaya çıkacak. Çünkü, şu anda somut birşey yok'' diye konuştu. 
     Avrupa kulüplerinin 5 yıldan beri transferde futbolcularla uzun süreli sözleşme imzaladığını kaydeden Dürüst, ''Türkiye'de de bu sisteme geçilmeli'' dedi. 
     Dürüst, Galatasaray'ın elde ettiği başarılarla Avrupa kapısının futbolculara açıldığını da belirterek, şöyle konuştu 
     'Futbolculara elde edilen başarılarla birlikte teklifler yapılmaya başladı. Futbolcuların bu başarılarda payı çok büyük, ancak Galatasaray isminin de katkısı fazla. Transferde dünyada kargaşa var. Temmuz ayında Arjantin'de tüm federasyonlar toplantı yapıp, bu sistemi bir düzene sokacak. Biz de, sözleşmelerimizi bundan böyle uzun süreli yaparak en az yarayı alacağız.'' 
     Dürüst, bu sezon transferi bulunan oyuncuları Fatih'i de överek, ''Kendisi bize kulübü zarara sokmadan transfer olmak istediğini söyledi'' diye konuştu. Fatih'in kendilerine, ''Kulübümle anlaşarak gitmek istiyorum'' dediğini, bunu da olumlu bulduklarını belirten Dürüst, ''Ancak, biz Fatih ile yeniden sözleşme yapmak istiyoruz. Kendisinin davranışı da doğru'' dedi. 







</TEXT>
</DOC>
