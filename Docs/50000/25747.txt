<DOC>
<DOCNO> 25747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun19.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'tan CIA Başkanı'nın Ortadoğu gezisine sert tepki... 
</HEADLINE>
<TEXT>

     Aşırı dinci Hamas örgütü, Amerikan Merkezi İstihbarat Teşkilatı CIA Başkanı George Tenet'i, Filistin mücadelesini bitirmeye çalışmakla suçladı ve İsrail'e karşı saldırılarının süreceğini açıkladı. 
     Hamas liderlerinden Abdülaziz El Rantisi, Tenet'in, Filistin ayaklanmasını durdurmayı başaramayacağını söyledi. El Rantisi, Tenet'in misyonunun bölgeye istikrar getirmek değil, intifadayı sona erdirmek olduğunu öne sürdü. 
     El Rantisi, Filistin halkının İsrail'le barış uzlaşmasına inancını yitirdiğini, yalnızca Hamas değil herkesin işgale karşı direndiğini söyledi. Batı Şeria ve Gazze ile İsrail içindeki hedeflere karşı savaşmaya devam edeceklerini belirten El Rantisi, Filistin'e yönelik her istilacının hedef olduğunu kaydetti. İsrail Başbakanı Ariel Şaron ve Filistin lideri Yaser Arafat ile dün ayrı ayrı görüşen Tenet'in girişimiyle, bu gece Batı Şeria'daki Ramallah kentinde İsrail-Filistin güvenlik görüşmeleri yapılacak. Görüşmede, taraflar arasındaki ateşkesin sağlamlaştırılması konusunun ele alınacağı belirtiliyor. Ayrıca, ABD'nin Ortadoğu özel temsilcisi William Burns'ün de Ramallah'ta Arafat ile görüşmesi bekleniyor. 







</TEXT>
</DOC>
