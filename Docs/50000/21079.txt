<DOC>
<DOCNO> 21079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/guncel/agun.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet finalinde heyecan rüzgarı 
</HEADLINE>
<TEXT>
Bu çocuklar muhteşem 
Milliyet Liselerarası Müzik ve Halk Oyunları Yarışması'nın finaline kalan okullar, dereceye girebilmek için üstün bir performans sergiledi. Salon alkış ve çığlıklarla inlerken ödüllerini alan gençlerin gözyaşı ve gülücüklerle dışa vuran sevinci görülmeye değerdi 
     SERDAR BENLİ 

     Milliyet'in 1966'dan bu yana kesintisiz gerçekleştirdiği Türkiye Liselerarası Müzik ve Halk Oyunları yarışmasının 2001 finali İstanbul Akatlar Spor Tesisleri'nde gerçekleştirildi. 3 Mart'ta İzmir'de, 17 Mart'ta Adana'da, 31 Mart ve 1 Nisan'da da İstanbul'da yapılan ön elemelerde, Karadeniz'den Doğu Anadolu'ya, Güneydoğu'dan Marmara'ya, Türkiye çapında 218 okul, büyük final için kıyasıya yarıştı. 
     
     KARNAVALDAN FARKI YOK 
     Önceki gün yapılan finale kalan 42 lise, şampiyon olmak için Dans, Batı Müziği ve Halk Oyunları dalında tüm hünerlerini sergiledi. Liseliler sahnede yarışırken, Türkiye'nin dört bir köşesinden gelerek tribünleri dolduran binlerce öğrenci, veli ve öğretmen de, tam bir karnaval coşkusu yarattı. Muhteşem finalde dans dalında dokuz lise arasından İstanbul 
     Özel Tarhan Lisesi Türkiye birincisi olarak kürsüye çıkarken, Kuleli Askeri Lisesi ikinci, İSTEK Özel Semiha Şakir Lisesi de üçüncü oldu. 
     
     DİYARBAKIR'A ÖZEL ÖDÜL 
     Batı müziği dalında 15 lise arasından İzmir Maltepe Askeri Lisesi Türkiye birinciliğini kazanırken, Bursa Anadolu Lisesi ikinciliği, İzmir Özel Fatih Lisesi de üçüncülüğü aldı. Halk oyunları dalında Diyarbakır Namık Kemal Lisesi özel ödüle layık görüldü. Bu dalın ilk üç derecesine Tatvan Atatürk Lisesi, İstanbul Özel Eyüboğlu Lisesi ve Trabzon Vakfıkebir Lisesi layık görüldü. 
     
     ZAFER TURU ATTILAR 
     Türkiye şampiyonluğunu Doğu Anadolu'ya taşıyan Tatvan Atatürk Lisesi öğrencileri, kazandıklarını öğrenince adeta havalara uçtu. Öğrenciler, ödüllerini aldıktan sonra, müdürlerini de omuzlarına alarak zafer turu attı. Halk oyunları finalinden sonra tribünlerden inen binlerce öğrencinin yarışmacılarla birlikte halay çekmesi ise, muhteşem finalin en renkli görüntüleri arasında yer aldı. 
     
     YENİ ŞÖHRETLER GELİYOR 
     Türkiye'nin en uzun soluklu yarışması olan ve Seden Gürel'den Candan Erçetin'e kadar çok sayıda ismi sanat dünyasına kazandıran Milliyet Liselerarası Müzik ve Halk Oyunları Yarışması'nın eleme ve finallerinde değerlendirmeleri, bu yıl ilk kez okul temsilcilerinden oluşan seçici kurullar yaptı. Final sonucunda dallarında ilk üç dereceye giren okullara Milliyet plaketi, birincilerle özel ödül alan liseye de bilgisayar hediye edildi. 
     
     KANAL D'DE GÖSTERİLECEK 
     Şampiyon liseler plaketlerini Milliyet'in Halkla İlişkiler Müdürü Şadan Yolaşan'ın elinden aldı. Milliyet 2001 Türkiye Liselerarası Müzik ve Halkoyunları Yarışması finali, önümüzdeki günlerde Kanal D tarafından yayınlanacak. Yarışmanın yayın tarihi de bir kaç gün içinde, yine Milliyet Gazetesi aracılığıyla duyurulacak. 
     
     Sultans of the FOLKLOR 
     Yarışmanın Halk Oyunları Dalı’nda büyük bir çekişme yaşandı. Tatvan Atatürk Lisesi’nin birinciliğe layık görüldüğü finalde, Özel Eyüboğlu Lisesi Kafkas dansıyla ikincilik derecesi aldı. Halk Oyunları’nda Trabzon Vakfıkebir Lisesi öğrencileri ise üçüncü oldu. 
     
     Profesyonelleri aratmadılar 
     Birbirleriyle son derece uyum içinde gösterilerini sergileyen ekipler, kostümleriyle de büyük beğeni topladı. Halk Oyunları Dalı’nda jüri, Diyarbakır Namık Kemal Lisesi’nden yarışmaya katılan öğrencilere de özel ödül verme kararı aldı. 
     Halk Oyunları dalında yarışan öğrenciler önceki final elemeleri sürerken önceki gün Milliyet Gazetesi’ne gelerek yarışmada sergiledikleri dans gösterilerinden kesitler sundular. 
     
     Seyirci de harikaydı 
     Milliyet Liselerarası Müzik ve Halk Oyunları Yarışması'nın eleme ve finallerinde yarışmacı öğrenciler büyük tezahürat aldılar. Kendilerini yalnız bırakmayan sınıf arkadaşları, öğretmenleri ve aileleri, kendilerine ayrılan tribünlerde yerlerini alıp bandolarla teflerle ve doğal olarak alkışlarla, ıslıklarla yeri göğü inletti. Bu büyük destekle moral bulan yarışmacılar da aylar süren çalışmalarının sonucu olarak muhteşem bir performans sergileyip izleyicinin yüzünü kara çıkarmadılar. Yarışmanın sonunda ise izleyiciler ve kazanan yarışmacılar hep birlikte halay çektiler. 
     



 GÜNCEL 










</TEXT>
</DOC>
