<DOC>
<DOCNO> 39901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/guncel/gun01.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis endişeli Suç işleyebilir 
</HEADLINE>
<TEXT>

'Gidebileceği bir yer ve hiç parası kalmadı' diyen yetkililer, mezarlık ve metruk binaları gözetime aldı 
     SERHAT ÜNAL, ELVAN EZBER, ERDEM ÖZTÜRK, HALUK ATALAY İstanbul 

     Yener Yermez'in yakalanması için operasyonlar sürerken, polis şüphelinin yeni suç işlemesinden çekiniyor. Yermez'in kaçmasına yardımcı olabileceği düşünülen askerler hakkında soruşturma başlatıldı. Polis, savcılıktan Yermez'in kız arkadaşı Pınar Konuşkan'ın sorgusunu tamamlamak için 4 günlük ek gözetim süresi aldı. 
     
     Poşetteki tornavida inceleniyor 
     Eyüp Mezarlığı'nda da Milliyet muhabiri Haluk Atalay, Şeyh Küçük Hüseyin Efendi'nin mezarının yanında bir poşete sarılı olarak tornavida buldu. Polis, tornavidayı incelenmek üzere kriminal laboratuvara gönderdi. Yermez'in önceki gün Beşiktaş'ta İş Bankası'na sıkışan bankamatik kartında parmak izi bulunamadı. Polis, ATM'deki plastik ve tüylü alanın karttaki izleri silmiş olabileceğini bildirdi. Yermez'in yüklü miktarda para çektiği iddialarının da doğru olmadığı öğrenildi. Polisin olay sonrası bankaya başvurarak hesabı bloke ettirdiği, kartın da bu yüzden sıkıştığı bildirildi. 
     Polis, Yermez'in parasız ve çaresiz kalması nedeniyle yeni bir suç işlemesinden endişe ediyor. Polis, parası olmadığı için otele gitmeyeceğini düşündüğü Yermez'in mezarlık ve metruk binalarda barınabileceğini düşünerek, aramalarını ağırlıklı olarak bu yönde yapıyor. Bu arada Yener Yermez’le ilgili olarak "155 Polis İmdat" telefonuna son altı gün içerisinde 13 bin ihbar geldi. 
     
     Her tür suça meyilli 
     Yermez'in kaybedecek bir şeyi kalmadığını ve bu yüzden daha tehlikeli olduğunu belirten polis, "Her türlü suçu işlemeye meyilli bir kişilik. Hem parasız kaldı hem de gidebileceği bir yer yok. Bu tür kişilerin para için hem gasp hem de cinayet işleme olasılığı çok yüksektir" dediler. 
     
Asıl cinayet topluma salmak      Uzmanlar psikopatların tedavisiz bırakılmasını yeni cinayete davetiye gibi yorumladı 
     İSTANBUL Milliyet 

     Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli, Üzeyir Garih cinayetinin hunharca işlenmiş bir cinayet olduğunu belirtti. Verimli, "Cinayet antisosyal davranış gösteren bir kişinin suç biçimine benziyor. Psikopatın işleyeceği cinayet genellikle brutal kaba bir cinayettir. Üzeyir Garih de böyle öldürülmüştür. Böyleleri vicdan duygusundan yoksundurlar" dedi. 
     İstanbul Üniversitesi Tıp Fakültesi Psikiyatri Bilim Dalı Başkanı Prof. Dr. Sedat Özkan da, zanlıda antisosyal bir kişilik bozukluğu olduğunu düşündüğünü belirterek, şunları söyledi "Böyle kişilerde beyin değil, içgüdü ve zevk duygusu egemendir. Önceden cinayet işlemiş bir kişiyi ruhsal ve sosyal yönden rehabilite etmeden topluma sunmak cinayettir. Yeni cinayetlere fırsat vermektir" dedi. 
     
Gemici Pınar’a tecavüz edilmedi      ESRA KURT 

     Devlet Bakanı Hasan Gemici, Pınar Konuşkan'ın tecavüze uğradığı yönündeki iddiaları yalanladı. Baba Ali Konuşkan'ın, "Pınar'ı 2 yaşındayken Çocuk Esirgeme Kurumu'na verdim. Orada tecavüze uğradı" iddiası üzerine inceleme başlattığını dile getiren Gemici şöyle konuştu "Pınar 1982 doğumlu. 1988'de babası, eşinin ölümü nedeniyle bakamayacağı için kardeşi Taner'le birlikte, iki çocuğu bizim kurumumuza teslim etti. 5 yıl sonra babası ikinci evliliğini yaptı ve önce Taner'i, sonra Pınar'ı aldı. Pınar bizden ayrıldığında, 11 yaşında. Bundan sonra bizim ilgimiz yok." 
     
Kızımın patronu Musevi’ydi, ama...      NESLİHAN CUYAR 

     Pınar Konuşkan'ın babası Ali Konuşkan, kızının yıllar önce bir Musevi'nin fabrikasında çalıştığını, ancak tuhaf davranışları nedeniyle kendi onayıyla çıkarıldığını söyledi. Konuşkan, "Pınar'ın en kötü huyu hırsızlıktı" dedi. Gece bekçisi olarak çalışan Konuşkan, 6 yıl önce Merter'de bir tekstil şirketinde güvenlik görevlisiyken kızının da aynı işyerinde çalışmasını sağladığını belirterek şunları anlattı "Şirkete aldırdım. Tuhaf hareketleri varmış. İşine son verdiler. Ancak bu olayla Musevi patronun ilgisi yok. Kızım siyasetten değil, paradan anlar" dedi. 
     



 GÜNCEL 

















</TEXT>
</DOC>
