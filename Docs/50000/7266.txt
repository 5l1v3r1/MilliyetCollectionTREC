<DOC>
<DOCNO> 7266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur23.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin beş eski Genel Başkanı'ndan Baykal'a "uyarı mektubu" 
</HEADLINE>
<TEXT>

     Kendini fesheden SODEP'in ilk Genel Başkanı Cezmi Kartay, CHP eski Genel Başkanları Hikmet Çetin, Erdal İnönü, Altan Öymen ve Murat Karayalçın, ortak imzalarıyla ''CHP'deki kaygı verici gelişmeler üzerine Genel Başkan Deniz Baykal'a bir mektup'' verdiler. 
     Kendini Fesheden SODEP'in eski Genel Başkanlarından Cezmi Kartay, CHP eski Genel Başkanları İnönü, Çetin, Öymen, bugün Murat Karayalçın'ın evinde yaptıkları yaklaşık 6 saatlik toplantının ardından, ortaklaşa bir mektup hazırladılar. Mektup, Cezmi Kartay tarafından CHP Genel Merkezi'nde Genel Başkanı Baykal'a iletildi. 
     Kartay, parti genel merkezine gelişinde gazetecilerin soruları üzerine, ''CHP'de kaygı verici gelişmeler hakkında Deniz Bey'e mektup getirdim'' dedi. Kartay, mektubun içeriğinin sorulması üzerine de, bunu açıklamasının doğru olmayacağını ifade etti. 
     Cezmi Kartay, Baykal ile yaptığı 1 saat 15 dakikalık görüşmenin ardından yaptığı açıklamada da, memnuniyet verici bir görüşme yaptıklarını söyledi. Kartay, ''Baykal ile partinin yarınları için neler yapılması gerektiğini teati ettik'' dedi. 
     CHP'de nelerin eksik olduğu sorusu üzerine Kartay, eksiklikleri ayak üstü ifade etmenin doğru olmayacağını belirterek, ''Biz, Genel Başkana düşüncelerimizi aktardık. Kendisi de çalışmalar hakkında bilgi verdi'' diye konuştu. 




</TEXT>
</DOC>
