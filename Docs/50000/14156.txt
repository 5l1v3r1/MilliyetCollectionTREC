<DOC>
<DOCNO> 14156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/ekonomi/eko08.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono ihalesi için taktikler 
</HEADLINE>
<TEXT>

PORTFÖY YAŞAR ERDİNÇ 
     En çok sorulan sorulardan biri "Nisanda beş tane ihale var, hangi ihaleye teklif vermemizi önerirsiniz " 
     Evet, nisanda beş ihale var. Bunlardan ilki 3 Nisan’da toplam 500 trilyonluk ve dört ay vadeli. İkincisi 10 Nisan’da 500 trilyonluk ve altı ay vadeli. Üçüncüsü 17 Nisan’da 300 trilyonluk sekiz ay vadeli. Dördüncü ve beşincisi ise 24 Nisan’da yapılacak 210 trilyonluk üç ay vadeli ve 500 trilyonluk altı ay vadeli. 
     Bu ihalelerden hangisine teklif verilmeli sorusu, sizin elinizdeki paraya ne kadar bir süre için ihtiyaç duymayacağınıza, enflasyon ve döviz kuru beklentinize ve faiz oranına bağlıdır. Eğer paranızı altı ay veya sekiz aylığına bağlamak istemiyorsanız 10 Nisan ve 17 Nisan tarihli ihalelere girmeyebilir, 3 Nisan’daki veya 24 Nisan’daki üç aylık ihaleye girebilirsiniz. Fakat altı ay vadeli ihaleye 10 Nisan’da girdiniz. Fakat diyelim ki altı aylık vade dolmadan bu paraya ihtiyacınız oldu. Bu durumda ikinci el piyasasında alıcı varsa satış yapabilirsiniz. O sırada o günkü piyasa faizi geçerli olur. Yani elinizdeki bononun fiyatı aldığınız fiyata göre düşmüş faizler artmış ya da yükselmiş faizler düşmüş olabilir. 
     Fakat halka da arz edilecek olan bu bonoların likiditesinin düşük olmasını bekliyorum. Yani her istediğinizde alıcı ve satıcı bulmak sorun olabilir. Bu yüzden vade sonunu beklemek üzere alım kararı vermek daha mantıklı olabilir. 
     3 Nisan’daki ihalede 500 trilyonluk satış yapılacak, fakat gerekli görürse Hazine bu miktarı artırabilir. Bu ihalede en azından yüzde 100 - 110 arasında bir faiz teklif etmeniz durumunda alım yapabileceğinizi düşünüyorum. Siz düşük faiz teklif etseniz de ihaledeki en yüksek faizden kağıt alabileceksiniz. 
     Bir başka soru da şöyleydi "Ben dört aylığına yüzde 40 net faiz verirlerse 3 Nisan’daki bonodan almayı düşünüyorum. Bu durumda yüzde kaçtan teklif vermem gerekir " 
     Bu durumda basit yıllık faiz olarak en az yüzde 120 ile teklif vermeniz gerekiyor. Fakat 500 trilyonluk talep tamamlandığında faiz yüzde 119 ise siz bono alamamış olursunuz. Yüzde 1 farkla bonoyu kaçırabilirsiniz. 
     Bir diğer soru "Ben bu hükümetin reformları yapacağına inanmıyorum. Ayrıca dolar en az 1.5 milyona gider ve dört ayda zaten enflasyon yüzde 35’i geçer ve hatta devlet borçları geri ödemede zorlukla bile karşılaşabilir. Sizce ne yapmalıyım " 
     
İnanmayan döviz alsın      Böyle düşünüyorsanız, ihaleye girmenize gerek yok. Bu durumda dövizde kalmanızda yarar var. Ayrıca dünya piyasalarında 1 gr altın fiyatı şu an 1 gr. altını çıkarma maliyetlerinin altına düştü. Dolayısıyla yükseliş bekleniyor, altın alıp bir kenara koyabilirsiniz. 
     Şunu unutmayın ki, altın almak ekonomiye de zarar verir, parasal kaynaklar atıl kalmış olur. 
     


 EKONOMİ 
















</TEXT>
</DOC>
