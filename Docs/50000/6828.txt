<DOC>
<DOCNO> 6828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/yasam/yas02.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanıldın Hitler 
</HEADLINE>
<TEXT>

ri ırk projesi masal çıktı... DNA haritasına göre, beyaz, zenci, sarı ırktan insanların yüzde 99’unun genleri birbirinin tıpa tıp aynısı... 
     NEVSAL ELEVLİ Londra 

     İnsan sırlarını barındıran genetik haritadaki DNA kodlarını sıraya dizen bilim adamları, Fransız Araştırma Bakanı Roger - Gerard Schwartzenberg’in ifadesiyle "ırkçıların moralini bozacak" sonuçlara ulaştı. ABD, İngiltere, Japonya, Fransa, Almanya ve Çin başkentlerinden dün aynı anda yapılan açıklamaya göre, araştırmalar, insanların yüzde 99’unun genlerinin birbirinin tıpa tıp aynısı olduğunu ortaya çıkardı. 
     
     Erkeklerde risk fazla 
     Altı ülkeden çok sayıda şirketin oluşturduğu konsorsiyum tarafından çıkarılan gen haritası, erkek genlerinde kadınlara göre iki kat daha fazla kalıtımsal mutasyon değişim meydana geldiğini de gösterdi. Bu da, erkeklerin hastalıklara kadınlardan daha fazla yakalanma riskinin bulunduğu anlamına geliyor. 
     Doktorlara göre, gen haritasının en büyük yararlarından biri, kişilere özel ilaçların çıkartılmasına olanak sağlaması olacak. Ayrıca hastalıklar daha baştan teşhis edilebilecek. 
     Projenin İngiltere kanadını oluşturan Cambridge Sanger Center doktorlarından Sir John Sulston’a göre, araştırmalar, insandaki gen sayısının sanılandan çok daha az olduğunu ve iki meyve sineğindeki gen sayısının bir insandakine eşit olduğunu gösterdi. 
     
     35 bin gen buldular 
     Konsorsiyumun Londra ayağındaki doktorlardan Mike Dexter da, araştırmanın altı ülkede birbirinden bağımsız olarak yapıldığını kaydederek, tüm şirketlerin birbirinden bağımsız olarak ortalama 35 bin gen bulduğunu ifade etti. Araştırmaya göre, bir meyve sineğinde 14 bin 800, kurtçukta 18 bin, buğdayda ise 6 bin bulunurken bir tüberküloz mikrobunda ise 4 bin gen var. Fare genleri ise insandakinden sadece 200 - 300 tane az. 
     Araştırma sonuçlarına göre, gerçek sorun genlerde değil, proteinlerde. Yani insan genetiği, meyve sineği ve kurtçuğun aksine tek değil, çok sayıda protein üretiyor. Bu da insan genlerinin diğerlerine göre çok daha karmaşık işlediği anlamına geliyor. Gen dizilişinin başlangıcında olduklarını kaydeden bilim adamları, işlemin sonuçlanmasının daha birkaç yıl alacağını belirttiler. 
     


 YAŞAM 





















</TEXT>
</DOC>
