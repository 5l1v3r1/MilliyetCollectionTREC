<DOC>
<DOCNO> 22640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur11.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Genel Başkanı Kutan "FP kapatılmayacaktır" 
</HEADLINE>
<TEXT>

     FP Genel Başkanı Recai Kutan, partisinin TBMM Grup toplantısında yaptığı konuşmada, FP hakkındaki kapatma davasında geçen hafta sözlü savunmalarını yaptıklarını anımsatarak, davanın Haziran ayı başlarında sonuçlanacağını tahmin ettiğini söyledi. 
     Dava açıldığı günden itibaren, hep FP'nin kapatılmayacağına olan inancını ifade ettiğini dile getiren Kutan, Avrupa Konseyi Parlamenterler Meclisi Başkanı Lord David Russel Johnston'ın geçen hafta Türkiye'ye yaptığı ziyarette değindi. 
     Johnston'ın temaslarında demokratik ülkelerde herkesin, şiddete karışmadığı sürece her türlü fikri savunabileceği görüşünü ifade ettiğini kaydeden Kutan, AB'ye tam üyelik sürecini geçiren Türkiye'nin gerekli anayasal ve yasal düzenlemelerle parti kapatmaların önüne geçmesi gerektiğini söyledi. 
     Türkiye Cumhuriyeti'nin, tarihinin en büyük ekonomik krizini yaşadığını ifade eden Kutan, Ekonomiden Sorumlu Devlet Bakanı Kemal Derviş'in Türkiye'ye gelişiyle ilgili işadamı Rahmi Koç'un ''ilginç'' açıklamaları olduğunu anımsattı. Koç'un Telekom ve bankacılıkla ilgili yasaların çıkarılması amacıyla ''ABD tarafından gönderildiği'' şeklinde açıklamalarda bulunduğunu kaydeden Kutan, şöyle konuştu 
     ''Derviş, programı hazırladı ve IMF'ye Niyet Mektubu'nu yolladı. Halbuki Şubat krizinin ardından Ecevit ve Yılmaz, IMF stratejileriyle ülkenin çöktüğünü ifade ettiler, suçladılar. Bu hataya bir daha düşmeyeceğiz dediler. Derviş gelince ağız değiştirdiler. IMF'ye teslim oldular. Hükümetle çıkar ilişkisinde olanlar veya kendi menfaatlerini bu beceriksiz hükümetin devamında görenler, Bu program Türkiye'yi kurtaracak demeye başladılar. Derviş'in nasıl takdim edildiğini, propaganda edildiğini hep görüyoruz." 
     
     
     






</TEXT>
</DOC>
