<DOC>
<DOCNO> 47884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun20.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem'den Verheugen'e "Adaylar arasında ayrım yapmayın'' 
</HEADLINE>
<TEXT>

     Dışişleri Bakanı İsmail Cem, Türkiye'nin, AB'nin geleceğinin tartışılacağı platformda diğer aday ülkelerle birlikte mutlaka yer alması gerektiğini bildirdi. 
     Cem, AB Komisyonu'nun Genişlemeden Sorumlu Üyesi Günther Verheugen ile yaptığı görüşmede, Belçika Başbakanı Guy Verhofstadt'ın dün akşam, zirve sonrası yaptığı basın toplantısında Türkiye'ye yönelik açıklamasından doğan rahatsızlığı dile getirdi. 
     Verhofstadt, Mart ayında faaliyete başlayacak, Avrupa ülkeleri hükümet, parlamento ve ilgili çevre temsilcilerinin katılımıyla oluşturulacak ve aday ülkelerin katılması beklenen platformda Türkiye'nin yer alıp almaması konusunda hala karar alınmadığını bildirmişti. 
     Cem'in Verheugen'e, AB'nin aday ülkeler arasında ayrım yapmaması gerektiğini belirttiği ve ''Helsinki öncesi Türkiye-AB ilişkilerinde yaşanan inişli çıkışlı döneme dönmek istemiyoruz, bu ne AB ne de Türkiye için olumlu olur'' dediği öğrenildi. 
     İsmail Cem, Verheugen'e, Belçika Başbakanı'nın açıklamasını ''tatsız'' bulduklarını da bildirerek, Lagen zirvesine kadar Türkiye'nin diğer aday ülkelerle birlikte bu platformda mutlaka yer alması gerektiğinin altını çizdi. 
     Verheugen'ın ise Türkiye'deki anayasa değişikliklerini olumlu bir adım olarak değerlendirdiklerini kaydettiği ve komisyon olarak, aday ülkeler arasında ayrım yapılmayacağı konusunda Cem'e güvence verdiği belirtiyor. 
     Cem, toplantıda AB Komisyonu'nun yayımlayacağı İlerleme Raporu'nda, tarama sürecinin başlatılması konusunda Türkiye'ye ''somut ve ciddi bir işaret'' verilmesinin beklendiğini de dile getirdi. 
     Dışişleri Bakanı Cem, Avrupa Birliği Ortak Savunma ve Dış Politika Yüksek Temsilcisi Javier Solana ile de görüştü. 
     Öte yandan, Cem'in, AB'ye üye ve aday ülkelerin katıldığı Avrupa konferansı toplantısında bugün yapacağı konuşmada, AB ve İslam Konferansı Örgütü İKÖ ülkelerinden siyasi ve akademik çevrelerin bir konferansta biraraya gelerek, ''medeniyetler uyumu'' konusunu ele almalarını önereceği öğrenildi. 
     






</TEXT>
</DOC>
