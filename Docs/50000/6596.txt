<DOC>
<DOCNO> 6596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sontur08.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP İstanbul İl Başkanlığı önünde protesto 
</HEADLINE>
<TEXT>

     Kendilerine ''Parti İçi Demokrasi Hareketi'' adını veren CHP'li bir grup, partiye seçimle gelen yöneticilerin görevden uzaklaştırıldığını öne sürerek, CHP İstanbul İl Başkanlığı önünde protesto gösterisi yaptı. 
     Ellerinde ''Partimi, merkez yönetimi bölüyor'', ''Örgüt birimleri işgal ediliyor. İtirazımız var'' yazılı dövizler taşıyan 500 kişilik grup, Taksim Sıraselviler Caddesi üzerinde bulunan CHP İl Başkanlığı önünde toplandı. 
     Burada bir basın açıklaması yapan, görevden alınan CHP İstanbul İl Başkan Yardımcısı Özgül Beyazıt Kıvanç, CHP'de ''parti içi hukuksuzluğun devam ettiğini'' ileri sürerek, ''seçilmiş il ve ilçe başkanları ile yöneticilerin birer birer görevden alındığını'' söyledi. 
     Kıvanç, bugüne kadar Türkiye genelinde 50 il ve 100'ü aşkın ilçede 200'den fazla seçilmiş yöneticinin CHP Genel Merkezi tarafından görevlerinden alındığını iddia ederek, ''Amaç, parti tüzüğü çiğnenerek kaydedilen binlerce üye ile kongreleri bir grup lehine teslim almaktır. Yalnız İstanbul'da 7 bin naylon üyenin kaydı yapılmıştır'' dedi. 
     Görevden alınanların yargıya başvurma hakkının doğduğunu, yapıldığını ileri sürdüğü hukuksuzluğu yargıya intikal ettireceklerini anlatan Kıvanç, görevden alınan yöneticilerin tekrar işbaşına getirilmesi için 19 Şubat Pazartesi günü İstanbul Adliyesi'nde dava açacaklarını sözlerine ekledi. 
     Bu arada CHP İl Başkanlığı binasına çıkan 3 partili, üzerinde ''Bu ilde haksızlık, hukuksuzluk var. Parti İçi Demokrasi Hareketi'' yazılı bir pankartı balkona astı. 
     Grup daha sonra, CHP Genel Başkanı Deniz Baykal ve CHP İstanbul İl Başkanı Ali Topuz'u istifaya davet eden çeşitli sloganlar atarak, ''Haksızlığı Atatürk'e şikayet ekmek'' amacıyla Taksim Cumhuriyet Anıtı'na doğru yürüyüşe geçti. 
     Güvenlik güçleri, grubu anıta yaklaştırmazken, göstericiler ellerindeki karanfilleri Taksim Cumhuriyet Anıtı yakınına bıraktılar. Taksim'deki gösteriye, Esenyurt Belediye Başkanı Gürbüz Çapan, CHP PM üyeleri Berhan Şimşek ve Kemal Nebioğlu, eski İstanbul İl Başkanı Mehmet Bölük, görevden alınan ilçe başkanları ve yöneticileri de katıldı. Protestocu grup daha sonra olaysız bir şekilde dağılırken, gösteriyi izleyen CHP Parti Meclisi üyesi Mehmet Moğultay, Divan Oteli'nde basın toplantısı düzenledi. 
     Moğultay, Taksim'deki gösteriyi PM üyesi olarak izlemek için geldiğini belirterek, ''Oradaki dövizlerden, konuşulanlardan gördüm ki, parti içerisinde hak, üye hakkı ve parti hukuku ihlali var'' dedi. 
     CHP'nin, lider değil örgüt partisi olduğunu ve bu çerçevede yapılan gösterinin bir hak arama mücadelesi olduğunu ifade eden Moğultay, şöyle konuştu 
     'Haklar mücadelesinin içerisindeki en önemli husus, siyasal haktır. Siyasal hak olmadan insan hakkı olamaz. Bu hareket aynı zamanda bir demokrasi hareketidir. Ben inanıyorum ki, CHP demokrasiyle büyür, demokrasiyle bölünmez. Bu yapılanların arkasında genel merkezli bir hukuksuzluğun, haksızlığın olduğu görülüyor. Çünkü parti yönetimleri, illerin yaptığı haksızlığa müdahale etmekle yükümlüdür.'' 
     Mehmet Moğultay, parti tüzüğünün 13. maddesine göre 11 bine yakın yeni üye kaydının yapıldığını, bunun da Genel Merkez'in desteğiyle gerçekleştirildiğini anlatarak, CHP'de kongre takviminin başladığını ve dolayısıyla 13. maddeye göre üye kaydının yapılamayacağını ileri sürdü. 




</TEXT>
</DOC>
