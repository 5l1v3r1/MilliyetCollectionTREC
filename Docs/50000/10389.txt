<DOC>
<DOCNO> 10389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sontur03.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytan taşlamada ölen hacıların 5'i Türk 
</HEADLINE>
<TEXT>

     Bayramın birinci günü Mina'daki şeytan taşlama sırasında öldüğü açıklanan 35 hacıdan 5'inin Türk olduğu ortaya çıktı. 
     Suudi yetkililer tarafından daha önce milliyetleri açıklanmayan 35 hacıdan 5'inin Türk, diğerlerinin Mısır, Afganistan, Sri Lanka ve Pakistan uyruklu olduğu öğrenildi. 
     Suudi Arabistan Sağlık Bakanlığı'ndan alınan bilgiye göre, bayramın birinci günü Mina'da şeytan taşlama sırasında yaşanan izdihamda, 1'i erkek, 4'ü kadın olmak üzere 5 Türk hacı da yaşamını yitirdi. 
     İzdihamda yaşamını yitiren Türk hacılardan 4'ünün kimliği belirlendi. Bu hacılardan 2'sinin Diyanet İşleri Başkanlığı, diğer 2'sinin ise özel organizasyonla kutsal topraklara geldikleri öğrenildi. 
     Mina'daki izdihamda ölenlerin isimleri şöyle 
     Elif Durur Gaziantep-6. Kafile , Fatma Karslı İstanbul-4. Kafile , Hanifi Şimşek TÜRSAB-ANITUR , Fahriye Kuçuç TÜRSAB-ULUSOY . 
     Suudi Arabistan Sağlık Bakanı Dr. Üsame Şebekşi'nin Mina'da yaşanan izdihamda ölenlere ilişkin açıklaması, Şarkul Awsat Gazetesi'nde bugün yayınlandı. 
     Daha önce, izdihamda ölenler arasında Türk hacıların bulunmadığını açıklayan Diyanet İşleri Başkanlığı, dün bir açıklama yaparak kutsal topraklarda 9 hacının daha vefat ettiğini bildirmiş, izdihamda ölen hacıların isimlerine bu açıklamada yer vermesine karşın, bunların ne şekilde öldüklerini belirtmemişti. 




</TEXT>
</DOC>
