<DOC>
<DOCNO> 20042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur16.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa'da 14 yaşındaki çocuk "örgüt üyesi" diye gözaltına alındı 
</HEADLINE>
<TEXT>

     Manisa'nın Saruhanlı İlçesi'nde, bir lisenin duvarına siyasi içerikli yazılar yazdığı iddia edilen 14 yaşındaki B.G. gözaltına alındı. 
     Manisa Emniyet Müdürlüğü'nden yapılan açıklamaya göre, Almış Şentürk Endüstri Meslek Lisesi yetkilileri, polisi arayarak okulun atölye kısmının duvarına siyasi içerikli yazı yazıldığını ihbar ettiler. 
     Olay yerine giden polis, kendilerini izleyen D.G. adlı 11 yaşındaki kızla konuşurken, kızın ağabeyi 14 yaşındaki B.G., kızkardeşini almak üzere polislerin yanına yaklaştı. 
     Polis, B.G'nin ellerinde ve tırnak içlerinde, duvara yazılmış yazıyla aynı renkte boya görünce, durumundan şüphelendi. Bu sırada, polise hakaret ederek yumruk atan ve kaçmak isteyen B.G., gözaltına alındı. 
     Yetkililer, B.G.'nin, okul duvarına siyasi içerikli yazıyı yazdığını, bazı örgütlerle ilgisinin olduğunu itiraf ettiğini söylediler. 
     B.G'nin evinde, savcılık izniyle yapılan aramada ise bazı yasak yayınlar ele geçirildi. 
     
     







</TEXT>
</DOC>
