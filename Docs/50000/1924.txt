<DOC>
<DOCNO> 1924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur25.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı'da aftan yararlandı 
</HEADLINE>
<TEXT>

     Engin Civan'ın yaralanması olayında azmettirici olduğu gerekçesiyle yargılanan Alaattin Çakıcı'nın davası ''4616 sayılı Şartla Salıvermeye, Dava ve Cezaların Ertelenmesi'ne Dair Kanun'' gereğince ertelendi. 
     İstanbul 2. Ağır Ceza Mahkemesi, ''4616 sayılı Şartla Salıvermeye, Dava ve Cezaların Ertelenmesine Dair Kanun'' nedeniyle, Alaattin Çakıcı'nın Engin Civan'ın vurulmasına ilişkin davasını incelemeye aldı. 
     Mahkeme heyeti, suçun niteliği ve suç tarihi itibariyle sanığın durumunun ''4616 sayılı Şartla Salıvermeye, Dava ve Cezaların Ertelenmesi'ne Dair Kanun''un 1. maddesinin 4. fıkrasına uyduğundan davanın kesin hükme bağlanmasının ertelenmesine karar verdi. 
     Sanığın yargılanması için Fransız Adli Makamları'na yazılan muvafakat isteminin geri alınmasına karar veren mahkeme heyeti, sanık hakkındaki bu suçtan gıyabi tutuklama kararının da kaldırılmasını kararlaştırdı. Çakıcı, ''Adam yaralamaya azmettirmek'' suçundan 3 ile 7.5 yıl arasında hapis cezası istemiyle yargılanıyordu. Alaattin Çakıcı 5 yıl içerisinde benzer bir suç işlediği takdirde davası kaldığı yerden devam edecek. 
     Hıncal Uluç'un yaralanması olayına ilişkin 3 yıl 4 ay hapis cezasına çarptırılan Alaattin Çakıcı'nın avukatı Şeyda Yıldırım'ın, Pendik Cumhuriyet Başsavcılığı'na cezanın infazının düşürülmesi konusunda yaptığı başvuru da kabul edildi. Pendik Cumhuriyet Başsavcılığı, gerekli işlemleri tamamlayarak ''4616 sayılı Şartla Salıvermeye, Dava ve Cezaların Ertelenmesi'ne Dair Kanun''un 1. maddesinin 2. fıkrasında belirtilen 10 yıllık ceza indiriminin Çakıcı'nın cezasının infazına da uygulanmasını sağladı. 
     



</TEXT>
</DOC>
