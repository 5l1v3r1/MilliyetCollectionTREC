<DOC>
<DOCNO> 6784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/magazin/amag.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakında teleköle’lik olabilirler 
</HEADLINE>
<TEXT>
Ünlüler bile kepenk indirdi 
Ekonomik kriz, televolelerde har vurup harman savuran ünlüleri de vurdu.. Kimi ev kirasını, kimi cep telefonu faturasını bile ödeyemiyor muş ... 
     YAŞAR ÇAKMAK 

     EKONOMİNİN düzlüğe çıkması için hükümet tarafından alınan tasarruf önlemleri sokaktaki insan kadar ünlüleri de etkiledi. Sahne ve podyumların tanınmış isimleri, bir süredir şaşalı hayatlarını bir yana bıraktı. Televole programlarına her gece başka barda eğlenirken çıkan ünlüler, artık parayı kuruş kuruş hesaplıyor. 
     
     Eğlenmeye de gitmiyorlar 
     KİMİ eskisi kadar dışarı çıkmamaya başlayan, kimi giyim kuşama ayırdığı parayı azaltan ünlüler arasında krizden en çok etkilenenler ise, şüphesiz kirada oturanlar. Kirada oturan ünlüler, kriz nedeniyle çareyi ya evden ayrılmakla ya da ev arkadaşı almakta buldu. İşte, krizden muzdarip bazı ünlüler ve kurtuluş reçeteleri 
     İzel Ekonominin kötü gidişi eğlence sektörüne zarar verdi. Mekanlarda fiyatlar ne kadar aşağı çekildiyse de müşteri gelmiyor. Bu dönemde tasarruf yapmak gerekiyor. Bu yüzden ailemle yaşamaya karar verdim. 
     Fatih Ürek Cep telefonu faturamı bile ödeyemiyorum. Haftanın ancak birkaç günü çalışıyor, üstelik eskiye oranla çok az para alıyoruz. Etiler’de bin 500 dolara oturduğum evden çıkıp daha ucuz bir yer bulana kadar kızkardeşimin evine taşınacağım. 
     
     Duygu Ulaş Eskiden ayda en az 4 - 5 milyar lira para kazanırdım. Bu yüzden bir daire tutmuştum. İşler yarı yarıya azaldı. Yeniden ailemin yanına dönebilirim. 
     Tülin Şahin İki yıldır rahat bir yaşam sürüyordum. Bugün, lüks harcamalarımı kısmama rağmen bin 200 dolarlık yaklaşık 840 milyon lira kiramı ödeyemiyorum. Kriz geçene kadar bir arkadaşla kirayı paylaşacağız. 
     
     Özge Senocak Geçen yıl her günümüz doluydu. Şimdi bir ay iş teklifi almadığımız oluyor. 1000 dolarlık yaklaşık 700 milyon lira kirayı ödeyemeyince evden atıldım. Ailemle kalıyorum. 
     Galina İstanbul’a ilk geldiğimde bile bu kadar maddi güçlük çekmedim. Gece dışarı çıkamaz olduk. Ulus Mahallesi’ndeki evimin kirasını ödemekte güçlük çektiğim için üç yabancı arkadaşımla yaşıyoruz. 
     Özlem Şavaş Ekonomik kriz eğlence sektörünü de fena vurdu. Yeniköy’de tek başıma oturduğum evin kirasını ödeyemediğim için Nişantaşı’na, annemin evine taşınmak zorunda kaldım. 
     


 MAGAZİN 














</TEXT>
</DOC>
