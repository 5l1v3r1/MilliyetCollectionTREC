<DOC>
<DOCNO> 34607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur15.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi Sema Pişkinsüt'e destek çıktı 
</HEADLINE>
<TEXT>

     Saadet Partisi SP Genel Başkan Yardımcısı Mehmet Bekaroğlu, Türkiye'deki parlamenter sistemin tartışılmasını isteyerek, ''iki meclisli başkanlık sistemine'' geçilmesini önerdi. 
     Bekaroğlu, TBMM'de düzenlediği basın toplantısında, DSP Aydın Milletvekili Sema Pişkinsüt hakkındaki fezlekeye de değinerek, şunları kaydetti 
     ''Sema Pişkinsüt'ün başkanlığı zamanında Meclis İnsan Hakları Komisyonu'nun hazırlamış olduğu raporlar önümüzdedir. Ulucanlar raporu, Pişkinsüt ile ilgili fezlekeyle bağlantılıdır. Çünkü fezlekeyi hazırlayan savcıyla Ulucanlar Cezaevi'nde ortaya çıkan olaylarda komisyonun suç duyurusunda bulunduğu bürokratların ilgisi var. Raporda, fezlekeyi hazırlayan savcı ismi verilmeden bir şekilde sorumlu tutulmaktadır. Savcı işlerin karışık olduğu, müdahalenin ve olayların olacağı gün izne ayrılıyor. Bu raporda açık biçimde sayılmaktadır. Raporun son bölümünde isim verilmeden açık bir şekilde suç duyurusunda bulunulmaktadır.'' 
     Bekaroğlu, Adalet Bakanı Hikmet Sami Türk'ün bu konuda yaptığı açıklamaları da eleştirerek, Türk'ün ''Raporun gereğini yapmak yerine ortaya çıkaran komisyon başkanıyla ilgili soruşturma açtığını'' öne sürdü. Bekaroğlu, ''Raporun üzerinden iki sene geçti, bu süre içinde Adalet Bakanı hiçbir şey yapmadı. Şimdi diyor ki Bakan Pişkinsüt delilleri sakladı . Burada Sayın Adalet Bakanı akademisyen, hukukçu bir insana yakışmayacak şekilde milleti yanıltıyor'' dedi. 
     Bakan Türk'ün Ulucanlar Cezaevi'ndeki olayların sorumlularının isimlerini bildiğini de iddia eden Bekaroğlu, ''Sayın Bakan bu işkence yapanları tek tek biliyor. İşkenceyi örtmek suçunu işliyor. Bu suçunu örtmek için de Pişkinsüt ile ilgili fezleke hazırlıyor'' şeklinde konuştu. 







</TEXT>
</DOC>
