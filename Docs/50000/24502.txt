<DOC>
<DOCNO> 24502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sonspo02.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Açık'ta sürpriz...Sampras elendi 
</HEADLINE>
<TEXT>

     Sezonun 2. ''Grand Slam'' mücadelesi olan Fransa Roland Garros Açık Tenis Turnuvası'nda tek bayanlarda 1 numaralı seri başı İsviçreli Martina Hingis ile tek erkeklerde 3 numaralı seri başı ABD'li Andre Agassi, bugünkü maçlarını kazanarak tur atlarken, tek erkeklerde 5 numaralı seri başı ABD'li Pete Sampras elendi. 
     Başkent Paris'teki Roland Garros Kortları'nda düzenlenen toplam 9.6 milyon dolar yaklaşık 10.7 trilyon lira toplam ödüllü turnuvaya, bugün teklerde 2. tur maçlarıyla devam edildi. 
     Bayanlarda 1 numaralı seri başı İsviçreli Martina Hingis, Kolombiya'dan Catalina Castano'yu 6-1, 6-0'lık setlerle 2-0, tek erkeklerde de 3 numaralı seribaşı Andre Agassi, Fransız Julien Bouter'i 6-3, 6-2 ve 6-2'lik setlerle 3-0 yenerek 3. tura yükseldi. 
     Tek erkeklerde ayrıca 2 numaralı seri başı Rus Marat Safin, İspanyol Alex Calatrava karşısında 6-3, 3-6, 3-6, 7-6 7-4 ve 6-3'lük setlerle 3-2 galip gelerek 3. tura çıktı. 
     Günün sürpriz karşılaşmasında ise 5 numaralı seri başı ABD'li Pete Sampras, İspanyol Galo Blanco'ya 7-6 7-4 , 6-3, 6-2'lik setlerle 3-0 yenilerek elendi. 






</TEXT>
</DOC>
