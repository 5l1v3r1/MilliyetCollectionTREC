<DOC>
<DOCNO> 32875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/soneko17.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times Türkiye'deki son gelişmeleri böyle değerlendirdi... 
</HEADLINE>
<TEXT>

     İngiltere'de yayınlanan günlük ekonomi ve siyaset gazetesi Financial Times, Türkiye'de Ulaştırma Bakanı Enis Öksüz'ün istifasıyla ortaya çıkan gelişmeleri değerlendirirken, hükümetin önünde tarım sektöründe yapılacak reformlarla ilgili yeni bir sınavın durduğunu bildirdi. 
     Türkiye'de dün piyasalarda gözle görülür bir rahatlama yaşandığını belirten Financial Times FT , ''ekonomik programı büyük bir koordinasyonla bütün alanlarda uygulama'' sözü veren hükümetin önünde, şimdi de, tarım sektöründe yapılacak reformla ilgili sınavın durduğunu öne sürdü. Tarım ve Köyişleri Bakanlığı bürokratlarının, Türkiye'deki tarım sektörünün bütün yönleriyle bir reforma tabi tutulması ihtiyacına dikkat çektiklerini belirten gazete, ekonomi analistlerinin de söz konusu reformun son derece hassas bir işlem olacağını savuduklarına dikkati çekti. Analistlerin bunun nedenini, tarım sektörü çalışanlarının, Türk işgücünün yarısını oluşturmasıyla izah ettiklerini belirten gazete, söz konusu gücün üretiminin ise toplam üretimin sadece yüzde 15'ini sağladıklarını bildirdi. Bu nedenle bütün kesimlerden gelen politikacıların seçim dönemlerinde bu kesimi sübvanse etme konusunda adeta yarıştıklarını iddia eden gazete, bu alanda yapılacak reformların bu nedenle önem taşıdığını savundu. 







</TEXT>
</DOC>
