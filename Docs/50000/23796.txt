<DOC>
<DOCNO> 23796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/siyaset/siy05.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis müdürleri de aftan yararlandı 
</HEADLINE>
<TEXT>

Oturdukları lojmanların bütün ihtiyaçlarını Polis Vakfı’ndan karşılayan Emniyet eski Genel Müdürü Necati Bilican ve 12 müdür aftan yararlandı 
     ANKARA Milliyet 

     Emniyet eski Genel Müdürü Necati Bilican ile 12 emniyet üst düzey görevlisinin, oturdukları lojmanların bütün ihtiyaçlarını Türk Polis Teşkilatını Güçlendirme Vakfı’nın gelirlerinden karşılayarak, "hizmet nedeniyle görevlerini kötüye kullanma" suçunu işledikleri iddiasıyla, 7’şer yıl 6’şar aya kadar hapis istemiyle yargılandıkları dava, şartla salıverilme yasası kapsamında ertelendi. 
     Ankara 16. Asliye Ceza Mahkemesi, Yargıtay 11. Ceza Dairesi’nin bozma kararından sonra yaptığı yargılamaya ilişkin gerekçeli kararını açıkladı. Kararda, ilk yargılama sonunda, sanıklar hakkında beraat kararı verildiği, bu kararın savcılık tarafından temyiz edildiği kaydedildi. Ayrıca, 11. Ceza Dairesi’nin, davanın şartla salıverilme yasası kapsamına girdiğinden bozma kararı verdiği belirtildi. Kararda, suçun 23 Nisan 1999’dan önce işlendiği, istenen cezanın üst sınırının da 10 yılı geçmemesi nedeniyle davanın ertelendiği ifade edildi. Buna göre Bilican dışında Emniyet Genel Müdür Yardımcısı Ramazan Er, eski Genel Müdür Yardımcıları Ersin Yılmaz ile Mustafa Sabri Kanlıkavak’ın da bulunduğu 13 emniyet yetkilisi, 5 yıl süreyle suç işlerlerse dava yeniden açılacak. 
     



 SİYASET 















</TEXT>
</DOC>
