<DOC>
<DOCNO> 49824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo07.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Avrupa'da 128. maçına çıkıyor... 
</HEADLINE>
<TEXT>

     Basketbolda Erkekler Avrupa Ligi'nde B Grubu'nda yarın Slovenya'nın Union Olimpija Ljubljana takımıyla İstanbul'da karşılaşacak Ülkerspor, Avrupa kupalarında 128. 
     maçına çıkacak. 
     1993-94 sezonundan itibaren Avrupa kupalarında mücadele eden 
     turuncu-yeşilliler, bugüne kadar yaptığı 127 maçta 56 galibiyet, 70 yenilgi aldı. Turuncu-yeşilliler, 3 Kasım 1993 yılında Avrupa Koraç Kupası 2. turunda Hırvat KK Cibona Zagreb ile kendi sahasında yaptığı ilk maçı 96-66 kaybederken, rövanş maçında da 74-74 berabere kaldı. FIBA'nın kurallarına göre eleme maçlarında 2. maçlar berabere bitebileceği için Ülkerspor kupadan elendi. 
     
     En fazla çeyrek final 
     Ülkerspor, Avrupa Kupaları'nda şimdiye kadar en fazla, çeyrek final sevinci yaşayabildi. 
     Turuncu-yeşilliler, 8 yıllık Avrupa serüveninde, 2 kez Avrupa Radivoj Koraç Kupası, 1 kez Avrupa Şampiyon Kulüpler Kupası, arka arkaya 4 kez Avrupa Ligi ve geçen sezon da Suprolig'de mücadele etti. 
     1995-96 sezonunda ilk kez katıldığı Avrupa Şampiyon Kulüpler 
     Kupası'nda çeyrek finale kalma başarısını gösteren Ülkerspor, çeyrek finalde karşılaştığı İspanya'nın FC Barcelona takımına her iki maçta da farklı skorlarla yenilerek elendi. Turuncu-yeşilliler, 1 kez de çeyrek final oynadığı Avrupa Radivoj Koraç Kupası'nda Fransa'nın Elan Bearnais Pau Orthez takımı karşısında başarılı olamadı ve kupaya veda etti. 
     Ülkerspor, 4 yıl mücadele ettiği FIBA'nın düzenlediği Avrupa Ligi'nde ise 2 defa 3. tura kadar çıkabildi. 1998-99 sezonunda ilk kez çıktığı 3. turda Litvanya'nın Zalgiris Kaunas takımına elenen turuncu-yeşilliler, 1999-2000'de de aynı turda FC Barcelona'ya elenmekten kurtulamadı. 
     Turuncu-yeşilliler, geçen sezon ''Suprolig'' adıyla düzenlenen ''Kupa 1'' de ikinci turda İtalya'nın Scavolini Basket takımına elenmişti. 
     






</TEXT>
</DOC>
