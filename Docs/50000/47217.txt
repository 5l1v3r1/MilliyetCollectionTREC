<DOC>
<DOCNO> 47217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur08.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ''Cumhurbaşkanı iradesi Meclis'in iradesinin önüne geçti'' 
</HEADLINE>
<TEXT>

     Adalet Bakanı Hikmet Sami Türk, Cumhurbaşkanı Ahmet Necdet Sezer'in Anayasa'nın, milletvekillerinin ödenek ve yollukları ile özlük haklarını düzenleyen maddesini referanduma götürme kararını değerlendirirken, ''Bununla, Cumhurbaşkanı'nın iradesi Meclis'in iradesinin önüne geçmiştir'' dedi. 
     Türk, TBMM'de gazetecilerin sorularını yanıtlarken, Cumhurbaşkanı'nın, Meclis'in üçte iki çoğunlukla kabul ettiği Anayasa değişikliklerini bile halkoyuna sunma yetkisi bulunduğunu hatırlattı. 
     Anayasa'nın 175. maddesinde iki durum olduğunu kaydeden Türk, TBMM'nin anayasa değişikliklerine ilişkin kanunları kabul ederken, halkoylamasına gidilmesi durumunda hangi maddelerin birlikte, hangi maddelerin ayrı ayrı oylanacağını karar bağladığını anlattı. Bu iki yetkinin birbirini engellemeyecek şekilde yorumlanması gereğine işaret eden Türk, şunları söyledi 
     ''Her iki organın yetkilerini uygulama alanı olmalıdır. Oysa Cumhurbaşkanı, TBMM'de kabul edilen Anayasa değişikliklerinin 34 maddesinden birini halkoylamasına sunmaktadır. Bu, milletvekili maaşlarını düzenleyen maddedir. Şüphesiz bu madde, çok tartışmaya elverişlidir. Ancak, TBMM'nin kabul ettiği Anayasa değişikliği kanunun 35. maddesinde, bu kanun yayımı tarihinde yürürlüğe girer ve halkoylamasına sunulması halinde tümüyle oylanır hükmü yer almaktadır. TBMM, Anayasa'nın 175. maddesindeki yetkisini kullanırken, halkoylamasına gidilmesi durumunda bunun bir bütün olarak yapılacağını hükme bağlamıştır. Bu maddenin yarısını geçerli, yarını geçersiz saymak mümkün değildir. Bu bakımdan, Sayın Cumhurbaşkanı, halkoylamasına sunma seçeneğini benimsediğine göre tümünü sunması gerekirdi. 175. maddenin kendi içinde, organlar arasında bir denge vardır. Burada, Cumhurbaşkanın iradesi, Meclis'in iradesinin önüne geçmiş durumdadır.'' Türk, halkoylamasına gidilme için öngörülen 120 gün içinde TBMM'nin elinde bu durumdan çıkmak için önemli bir fırsat bulunduğuna işaret ederek, şöyle devam etti ''Halkoylaması, Türkiye'nin içinde bulunduğu ekonomik kriz ve dünyanın karşı karşıya olduğu savaş ortamında Türkiye için bir lükstür. Bu bakımdan, umuyorum ki önümüzdeki günlerde Anayasa'nın 86. maddesiyle ilgili değişiklik teklifinin ilk halini benimseyerek, yeterli imza ile TBMM Başkanlığı'na sunulur, en kısa zamanda yasalaşırsa, halkoylaması konusu ortadan kalkar. Sorunun çözümünün en doğru yolu budur.'' Türk, ''Cumhurbaşkanı'nın tutumunu haklı buluyor musunuz '' sorusuna, ''Benim kişisel görüşüm de 86. maddede ikinci görüşmede yapılan değişiklik isabetli olmamıştır'' dedi. Bir gazetecinin, ''Erken seçim isteyen muhalefet, bu değişikliği niye desteklesin '' sorusuna ise Türk, şu karşılığı verdi ''Anayasa değişiklikleri, Hükümet tasarısı değil Meclis'in işidir. Anayasa değişiklikleri de TBMM'de siyasi partilerin desteği ile gerçekleşmiştir. Bu demokratik rejim için önemli bir aşamadır. Aynı şekilde, yapılmış olan bir hatadan dönme olanağı vardır. TBMM geçen hafta bir kanunla da olsa bunu düzeltme yoluna gitmiştir. Ama Cumhurbaşkanı'nın bunu yeterli görmediği anlaşılıyor. Doğru olan da 86. maddenin ilk haliyle kabul edilmesidir. Bu gerek halkın gerekse Cumhurbaşkanı'nın halkoylamasından beklediğini de karşılamış olur.'' 
     






</TEXT>
</DOC>
