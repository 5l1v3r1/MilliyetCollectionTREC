<DOC>
<DOCNO> 42784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun05.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD sivil uçaklara silahlı muhafız yerleştirecek 
</HEADLINE>
<TEXT>

     New York'taki Dünya Ticaret Merkezi ve Washington'daki Pentagon binasına yönelik saldırıların ardından Amerikan uçaklarına sivil giyimli silahlı korumaların yerleştirileceği bildirildi. 
     ''San Francisco Gate'' gazetesinin haberine göre, yakın gelecekte uçaklarda pilotlar ve hosteslerin yanı sıra korumalar da bulunacak. Korumaların, halen aktif görevde bulunan güvenlikçilerin yanı sıra emekli polisler arasından, güvenlik sağlayan firmalardan ya da yabancı havayolu şirketlerinde benzeri görev yapan kişiler arasından seçileceği ifade edildi. 
     ABD, 1970'li yıllarda Küba'ya uçak kaçırılmasını önlemek için, 1985 yılında ise TWA uçağının Lübnanlı Şii Müslümanlar tarafından kaçırılması üzerine uçaklara silahlı korumalar yerleştirmişti. 
     Uçaklarda koruma görevlilerinin bulunmasının, Amerikalıların hava yolculuğuna olan güvenlerini yeniden kazanmalarına ve korkusuzca uçaklara binmelerine yardımcı olacağı kaydediliyor. 







</TEXT>
</DOC>
