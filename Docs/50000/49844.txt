<DOC>
<DOCNO> 49844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur04.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Caddesi'ndeki trafik kazasında karar..Baran'a 6 yıl hapis 
</HEADLINE>
<TEXT>

     Kadıköy Bağdat Caddesi'nde meydana gelen trafik kazasında Selin Uras ile Erdem Celasun'un ölümlerine neden olduğu iddiasıyla yargılanan Baran Balcıoğlu, 6 yıl hapis ve 4 milyar lira para cezasına çarptırıldı. 
     Kadıköy 2. Asliye Ceza Mahkemesi'ndeki duruşmaya tutuksuz sanık Baran Balcıoğlu katılmazken, Selin Uras'ın annesi Işık İnal, babası Boray Uras ile Erdem Celasun'un annesi Arzu ve babası Salim Celasun ile sanık Balcıoğlu'nun annesi Tomris Balcıoğlu katıldı. 
     Duruşmada ek savunmasını yapan sanık avukatı Ahmet Ünal Erman, Balcıoğlu'nun çok sıkıntılı günler yaşadığını ve Selin Uras ile Erdem Celasun'un ölümlerinin acısını paylaştığını söyledi. 
     Erman, bu nedenle sanık Balcıoğlu'nun eski haline dönmesinin çok zor olacağını ifade ederek, ''Medyada tüm trafik kazalarının sorumlusu Baran Balcıoğlu olarak yansıtılıyor. Bu durum Maltepe Üniversitesi İletişim Fakültesi son sınıf öğrencisi Baran Balcıoğlu'nu daha çok üzüyor'' dedi. 
     Selin Uras ve Erdem Celasun'un da emniyet kemerlerini takmamaları nedeniyle kusurlu olduğunu savunan avukat Erman, dava dosyasının genişletilerek duruşmanın ertelenmesini talep etti. 
     Mahkeme dava dosyasının genişletilmesi talebini reddederken, müdahil avukatı Cem Sofuoğlu ise sanığın cezalandırılmasını istediklerini bildirdi. 
     Daha sonra kararını açıklayan mahkeme, sanık Baran Balcıoğlu'nun Adli Tıp Kurumu ve Karayolları Genel Müdürlüğü'nce hazırlanan raporlarda 8'de 8 kusurlu bulunduğunu hatırlatarak, Balcıoğlu'nu 2 kişinin ölümüne sebebiyet vermekten TCK'nın 455 2 maddesi uyarınca 6 yıl hapis cezası ve 4 milyar lira para cezasına çarptırdı. 
     Mahkeme, ''sanığın iyi hali ve bir daha suç işlememesi eğilimi görülmediği için cezada indirim uygulanmasına ve ertelenmesine gerek olmadığına'' karar verdi. 
     Mahkeme, Trafik Yasası'na göre de sanığın sürücü belgesinin 6 yıl süreyle alınmasını kararlaştırdı. 
     Sanık Baran Balcıoğlu'na verilen hapis cezası, İnfaz Yasası'na göre yaklaşık yarı yarıya düşecek ve sanığın tutuklu kaldığı 7 aylık süre de bu cezadan indirilecek. 
     Bu arada, kazada hayatını kaybeden Selin Uras'ın babası Boray Uras, duruşmadan sonra gazetecilere yaptığı açıklamada, çocukların ve ailelerin üzülmemesi gerektiğini belirterek, ''Toplum bilinci artırılmalıdır'' dedi. 
     Yeni Trafik Yasası'nın çıkarılması için İstanbul'dan Ankara'ya yürüyen Uras, şunları söyledi 
     ''Yasal cezalar bu gibi kazaları daha caydırıcı hale getirilmeli. 
     Yeni Trafik Yasası bir an önce çıkmalıdır. Toplumsal adalet böyle bir kararı verdi. Fakat ilahi adalette böyle bir indirim olmayacak. Umarım gereken cezasını çekecektir.'' Öte yandan Selin Uras ve Erdem Celasun'un aileleri, mahkemenin kararının ardından gençlerin kabirlerini ziyaret etmek üzere Zincirlikuyu ve Karacaahmet Mezarlıkları'na gittiler. 
     Bağdat Caddesi'nde, 30 Nisan 2000 gecesi meydana gelen olayda, sanık Baran Balcıoğlu'nun kullandığı aracın Divan Pastanesi'nin bulunduğu sokaktan çıkış yapan Erdem Celasun'un kullandığı otomobile çarpması sonucu, Celasun ile yanında bulunan arkadaşı Selin Uras olay yerinde hayatlarını kaybetmişlerdi. 
     Tutuklanan Baran Balcıoğlu hakkında Kadıköy Cumhuriyet Savcılığı'nca, TCK'nın 455 2 maddesi gereği ''dikkatsizlik ve tedbirsizlik sonucu birden fazla kişinin ölümüne sebebiyet vermek'' suçundan 4 yıldan 10 yıla kadar hapis cezası istemiyle dava açılmıştı. 
     7 ay süreyle tutuklu yargılanan Baran Balcıoğlu, kefaletle tahliye 
     edilmiş ve duruşmalardan vareste tutulmasına karar verilmişti. 
     






</TEXT>
</DOC>
