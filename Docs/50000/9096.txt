<DOC>
<DOCNO> 9096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/ekonomi/aeko.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF muhatap bulamıyor 
</HEADLINE>
<TEXT>

Ekonomi yönetimindeki boşluk, IMF’yle görüşmeleri rölantiye soktu. IMF heyeti, bayrama kadar siyasi kararlılığı görmek için bekleyecek 
     ZÜLFİKAR DOĞAN Ankara 

     Ekonomi yönetiminde art arda gelen istifalarla doğan boşluk, IMF heyeti ile yürütülen müzakerelerin de "rolantiye" alınmasına yol açtı. 
     Dalgalı kur sistemine geçiş kararı sonrasında, programın tümüyle değiştirilmesi, yeni hedef ve ilkelerin belirlenmesi gündeme geldi. Ancak, IMF Türkiye Masası Şefi Carlo Cottarelli başkanlığındaki IMF heyeti, bu konuda müzakereleri yürüttüğü muhataplarının görevden ayrılması nedeniyle, görüşmeleri "rakamsal egzersizler" düzeyinde sürdürüyor. 
     
     IMF kararlılık’ bekliyor 
     IMF heyetinin, hükümetten, yeni dönem ve yeni program için "kararlılık" beklediği, bu doğrultuda, hükümetin "siyasi senaryosunu" görmek istediği kaydedildi. Bütçe, para ve kur programı ile yapısal düzenlemelere yönelik takvim konusunda yapılacak revizyonlar, IMF ve Dünya Bankası’nın sağlayacağı desteklerin karşılığında verilecek yeni söz ve taahhütler için de, hükümetten tavır ve çağrı bekleniyor. 
     
     Bayrama kadar devam 
     Ankara’da kalış süresini "bayrama kadar" olarak belirleyen IMF heyetinin hükümetten talep gelmesi durumunda, bayramda da kalarak, yeni dönem programın ilkelerinin belirlenmesi çalışmalarını, yeni niyet mektubunun yazımını tamamlayabileceği ifade edildi. 
     


 EKONOMİ 

















</TEXT>
</DOC>
