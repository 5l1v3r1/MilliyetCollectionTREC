<DOC>
<DOCNO> 19915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/siyaset/siy09.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Vekil eşi başörtüsü yüzünden sınavlara giremedi.Emniyet Genel Müdürü Genç'in lojmanı aile boyu. Tarkan'ın amcası Başbakanlık Muzır Kurulu üyesiymiş 
     Ayhan Aydemir 

Aile boyu lojman saltanatı      Emniyet Genel Müdürü Turan Genç Pilot Sokak’taki lojmanda oturuyor. Emniyet camiasındaki iddialara göre, üç katlı lojmanın 2. katı genel müdür yardımcısına tahsis edilmesine rağmen genel müdür yardımcısının başka lojmanda oturmasından dolayı boşalan katta polis kolejinde öğretmen olan oğlu oturuyor. Çatı katında da askerden yeni dönen küçük oğlu kalıyor. Gölbaşı Polis Akademisi’nde yıllardır öğretmen olan eşini de tahsis edilen korumalı bir araç her gün okula götürüp getiriyor. 
     
Popçu Tarkan’ın amcası Muzır Kurulu üyesi çıktı      MHP’li Mehmet Gül’ün, sanatçı Tarkan için "Eşcinsel gibi davranmasa daha çok severdik" demesiyle başlayan polemik günlerce sürdü. Araya ünlü pop sanatçısının ülkücü camiadan olan akrabaları girdi ve bu tartışmanın bitmesini istedi. Eşcinsellik tartışması sürerken, bu tür tartışmaların yapıldığı yayınlara yasak koyan kurulun üyesinin Tarkan’ın amcası olduğu ortaya çıktı. Yıllar önce küçükleri zararlı neşriyatlardan korumak için oluşturulan ve Başbakanlık bünyesinde faaliyet gösteren "Muzır Kurul"un üyelerinden birinin Tarkan’ın amcası Tuncer Tevetoğlu olduğu, Başbakanlık koridorlarında Tarkan - Gül polemiğinden sonra konuşuldu. 
     
Vekil eşi yasağa takıldı      Geçen yıl çıkarılan af ile Hukuk Fakültesi’ni bitirmeye çalışan MHP Grup Başkanvekili İsmail Köse’nin eşi Meral Köse’nin, başörtüsü yüzünden sınavlara giremediği ortaya çıktı. Daha önce sınavlarda hiçbir engelle karşılaşmayan Meral Köse’nin nisan ayında yapılan sınava alınmasının yasaklanması talimatını İ.Ü. Rektörü Kemal Alemdaroğlu’nun verdiği iddia ediliyor. İddialara göre, Meral Köse’nin daha önce girdiği sınavların iptal edilmesi istemi İ.Ü. Hukuk Fakültesi Dekanı Tankut Centel ve Ceza Kürsüsü Başkanı Kayıhan İçel tarafından reddedildi. Bunun üzerine iki profesör hakkında Rektör Alemdaroğlu tarafından soruşturma başlatıldı. Olayın duyulmasından sonra MHP İstanbul İl Başkanlığı devreye girdi ve Alemdaroğlu ile görüşmek istedi. Ancak bu talep olumlu karşılanmadı. 
     



 SİYASET 

















</TEXT>
</DOC>
