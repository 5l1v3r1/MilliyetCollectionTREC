<DOC>
<DOCNO> 29889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/yasam/yas04.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıl’a gözyaşı 
</HEADLINE>
<TEXT>

Amerika'dan getirdiği St. Bernard cinsi köpeği uçağın kargosunda ölen genç sigortacı, THY'yi dava etmeye hazırlanıyor 
     SERHAT OĞUZ İstanbul 

     ABD'nin Boston kentinde bir sigorta şirketinde çalışan Seda Ekizoğlu 25 , tatil için Türkiye'ye gelirken altı yaşındaki köpeği 'Çakıl'ı da yanında getirdi. 
     Dokuz saatlik uçuşun ardından Atatürk Havalimanı'na inen Ekizoğlu, köpeğinin kargodan gelmesini beklemeye başladı. Ancak köpeği yerine 'kötü bir haber' geldi. Kafesteki 'Çakıl' ölmüştü. 
     
     Kimse yardım etmedi 
     Köpeğini cansız halde gören Ekizoğlu, sinir krizi geçirirken, onu bir hastaneye götürmek için ambulans sürücülerinden yardım istedi. Ancak olumlu bir cevap alamadı. Yaklaşık bir saat boyunca hiçbir görevli genç kadına yardım etmezken, o köpeğine sarılarak dakikalarca ağladı. Sonunda Florya Hayvan Hastanesi'nden gelen bir ekip, otopsi için 'Çakıl'ı hastaneye götürdü. 
     
     Çakıl çok sağlıklıydı 
     Altı yıldır birlikte olduğu köpeğinin daha önce üç kez uçak yolculuğu yaptığını anlatan Ekizoğlu, sorumluluğun THY'ye ait olduğunu öne sürerek, şunları söyledi "Onu kesinlikle yanlış yere koydular. Çok sağlıklıydı. Çakıl'ı Türkiye'deki kardeşime bırakmayı düşünüyordum. THY’ye dava açacağım." 
     
     



 YAŞAM 





















</TEXT>
</DOC>
