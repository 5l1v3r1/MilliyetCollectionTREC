<DOC>
<DOCNO> 18842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo09.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'ne Belçikalı teknik adam 
</HEADLINE>
<TEXT>

     Gençlerbirliği, Belçika'nın Lierse takımını çalıştıran Walter Meeuws ile 2 yıllık sözleşme imzaladı. 
     Gençlerbirliği İlhan Cavcav Tesisleri'nde yapılan imza töreninde 51 yaşındaki teknik adam, Gençlerbirliği'nin genç kadroya sahip, iyi bir takım olduğunu belirterek, ''Böyle bir takımla 2 yıllık bir sözleşme imzaladığım için gurur duyuyorum. Türkiye Kupası finalinde Fenerbahçe gibi bir takımı yenmesi de ne kadar başarılı ve hırslı bir ekip olduğunu ortaya koyuyor'' dedi. 
     Meeuws, ligde de bu sezon ilk yarı çok başarılı olan bu takımın, ikinci yarıda fazla başarı gösteremediğini kaydederek, ''Ancak gelecek sezon ligde daha yukarılara oynayan, futbolun bütün olumlu yönlerini sergileyen bir takım olacak'' diye konuştu. 
     Walter Meeuws, gelecek sezon için iyi, güçlü bir takım kurmak istediğini, takımı blok sistemine göre oynatacağını, Gençlerbirliği'nin alışılagelmiş kısa ve dar alanda paslarla çabuk futbol oynamaya devam edeceğini sözlerine ekledi. 
     Öte yandan bir gazetecinin, ''Kaleci Patrick'in Galatasaray'a transferi söz konusu. Kalmasını ister misiniz '' şeklinde sorusunu, Meeuws, ''Patrick, bu takım için çok önemli. Bunu Türkiye Kupası yarı final ve final maçlarında gösterdi. Bu nedenle yetkililer, böylesine önemli bir futbolcunun gitmemesi için ellerinden eleni yapacaktır'' diye cevapladı. Belçikalı çalıştırıcı, bir başka soru üzerine Bursaspor'da kiralık olarak oynayan Ümit Özat'ın, milli takımda izlediği kadarıyla ve yetkililerden aldığı bilgiler doğrultusunda çok iyi bir futbolcu olduğunu, kendisinin takımda kalmasını isteyeceğini ancak son sözün yönetimde olduğunu bildirdi. 







</TEXT>
</DOC>
