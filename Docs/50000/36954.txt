<DOC>
<DOCNO> 36954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/guncel/agun.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Susuz kalan Sırtköy’ün kadınları kararlı, erkekleri perişan 
</HEADLINE>
<TEXT>
Su getiremeyen erkeğe seks yok 
Müjde Ar ve Şener Şen’in oynadığı Şalvar Davası’ filmi gerçek oldu. Sırtköylü kadınlar seks eylemi başlatınca, erkekler neye uğradıklarını şaşırdı 
     KAMİL ATALAY DHA 

     Antalya’nın Manavgat ilçesine bağlı Sırtköy’ün kadınları, "köye su getirmeyi başaramadılar" diye eşlerine kızınca, sorun çözülene kadar aynı yatağa girmeme kararı aldı. Eylemin elebaşısı’ 63 yaşındaki Fatma Sarı, bu kararı 11 kilometrelik asfalt yolun açılışı için dün köylerine gelen Manavgat Kaymakamı Mehmet Çapraz’a şu sözlerle iletti "Kaymakam, kaymakam bana bak. İyi güzel yolumuzu yaptın da, biz susuzluktan kırılıyoruz. Devlet su getirmediği sürece erkeklerimizle yatmayacağız " 
     
     Kaymakam espri sandı 
     Sırtköy’e düzenlenen gezide yaşananları anlatan Manavgat Kaymakamı Mehmet Çapraz ise, "Bunu önce espri zannettim, ama köyde gerçekten de böyle sorunlar yaşanıyormuş" dedi. Sırtköy’de hemen her evde bir üniversite mezununun bulunduğunu ifade eden Çapraz, "Köy halkı kendini eğitmiş aydın kişilerden oluşuyor. Magazinsel bir hava katarak durumu yetkili makamlara ulaştırmayı hedeflediler. Amaçlarına da ulaştılar" diye konuştu. 
     
     Tıpkı filmdeki gibi... 
     Sırtköy Muhtarı İbrahim Sarı da, şebekenin yetersizliği nedeniyle bazı zamanlar hiç su alamadıklarını ve kilometrelerce uzaklıktan eşek sırtında su taşıdıklarını doğrulayarak, "1974 yılında yapılan şebeke, borular zamanla çürüyünce işlevini yitirdi. Bu nedenle uzun süredir köye içme suyu verilemiyordu. Eşlerimiz, yaptıkları bu eylemde haklılar. Ancak olan biz erkeklere oluyor. Bizim günahımız ne ki " dedi. 
     Evlerinde su bulunmadığını, köy çeşmesinin suyunun da sık sık kesildiğini belirten kadınlar, sürekli su taşıdıklarını vurgulayarak, "Erkekliklerini gösterip köye su getirsinler, biz de onlara yataklarımızı açalım" diyor. "Şalvar Davası" adlı filmde de Müjde Ar’ın öncülüğünde bir araya gelen köylü kadınlar, seks yasağı koyup erkeklere istediklerini yaptırmayı başarıyordu. 
     



 GÜNCEL 





















</TEXT>
</DOC>
