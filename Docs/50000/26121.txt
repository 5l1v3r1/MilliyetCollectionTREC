<DOC>
<DOCNO> 26121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur15.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Keçeciler "Tantan'ın ANAP'tan istifa etmemesi lazımdı" 
</HEADLINE>
<TEXT>

     Devlet Bakanı Mehmet Keçeciler, makam ve mevkilerin gelip geçici olduğunu belirterek, ''Aslolan, memlekete ve millete hizmettir'' dedi. 
     Bakan Keçeciler, ANAP Adana İl Kongresi'ne katılmak için geldiği Adana'da, gazetecilerin soruları üzerine, Cumhur Ersümer, Yüksel Yalova ve Sadettin Tantan'ın bakanlıktan ayrılmalarına üzüldüğünü söyledi. ''Makam ve mevkiler gelip geçicidir'' diyen Keçeciler, şöyle konuştu 
     ''Aslolan, memlekete ve millete hizmettir. Bakanlık makamı, millete hizmet için bir yoldur. Daha önce Mehmet Ali İrtemçelik de bakanlık görevinden ayrılmıştı. Arkadaşlarımız görevlerini yeni arkadaşlara bırakmışlardır. Tabii bunlardan üzüldüğümüz olaylar vardır. Sadettin Tantan'ın partiden istifa etmemesi lazımdı. İstifa etmesi de üzücü bir olay, doğru değildir. Bizim belediye başkanımız, milletvekilimizdi. Biz aday göstermiştik. Ama değişik ve farklı bir tavrı vardı. Tabii partiden ayrılmasını tasvip etmiyoruz.'' 
     Keçeciler, Mahalli İdareler Kanunu'nun koalisyon ortakları arasında bir uyuşmazlık yaratıp yaratmadığının sorulması üzerine, ''Bu kanunla ilgili koalisyon ortaklarımızın tereddütleri vardı. Biz o tereddütleri giderdik'' dedi. 
     Mahalli İdareler Kanunu'nun daha önce Parlamento'ya gönderildiğini hatırlatan Mehmet Keçeciler, şöyle devam etti 
     ''Ancak Meclis'te bir yanlış uygulama olmuş. Buna İçişleri Komisyonu itiraz etti ve Biz eğer Mahalli İdareler Kanunu'nda asli komisyon olmazsak kanunu görüşmeyiz dediler. Bunun üzerine hükümet kanunu geri çekti. Şimdi tekrar gönderilecek.'' 
     Bir gazetecinin, ANAP Büyük Kurultayı'nda birden fazla aday olup olmayacağını sorması üzerine Bakan Keçeciler, ''Birden fazla liste olabilir. Ancak olsa da birşey değişmez'' dedi. 






</TEXT>
</DOC>
