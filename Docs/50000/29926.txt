<DOC>
<DOCNO> 29926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/soneko02.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız BNP Paribas, Finansbank'a talip oldu 
</HEADLINE>
<TEXT>

     Avrupa'nın en büyük finans gruplarından Fransız BNP Paribas, Finansbank ve mali iştiraklerinin çoğunluk hisselerini satın almak üzere Fiba Holding ile masaya oturdu. 
     Fiba Holding ile BNP Paribas, Fiba Holding tarafından kontrol edilen Finansbank, Finans Yatırım Menkul Değerler, Finans Finansal Kiralama ve öteki mali iştiraklerinin çoğunluk hisselerinin BNP Paribas tarafından satın alınması görüşmeleri için münhasırlık sözleşmesi imzaladıklarını açıkladılar. 
     Her iki grup, söz konusu ortaklık kapsamı, sinerjiler ve gelecekteki iş planları konularında çalışmalara hemen başlayacaklar. 
     Fiba Holding, ortaklık görüşmelerine bankacılık ve diğer finansal hizmetlerde pazar payını artırma ve lider olma hedefleri doğrultusunda başlandığını bildirdi. 
     Finansbank, 31 Mart 2001 tarihi itibariyle 4 milyar dolar konsolide aktif büyüklüğe ulaştı. Finansbank'ın 28 kentte 116 şubesi, 450 bin bireysel ve 6 bin 700 kurumsal müşterisi bulunuyor. 
     Fiba Holding, kısa süre önce 1 milyon 250 bin üyesi bulunan Advantage Card'ın bünyesinde yer aldığı Benkar ile yüzde 50-50 ortaklık anlaşması imzalamıştı. 
     
     Borsada prim yaptı 
     Bu arada ortaklık görüşmelerinin duyurulmasının ardından, Finansbank ve mali iştiraklerinin hisseleri, Borsa'da büyük prim yaptı. 
     Finansbank hisselerindeki değer artışı yüzde 9.21 oldu. Finans Yatırım Ortaklığı yüzde 9.43, Finans Finansal Kiralama yüzde 9.33 değer kazandı. 
     Finansbank hisseleri, ilk seansta işlem adedi ve işlem hacminde 2.sırayı aldı. 
     
     Avrupa'nın en karlı 2. bankası 
     Fransız finans grubu BNP Paribas, Avrupa'nın ikinci en karlı bankası ünvanı taşıyor. 31 Aralık 2000 tarihi itibariyle 694 milyar Euro aktifi ve 21.6 milyar Euro öz kaynağı olan banka, 87 ülkede 80 bin çalışanı ile faaliyet gösteriyor. 
     BNP Paribas, bankacılık dışında ayrıca Cardif Sigorta, Cetelem Tüketici Finansmanı ve Cortal Menkul Değerler şirketleri gibi farklı finans alanlarında hizmet veriyor. 
     
     BNP Akbank ortaklığı 
     Finansbank ve mali iştiraklerinin çoğunluk hisselerine talip olan BNP, halen Türkiye'de Akbank ve Dresdner Bank ortaklığıyla 1985'de kurulan BNP Ak Dresdner Bank A.Ş. ile faaliyet gösteriyor. 
     Bankanın yüzde 30 hissesine sahip olan BNP, BNP Ak Dresdner Finansal Kiralama A.Ş.'de de banka ve Sabancı grubu ile hissedar konumda bulunuyor. 
     BNP Ak Drasdner Bank A.Ş.'nin sermayesinde Akbank yüzde 40, Dresdner Bank yüzde 30 hisse ile temsil ediliyor. Finansbank operasyonu satışla tamamlanırsa, BNP Paribas, Türkiye'de çoğunluk hisselerine sahip olduğu Finansbank ile bankacılık sektöründeki yatırımlarını genişletmiş ve güçlendirmiş olacak. 






</TEXT>
</DOC>
