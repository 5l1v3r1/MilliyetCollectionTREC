<DOC>
<DOCNO> 46743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/guncel/agun.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba malzemeleri peynir ekmek gibi... 
</HEADLINE>
<TEXT>

"Bomba imalatında kullanılan kimyasal maddeler nasıl temin ediliyor" deyip araştırdık. Gördük ki, bu maddeler, sokaklarda hiçbir denetime tabi tutulmadan herkese satılıyor 
     MUSTAFA BAKACAK İstanbul Fotoğraf Mustafa Seven 

     ABD’deki saldırıların ardından dünyada terör paniği yaşanıyor. Hatay’ın Cilvegözü Sınır Kapısı’nda, Suriye plakalı bir TIR’da 500 kilo sodyum siyanür ele geçirilmesi, gümrüklerde alarm durumuna geçilmesine neden oldu. Peki bu kimyasal maddeler nereden, nasıl temin ediliyor 
     Kimyasal maddelerin nasıl satıldığını öğrenmek için yaptığımız araştırmada, ürkütücü gerçekle karşılaştık. Bomba imalatında kullanılan kimyasal maddeler, hiçbir denetime tabi tutulmadan, peynir - ekmek gibi herkese satılıyor. İstanbul Ticaret Odası kayıtlarına göre, sadece İstanbul’da 6 bin 302 kimyasal madde satıcısı bulunuyor. 
     
     "Ne kadar lazım " 
     İnternetteki bir siteden aldığımız bomba yapımı listesiyle kimyevi madde satan Eminönü’ndeki işyerlerine gittik. Çekingen davranmamıza karşın, ilk aldığımız cevap "Ne kadar lazım " oldu. Şaşkınlığımızı hemen atlatıp, siparişimize sodyum siyanürle başlayıp, nitrikasit, arap zamkı ve diğerleriyle devam ettik. 
     Satıcı, sıvı olanları birer litrelik plastik şişelere, toz halindekileri de poşetlere koyarak kısa sürede istediklerimizi hazırladı. Bulamadıklarımız için de adres gösterdi. Hatta kartvizitlerini dahi verdi. Tarif gereği soluğu Tahtakale’de aldık. Listemizdeki eksiklerin bazılarını da burada tamamladık. 
     Son durağımız ise Mahmutpaşa oldu. Vatandaş yiyecek - giyecek alışverişini yaparken, biz elimizdeki bomba yapımında kullanılan torbalar dolusu malzemeyle kalabalığın arasına karıştık. Önce Türkiye’nin kimya sektöründe önde gelen firmalarının kapısını çaldık. Düşük miktardaki mal isteğimize isteksiz bakan bu firmalar yeni adresler gösterdiler. Sonunda alüminyum sülfat, amonyum hidroksit ve diğer malzemeleri de temin ettik. Zirai ilaç satıcılarından, kükürt ve amonyum nitrat gibi eksiklerimizi de tamamladık. Listemizdeki 35 kalem maddenin büyük bir bölümünü, kilosu bir milyon liradan başlayan fiyatlar karşılığında bir saat gibi kısa sürede aldık. 
     Kimya Mühendisleri Odası Ankara Şube Başkanı Yardımcı Doç. Dr. Ferda Mutlu, Avrupa Birliği’ne üye ülkelerde kimyasal madde ticaretine ilişkin ciddi yaptırımların söz konusu olduğunu belirtti ve "Almanya’dan, bir kimyasal madde almaya kalktığınız zaman, satan firma sizi soruşturmadan vermez. Adresinizi alır, kimliğinizi kontrol eder. Nerede kullanacağını sorup, imzanızı alır" dedi. 
     Türkiye’de de bazı kimyasal maddeler için sınırlama ve yasaklar olduğunu hatırlatan Mutlu, "Kimyasal maddeler için kontrol mekanizması uygulanmalıdır. Kimyevi maddeleri satan yerlerde ayrı bir tehlike unsuru. Buralarda kimya mühendisi gibi sorumlu müdür olması gerekir" diye konuştu. 
     
Sipariş bile verebilirsiniz      Satıcıların, hiçbir tereddüt duymadan samimi ve kibar tavrı bizi hayli şaşırttı. Hatta bazıları, istediğimiz kadar kimyasal maddeyi temin edebileceklerini, telefonla siparişimizi bildirmemiz halinde önceden hazırlayabileceklerini bile söylediler. 
     



 GÜNCEL 



















</TEXT>
</DOC>
