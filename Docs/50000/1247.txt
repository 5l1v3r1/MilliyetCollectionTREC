<DOC>
<DOCNO> 1247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur22.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlahiyat Fakültesi Dekanı okulda bıçaklandı 
</HEADLINE>
<TEXT>

     Marmara Üniversitesi İlahiyat Fakültesi Dekanı Prof. Dr. Zekeriya Beyaz, okulda uğradığı bıçaklı saldırı sonucu yaralandı. 
     Altunizade'de bulunan okul binasında öğrencilerle tanışma toplantısına katılan Prof. Dr. Zekeriya Beyaz, henüz belirlenemeyen bir nedenle bıçaklı saldırıya uğradı. Saldırıda yaralanan Prof. Dr. Beyaz, kaldırıldığı Koşuyolu Polis Hastanesi'nde tedavi altına alındı. 
     Marmara Üniversitesi İlahiyat Fakültesi Dekanı Prof. Dr. Zekeriya Beyaz'ın, fakültede katıldığı toplantıda türban konusunun tartışıldığı sırada çıkan karışıklıkta kimliği henüz belirlenemeyen bir kişi tarafından bıçaklandığı bildirildi. 
     Dekan Prof. Dr. Beyaz'ın, fakültenin Hacı Nuri Sevil Konferans Salonu'ndaki toplantıda bıçaklanmasından sonra, toplantıya katılan öğrenciler bir otobüsle ifadeleri alınmak üzere Üsküdar İlçe Emniyet Müdürlüğü'ne götürüldüler. Bu arada, olayın meydana geldiği konferans salonundaki kürsüde kan izleri olduğu görüldü. Polis, burada parmak izi çalışması yaptı. Konferans salonunda yapılan toplantıda türban konusunun tartışıldığı, bir grubun Dekan Prof. Dr. Zekeriya Beyaz'a sözlü sataşmada bulunduğu ve yuhalamalar yaşandığı öğrenildi. Bu olayın ardından karışıklık çıktığı ve bu sırada bir kişinin Prof. Dr. Beyaz'ın yanına gelerek bıçakladığı belirtildi. 
     Öte yandan, bazı öğrenciler bıçaklı saldırıda bulunan kişinin öğrenci olmadığını iddia ederek, bu kişiyi tanımadıklarını kaydettiler. 




</TEXT>
</DOC>
