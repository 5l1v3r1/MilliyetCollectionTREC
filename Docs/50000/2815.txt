<DOC>
<DOCNO> 2815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sonspo07.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Münch ay sonunda çalışmalara başlayabilecek 
</HEADLINE>
<TEXT>

     Beşiktaş'ın Antalya kampında sakatlanan Münch'ün ay sonunda çalışmalara başlayabileceği bildirildi. 
     Beşiktaş Kulübü Futbol Şubesi Basın Sözcüsü Mete Düren, bacak adalesinde birinci derece zorlanma tespit edilen Alman futbolcunun tedavi için gittiği Almanya'dan döndüğünü, yaptıkları muayene sonucu durumunun iyi olduğunu söyledi. 
     Münch'ün sakatlığının, çok çabuk nüksedebilen bir sakatlık türü olduğunu vurgulayan Düren, ''Bu nedenle en ufak bir riske bile girmek istemiyoruz. Belki MR'da gözükmeyen lif yırtığı da olabilir şüphesiyle, gerekli koruyucu önlemlerimizi alıyoruz. Ay sonunda çalışmalara katılmasını umuyoruz'' dedi. Uygulanan tedavi kapsamında Münch'ün hafta sonunda tekrar Almanya'ya gideceğini kaydeden Düren, ''Tedavinin 2. ve 3. safhasının ardından, 24 Ocak Çarşamba günü tekrar İstanbul'a dönecek. Aslında Almanya'da kalabilirdi, ama bize söz verdiği için geldi. Biz de onun bu iyiniyetine teşekkür ettik'' diye konuştu. Mete Düren ayrıca, sakatlığına Türkiye'de teşhis konulamayan Halilagiç'in, Fransa'daki tetkiklerinin sürdüğünü, geçen günlerde dizinden operasyon geçiren Murat'ın ise gelecek hafta başında çalışmalara katılacağını söyledi. 




</TEXT>
</DOC>
