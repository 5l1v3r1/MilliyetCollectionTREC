<DOC>
<DOCNO> 33354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sonspo05.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından Milan'a olumlu not... 
</HEADLINE>
<TEXT>

     Teknik direktörlüğünü Fatih Terim'in yaptığı AC Milan'ın, dün ilk hazırlık maçında Varese'yi 2-1 yenmesinin yankıları sürüyor. 
     Teknik direktör Fatih Terim, maçla ilgili olarak basına yaptığı değerlendirmede, ''Tatilden hemen sonra 6 günlük bir çalışma sonrası oynamak kolay değil. Futbolcular, baştan sona dek tüm istediklerimi ortaya koydular. Benim için önemli olan da buydu. Başlangıç olarak bunu istiyordum. Fizik gücümüzü artırmak zorundayız ama ne olursa olsun yeterince memnunum'' diye konuştu. 
     Hazırlık maçlarını kazanmanın iyi etki yaptığını ve kazanma alışkanlığı verdiğini ifade eden Terim, ''İstediğim Milan'ı Ağustos'un 2. haftasına doğru göreceğiz'' dedi. Futbolculardan Rui Costa, Inzaghi ve Shevchenko da hazırlık maçını ''olumlu bir başlangıç'' biçiminde yorumladı. İtalyan basınında bugün yer alan yorumlarda ise Terim'in AC Milan'ının ilk sınavından olumlu not aldığı yazıldı. La Gazzetta dello Sport Gazetesi, ''Yeni Milan alkışa layık'' başlığını attığı haberinde, ''Kırmızı-siyahlı 'imparator', eski alışkanlıklarını unutmuyor. Eğer savunma daha mükemmelleştirilirse, Terim memnun olabilir'' yorumu yapıldı. Gazete, Rui Costa ile Shevchenko arasındaki uyumun iyi olduğunu kaydederek, Inzaghi'ye, attığı kafa golünden dolayı övgüler yağdırdı. 
     Corriere dello Sport Gazetesi de Rui Costa, Inzaghi, Kaladze'nin iyi bir performans sergilediğini yazdı. ''Terim'in takımı ilk 15 dakika gösteri yapıyor sonra yavaşlıyor. Inzaghi'nin ilk cevheri'' diye yorum yapan gazete, Rui Costa-Inzaghi-Shevchenko 3'lüsünün hemen gösteriye başladığını bildirdi. 







</TEXT>
</DOC>
