<DOC>
<DOCNO> 48571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun21.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban ''Ölene kadar Ladin'i teslim etmeyeceğiz'' 
</HEADLINE>
<TEXT>

     Taliban'ın İslamabad Büyükelçisi Molla Abdüsselam Zaif, Afganistan'daki her kişinin yaşamı pahasına bile olsa, Usame Bin Ladin'i teslim etmeyeceklerini söyledi. 
     Yabancı bir ülkedeki tek Taliban elçisi Zaif, yeterli kaynakların bulunması halinde, Afganistan'ın ABD'ye saldırmaya hazır olduğunu belirtti ve Afganların öldürülmesinin intikamı için Amerikalıları öldürme sözü verdi. 
     Zaif, Reuters'e yaptığı açıklamada, ''Tüm Afganistan halkını öldürseler bile Usame Bin Ladin'i teslim etmeyeceğiz, çünkü bizim yasalarımız var, Afganistan'ın onuruna saygı duyuyoruz, Afganistan'ın kültürüne sahibiz ve bu şartlarda Bin Ladin'i teslim etmek bu kültüre aykırı'' dedi. 
     Büyükelçi Zaif, krizin çözümü için görüşmeler yapılması olanağını dışlamadı, ancak Afganistan'ın, ''onurunu korumak için kanının son damlasına kadar savaşmaya hazır olduğunu'' kaydetti. 
     ''Onur'' kavramının Afganistan'da Peştunlar arasında çok eski bir kavram olduğunu ve onura aykırı davranış sergileyen bir aile ya da aşiretin nesillerce dışlanabileceğini ifade eden Zaif, ''Onurumuza saygı göstermeliler ve biz bunun için, onurumuzu korumak için savaşıyoruz'' diye konuştu. 
     Hemen hemen her gün büyükelçiliğinin önünde düzenlediği basın toplantılarıyla tüm dünya tarafından tanınan bir kişi haline gelen 34 yaşındaki Zaif, ''ABD'ye saldıracak yeteneklere sahip olduğumuz zaman bunu yapmamız gerekir, ancak şu anda ne yapacağımızı bilmiyoruz'' dedi. 
     Zaif, ''Amerikalıları öldürebilecek olanağa sahip olsak, bunu yapmak isteriz. Bu konuda hiçbir şüphe yok, çünkü onlar bizi öldürüyor'' şeklinde konuştu. 
     Zaif, bu açıklamalarını, Dünya Ticaret Merkezi ve Pentagon'a 11 Eylül'de düzenlenen saldırıların bir numaralı şüphelisi Usame Bin Ladin'e barınak sağladığı gerekçesiyle Taliban'ı cezalandırmak amacıyla, ABD'nin Afganistan'a yönelik sürdürdüğü harekatın 18'inci gününde yaptı. 
     Amerikalıları öldürmeleri ve halkı Amerikan askerlerini öldürmeye teşvik etmeleri gerektiğini söyleyen Zaif, Amerikalı sivilleri öldürmek istemediklerini, ancak Amerikan halkının, askerlerini Afganistan'daki sivilleri öldürmeye teşvik ettiğini belirtti. 
     Savaşın uzayacağı, bunun da tüm taraflara zarar vereceği tahmininde bulunan Zaif, ''Bence bu durum, hem Amerikalıların, hem de Taliban'ın yararına değil, iki tarafa da zarar verir'' dedi. 
     Zaif, Suudi asıllı teröristin tesliminin terörizme karşı ilan ettiği küresel savaşın vazgeçilmez koşulu olduğunu söyleyen ABD Başkanı George Bush ile Bin Ladin'i teslim etmeyi reddeden Taliban arasında çözüm bulunması ümidinin düşük olduğunu kaydetti. 
     Amerikalıların Afganistan'da 1000'den fazla kişiyi öldürdüğünü ve bunun sorumluluğunu taşıdıklarını ifade eden Zaif, Herat'taki hava saldırısında bir huzurevinin kazara vurulduğu yönündeki Amerikan haberlerini reddederek, yanlışlıkla atıldığı belirtilen bombanın bir hastaneyi ve yakındaki bir camiyi imha ettiğini söyledi. 
     Afganistan'da yaşlılar için ayrı bir ev olmadığını belirten Zaif, ''Afganistan'da bir baba yaşlandığında duasını eder, orucunu tutar, evden dışarı çıkmaz ve çocukları ona hizmet eder. Amerikalılar, huzurevinden bahsediyor, ancak Afgan geleneğinde böyle bir kurum yok. 
     Yalan söylüyorlar'' dedi. 
     Washington yönetimi, Amerikan bombardımanında Afganistan'ın batısında bulunan Herat kentindeki bir hastanede 100'den fazla kişinin öldüğü yönündeki Taliban iddiasını yalanlıyor. 
     BM ise, Herat'ta bir askeri hastanenin harap olduğunu belirtiyor, ancak ölü sayısı veremiyor. 
     Zaif, ''Bu çok zor ve karmaşık bir konu. Bence çözüm bulmanın yolu yok. Bu durum bir süre devam edecek ve inşallah ABD'nin dağılmasına yol açacak'' diye konuştu. 
     ABD'nin zalim olduğunu ve gücünü güçsüz ve yoksul insanlar üzerinde kullandığını kaydeden Zaif, ABD'yi, ''sürekli saldırılarının, yüzyıllarca topraklarını savunmak için savaşan Afganların kararlılığını daha da güçlendireceği ve daha fazla nefrete neden olacağı'' konusunda uyardı. 
     Zaif, ''Nefret artıyor. Bu onlar için çok iyi bir şey değil. 
     Taliban için de iyi değil, çünkü ekonomimiz zayıflıyor, insanlarımızı ve diğer şeyleri yitiriyoruz. Bu durum, hiçbir tarafa katkı sağlamaz, sadece iki ülke arasındaki düşmanlığı artırır. Bence bu çok kötü bir şey'' diye konuştu. 
     






</TEXT>
</DOC>
