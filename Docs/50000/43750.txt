<DOC>
<DOCNO> 43750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/guncel/gun03.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Umutlar köye döndü 
</HEADLINE>
<TEXT>

Taşı toprağı altın’ diyerek İstanbul’a gelen aileleri şimdi de ekonomik kriz vurdu 7 ayda 7 bin kişi köyüne döndü. Son iki haftadaki 20 aileyle dönüş rekoru kırıldı 
     SEMRA KARDEŞOĞLU İstanbul 

     Beş çocuk annesi Perihan Laçin 30 , sekiz yılını geçirdiği iki odalı gecekonduya son kez girdi. Sular sızan duvarlara, birkaç yatak ve döşeği de çıkarınca iyice fakirleşen odalara, mutfağına, kırık pencerelerine bir kez daha baktı. "Çocuklarımı bu odada doğurdum. Her şey düzelecek, bizim İstanbul'da bir evimiz olacak diye katlandım. Bir çamaşır makinem olacağını düşünmüştüm gelirken. Şimdi dönüyoruz, yenildik bir kere" dedi. 
     
     Dönecek para yok 
     Laçinler, son ekonomik krizle birlikte İstanbul’la son bağlarını koparan ailelerden biri. Onlar da 1995'ten beri memleketlerine dönen otuz bin kişi gibi Büyükşehir Belediyesi'ne başvurmuşlar. Dönecek para da yok çünkü. Belediye, onlarca aile gibi onlara da eşyalarını götürecekleri bir kamyon ile otobüs biletini hazırlamış. 
     
     Çocuklar için’ 
     Çocuklarının daha iyi şartlarda büyümesi için Erzurum'dan yola çıktıklarını anlatan Mehmet Laçin, şunları söyledi "İstanbul'da Boğazköy'e yerleştik. İnşaatlarda çalıştım. Ama bir adım öteye değil, geriye gittik hep. Günde 20 ekmek alıp onunla besleniyoruz. 30 milyon ev kirası veriyorum. Suyu mahalleye gelen tankerlerden alıyoruz. En son ne zaman bir giysi aldım onlara Son ekonomik krizle birlikte iş de yapamaz olduk. 500 milyon borçlandım." 
     Boğazköy'ün dışında son 10 yılda hiçbir yer görmediğini vurgulayan Perihan Laçin de Boğaziçi Köprüsü'nü hatırlattığımızda, "Bir gelirken gördüm. Şimdi dönerken geçecekmişiz" diye konuştu. 
     Laçinler'in eşyalarıyla ancak üçte bir dolan kamyon, birkaç kilometre ilerideki Yalvaç ailesinin evinin önünde duruyor. İnşaat işçiliği yapan Seyithan Yalvaç, beş aydır küçük işler yaptığını, kazandığı bu parayla 50 milyon liralık kirayı bile ödemekte zorlandığını söylüyor. 
     
     Yedi yıl önce geldiler 
     Dört çocuğu olan ve yedi yıl önce Erzurum'un Karayazı ilçesi Elmalıdere köyünden Arnavutköy'e gelen Yalvaç ailesi de göç yoluna düşmüş. Kamile Yalvaç da bölgedeki diğer birçok kadın gibi bu semtin dışına sadece doğum yapmak için çıkmış. "Çocuklarımı Bakırköy'deki hastanede doğurdum. Bakırköy'ü işte oranın penceresinden gördüm" diyor. 
     
     Krizde işsiz kaldı 
     Tokat'ın Dikili köyünden 1989 yılında Gazi Mahallesi'ne göç eden Hanoğlu ailesi, eşyalarını birer birer yüklüyor kamyona. Duran - Münire Hanoğlu çifti de kriz kurbanlarından. Duran Hanoğlu'nun çalıştığı atölye kriz nedeniyle kapanınca dört çocuklu aile ne yapacağını bilememiş. Okula giden çocuklar, aylık 75 milyon kira. Çaresiz onlar da köylerine dönmeye karar vermişler. 
     
     Tüm masrafları belediye karşılıyor 
     Memleketlerine dönenlerin büyük bölümü İç, Doğu ve Güneydoğu Anadolu bölgelerine gidiyor. Çok küçük bir bölümü ise Karadeniz'e. Masraflarını ise belediye karşılıyor. Bu yılın ilk yedi ayında yedi bin kişi memleketlerine dönmüş. Ekonomik kriz nedeniyle son iki ayda haftada 20 aile İstanbul'u terk etmeye başlamış. 
     



 GÜNCEL 























</TEXT>
</DOC>
