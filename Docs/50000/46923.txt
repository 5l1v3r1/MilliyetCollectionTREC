<DOC>
<DOCNO> 46923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/spor/ygokce.html </URL>
<DATE> 2001/10/15/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Eline sağlık Fevzi 
</HEADLINE>
<TEXT>

     Doğrusu, ondan böylesine yüksek düzeyde bir performans beklemeye kimsenin hakkı yoktu. Beşiktaş kalesinde Daum’un her dönemde yarattığı çelişkilerle kendi hataları Fevzi’yi istikrarsız bir çizgiye oturtmuştu. Sürekli önüne getirilen kalecilerin ardında beş yıldır sıra bekleyen Fevzi Tuncay, dün Yimpaş Yozgatspor karşısında öyle inanılmaz kurtarışlar yaptı ki, "Ellerine sağlık" demekten kendimizi alamıyoruz. Dileyelim Fevzi çalışmasıyla işine yoğunlaşmasıyla bu performansı korur ve özlenen istikrarını kazanır. 
     Fevzi’nin emin ellerindeki Beşiktaş, maçı oyununun üstünde bir skorla kazandı. Bu kazanımda bireysel çabalar ve katkılar takım kalitesinin üstüne çıktı. Kaptan Tayfur’un özellikle ikinci yarıda savunmasının önünden başlayarak dikeylemesine etkili driplingleri, Tümer’in sahanın her yerinde bir radar gibi çalışan beyni ve ayakları arasında oluşturduğu yaratıcı koordinasyon Beşiktaş galibiyetinin belirgin unsurlarıydı. 
     Yine de, Beşiktaş’ın istikrarsızlığına hazır olmalıyız. Sezon başından beri süre gelen çelişkili uygulamalar, Daum’un "istemem" diyerek gönderdiği adamlara karşılık getirdiklerinden de çabuk soğuması Beşiktaş’ta herşeyden önce kadro sürekliliğini engelliyor. Bu Daum tutarsızlığına bir de Nihat ve İlhan Mansız’ın son haftalardaki formsuzlukları eklenince Kara Kartal’ın önümüzdeki haftaları sıkıntılı görünüyor. Tunç’u sağ bekte görevlendirip Khlestov’u bitiş düdüğünden 30 saniye öncesine kadar yanında oturtan Daum anlayışına ne demeli Olsa olsa mantıksız ve huysuz bir kaynata öfkesi bu... Khlestov kahvenin köpüğünü mü taşırdı da yedek kaldı Garip Rus, oyuna girmeye koştu, ama bitiş düdüğüne anca yetişti. 
     Bu sonuç Beşiktaş’ı ve Daum’u bir süre daha oksijen çadırında rahatlatır. Sonrasında Galatasaray maçının sonucu beklenir. Kazanırlarsa ne ala. Kaybederlerse hangi yanlışları yapacaklar, beklemeliyiz. 
     Yimpaş Yozgatspor, dün golü bulmasına rağmen avantajına sahip olamayan şanssız bir takımdı. Mustafa’nın, Preko’nun ve Cihat’ın atışlarında Fevzi’ye ve direklere takıldılar. Ve galiba maçı "daha çok ihtiyacı olan" kazandı. 
     
     



 SPOR 


























</TEXT>
</DOC>
