<DOC>
<DOCNO> 3001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur18.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Balinada bir tutuklama daha 
</HEADLINE>
<TEXT>

     Kamuoyunda "Balina Operasyonu" olarak bilinen İzmir’deki hayali ihracat ve naylon fatura soruşturması kapsamında aranan ve önceki gün polise teslim olan Ankara’daki Teknik Yapı A.Ş’nin ortağı Behçet Süleymanoğlu, sevkedildiği DGM’ce tutuklandı. 
     Alınan bilgiye göre, Balina’nın 103. sanığı olduğu bildirilen Süleymanoğlu 42 , Kaçakçılık ve Organize Suçlar Şube Müdürlüğü’ndeki sorgusunda, soruşturmanın önemli isimleri arasında yer alan ve halen Buca Cezaevi’nde tutuklu bulunan Gördes Şirketler Grubu ve ATF Grubu ortaklarından Bahri Ergin’i suçladı. Ergin ile kayınpederi olan ve teröristlerce Ankara’daki bürosunda öldürülen eski Adalet Bakanlarından Mehmet Topaç sayesinde tanıştığını anlatan Süleymanoğlu, naylon faturalardan habersiz olduğunu iddia etti. 
     Soruşturmada, Süleymanoğlu’nun ortağı bulunduğu Teknik Yapı A.Ş aracılığıyla 1.8 trilyon liralık naylon fatura kestiği, Ergin’in de bunları kullanarak 6 milyon dolarlık hayali ihracat yaptığı ortaya çıktı. 
     Sağlık kontrolundan geçirildikten sonra İzmir DGM Başsavcılığı’na sevkedilen ve Balina Soruşturması’nı yürüten DGM Cumhuriyet Savcısı Cevdet Ulu tarafından da sorgulanan Süleymanoğlu, çıkarıldığı Nöbetçi Mahkemece tutuklanarak Buca Cezaevi’ne konuldu. 
     Emniyet yetkilileri, Süleymanoğlu’nun ortağı Nizamettin Meydan ile Bahri Ergin’in yardımcıları Suavi Kurtulmuş ile Süleyman Demiryürek’in de arandığını belirttiler. 
     




</TEXT>
</DOC>
