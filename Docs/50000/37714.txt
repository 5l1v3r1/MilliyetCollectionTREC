<DOC>
<DOCNO> 37714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/siyaset/siy02.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevİt’ten vekİllere 
</HEADLINE>
<TEXT>
Tatil yapmayın 
DSP’li milletvekillerinin, "bizden bir isteğiniz var mı " sorusu üzerine Ecevit, "Tatil yapmayın, seçim bölgelerinize gidin, çalışmaya devam edin. Kürsüye daha fazla çıkalım. Halk bizi dinlemek istiyor" dedi 
     ANKARA Milliyet 

     Başbakan Bülent Ecevit, partisinin milletvekilleriyle görüşmelerini sürdürürken, önceki gün eşi Rahşan Ecevit ile birlikte Oran semtindeki çalışma ofisinde Yücel Erdener, Tarık Cengiz, Şenel Kapıcı, Turhan İmamoğlu ve Rahmi Sezgin’i kabul etti. 
     Ecevit vekillere, "seçim" mesajları verdi. 
     Çayın yerini portakal suyunun aldığı davette Ecevitler vekillerden seçim çevrelerine ilişkin raporlar aldı. Görüşmeler sırasında deprem sonrası yapılanlar ve yapılmayanlar değerlendirildi. Vekiller Milli Eğitim Bakanı Metin Bostancıoğlu’nu şikayet etti. 
     
     Tarikatçi kadrolaşma şikayeti 
     Vekiller, Bostancıoğlu’nun atamalarda tavır göstermemesi nedeniyle, "tarikatçı" ve "ülkücülerin" önemli yerlere geldiğini, gerici kadrolaşmanın sürdüğünü, çağdaş, Atatürkçü ve laik kesimlerin atamalar sırasında kollanmadığını ve sürüldüklerini anlattılar. Daha önce bu konuda benzer şikayetler alan Ecevitlerin yorum yapmamaları dikkat çekti. 
     Ecevit, sohbet havası içinde geçen görüşme tamamlanırken vekillerin, "Bizden bir isteğiniz var mı " diye sorması üzerine, "Tatil yapmayın, seçim bölgelerinize gidin, çalışmaya devam edin, halka yaptıklarımızı anlatın" dedi. 
     Ecevit, önümüzdeki dönem iki yeni parti kurulması nedeniyle, komisyonlara üye seçimi olacağını, Meclis çalışmalarının bu seçimlerin tamamlanmasından sonra başlayacağını belirterek, vekillerden bu yıl Meclis kürsüsünde daha fazla görünmelerini istedi. Ecevit, "Kürsüye daha fazla çıkalım. Halk bizi dinlemek istiyor" diye konuştu. 
     



 SİYASET 













</TEXT>
</DOC>
