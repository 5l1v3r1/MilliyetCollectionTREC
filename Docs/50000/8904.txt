<DOC>
<DOCNO> 8904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sontur07.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Seri katil için 5 kez idam istendi 
</HEADLINE>
<TEXT>

     Evine çağırdığı 5 kişiyi iple boğarak öldürdüğü belirlenen Orhan Aksoy hakkında, 5 kez idam cezası istemiyle dava açıldı. 
     İstanbul Cumhuriyet Savcısı Fikret Ünalan tarafından hazırlanan iddianamede, Orhan Aksoy'un 9 Kasım 2000 tarihinde komşusu olan ve cep telefonunu çaldığından şüphelendiği Mekmedi Yeşilyayla'yı Fatih'teki be kar evine çağırdığı belirtildi. 
     Aksoy'un, uyumasından faydalandığı Yeşilyayla'yı naylon iple boğarak öldürdüğü ifade edilen iddianamede, sanığın cesedi karton kutuya koyup bandajladıktan sonra kiraladığı bir araçla Yenibosna Ali Sokak'a götürdüğü ve buradaki boş araziye gömdüğü kaydedildi. Orhan Aksoy'un, evinden hırsızlık yaptığından şüphelendiği Hakan Kaya'yı da 23 Ekim 2000 tarihinde evine çağırıp içki içirdiği, sızmasını fırsat bilerek naylon iple boğduğu, cesedini de koli yaparak Hasdal Çöplüğü'nün karşısındaki araziye bıraktığı belirtilen iddianamede, sanığın Rumenler'e küfreden Ömer Şeker'e de eşinin Rumen olması nedeniyle kinlendiğine yer verildi. 
     Aksoy'un, Ömer Şeker'i sigara satmak bahanesiyle 12 Ocak 2001 günü evine davet ettiği, beraber içki içmelerini sağladığı, daha sonra sızmasından yararlanarak naylon iple boğduğu anlatılan iddianamede, Aksoy'un bu cesedi de belediyeye ait çöp kutusuna koyarak Fatih'te bir inşaata bıraktığı bildirildi. 
     Aksoy'un, Hakan Kaya'nın kaybolmasından şüphelenen Tuğrul Erkan'ı da 16 Ocak 2001 tarihinde evine davet ederek içki içirdikten sonra naylon iple boğarak öldürdüğü ifade edilen iddianamede, sanığın 80 milyon lira olan alacağını 2.5 aydır ödemediği için kinlendiği Ali Rıza İdrisoğlu'nu da 17 Ocak 2001 tarihinde alışveriş bahanesiyle evine davet ettiği kaydedildi. 
     Aynı sanığın, içki içirip sızmasını sağladığı İdrisoğlu'nu da iple boğduğu, ardından Erkan'ın cesediyle birlikte kolileyerek Gaziosmanpaşa'da park girişine bıraktığı belirtilen iddianamede, Aksoy'un, ''Taammüden adam öldürmek'' suçundan 5 olay için ayrı ayrı idam cezasına çarptırılması istendi. Orhan Aksoy'un yargılanmasına, önümüzdeki günlerde İstanbul 5. Ağır Ceza Mahkemesi'nde başlanacak. 




</TEXT>
</DOC>
