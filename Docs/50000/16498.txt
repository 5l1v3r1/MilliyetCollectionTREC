<DOC>
<DOCNO> 16498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/spor/ygev.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Normal sonuç 
</HEADLINE>
<TEXT>

     NİHAT GEVEN 

     Küme düşmesi yetmiyormuş gibi bir de modaya uyup krize takıldı Adanaspor. Maç başına anlaştığı oyuncularına forma giydirmedi. Evren, Hayati, Altan, Mehmet Ali, Erol Bulut, Kurtuluş, Ali Asım ve Atakan Gaziantep’e getirilmedi. Bunun yanı sıra Mutlu, Muhammed, kaleci Schever ve Berthold da kadro dışıydı. 
     Adanaspor, eldeki mevcutlarla ve de PAF takviyeli çıktığı Kamil Ocak stadında direnebildiği kadar direndi. Oynayabildiği kadar oynadı. Ancak Gaziantep’i durduramadı. Adanaspor 4-4-2 oynamayı düşününce Gaziantepspor’un gole dönük organizasyonu zaman zaman sekteye uğradı. Ev sahibi takım, klasik oyun anlayışının ötesinde görünmezken, Adanaspor’un savunma blokunu geçmekte özellikle ilk yarıda zorlandı. 
     Gaziantepspor ikinci yarıda oyunu kendi sahasında kabul eden Adanaspor’a hücum ve kontratak olanağını verdi. Bu bilinçli uygulama Gaziantepspor’un, Yavuz’un koruduğu kalede daha fazla görünmesine neden oldu. Nitekim ikinci yarıda Hasan Özer penaltıdan, Fatih de kafa şutuyla iki gol kazandı. İlk yarıda gelen Mustafa Şahintürk’ün golünü de eklersek Gaziantepspor net bir skor buldu. Maçın sonucu normaldi ve Adanaspor’un yapacağı bir şey yoktu. 
     


 SPOR 





























</TEXT>
</DOC>
