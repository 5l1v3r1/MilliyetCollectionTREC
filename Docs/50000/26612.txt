<DOC>
<DOCNO> 26612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun06.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato zirvesinden notlar... 
</HEADLINE>
<TEXT>

     NATO üyesi 19 ülkenin devlet ve hükümet başkanlarını bir araya getiren NATO Zirvesi, Brüksel'de olağanüstü güvenlik önlemleri alınmasına ve başkent trafiğinin geniş ölçüde aksamasına neden oldu. 
     Kentin çeşitli bölgelerinde ABD aleyhtarı bazı gösteriler yapılırken, liderlere yönelik terör tehditlerinin de ciddiye alındığı, özellikle ABD Başkanı George Bush ve Başbakan Bülent Ecevit'in, çok kapsamlı önlemler çerçevesinde korundukları gözlemleniyor. 
     NATO Genel Merkezi çevresinde alınan tedbirler dışında, NATO önünden geçen caddenin trafiğe kapatılması ve bazı metro istasyonlarının işlevlerinin durdurulması, başkentte kaos ortamı yaratıyor. 
     Brüksel'de alınan tüm güvenlik önlemlerinin düzenlenmesi çalışmalarına Amerikalı uzmanların da katıldığı, bazı cadde ve metroların kapatılmasına onların karar verdiği, gazete haberlerinde ifade ediliyor. Brüksel'in iç ve dış çevre yollarının da trafiğe kısmen kapatılması, sürücülerin sıkıntısını artırıyor. Başta NATO olmak üzere bazı kuruluş ve firmaların, bugün çalışanlarının büyük bir bölümüne izin verdiği gözlemlendi. 
     Son haftalarda sürekli olarak AB'nin Avrupa Güvenlik ve Savunma Politikası AGSP konusunu işleyen ve Türkiye'nin, AB'nin NATO imkan ve yeteneklierini kullanmasına karşı çıkan tavrını, ABD baskısıyla, zirve sırasında değiştireceğini ileri süren Belçika basını, bugün ''durumun umutsuz olduğunu'' yazdı. Gazeteler, Türkiye'nin tavır değiştirmeyeceğinin anlaşıldığını, ABD Başkanı George Bush'un verdiği demeçlerin de, AB'ye umut vermediğini belirtiyor. 
     Muhafazakar ''La Libre Belgique'' gazetesi, AGSP konusunda bir gelişme beklenmediğini yazarken, İngilizlerin ''arabuluculuk'' rolü üstlendiklerini, Brüksel ve Göteborg'da ''kulis temasları'' olacağını ileri sürdü. 
     
     







</TEXT>
</DOC>
