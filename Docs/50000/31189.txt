<DOC>
<DOCNO> 31189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sontur17.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan gövde gösterisi...50 milletvekili ile yemek yedi 
</HEADLINE>
<TEXT>

     Kapatılan FP'nin Genel Başkanı Recai Kutan, yeni partinin kurucular kurulu listesinin Cuma günü son şeklini alacağını belirterek, gelecek hafta ortasında da kuruluş dilekçesinin İçişleri Bakanlığı'na verileceğini bildirdi. 
     Kutan, FP'nin kapatılmasıyla bağımsız kalan yaklaşık 50 milletvekilinin yanı sıra, daha önce FP'de yer alan 35 kadar eski milletvekiline PÜİS Otel'de öğlen yemeği verdi. 
     Kutan, yemeğe gelişinde Manisa Bağımsız Milletvekili Bülent Arınç'ın yenilikçi kanada katılmasına ilişkin soruyu yanıtlarken,''Diyecek bir şey yok. Kendi takdir hakkını kullanmış, gitmiş katılmış'' değerlendirmesini yaptı. 
     Kutan, yemeğin ardından yaptığı açıklamada da FP'nin kapatılmasının ardından milletvekilleri, belediye başkanları ve il başkanlarıyla bir dizi toplantı gerçekleştirdiklerini anımsatarak, ''kendilerinin Milli Görüş diye tanımladıkları tabanlarının'' en kısa sürede yeni bir partinin kurulması görüşünü dile getirdiklerini bildirdi. Bugün gerçekleştirdikleri toplantı da da ''müstakbel kurulcular kurulu üyeleriyle'' görüş alışverişinde bulunduklarını, kuracakları partinin program ve tüzüğünü ele aldıklarını kaydeden Kutan, hazırladıkları kurucular kurulu listesinde şu an 55 milletvekilinin imzasının yer aldığını, bu rakamın 60'a çıkacağını tahmin ettiği söyledi. Kutan, Cuma gününe kadar listenin yüzde 95'inin tamamlanacağını ifade ederek, şöyle konuştu 
     ''Cuma günü yine biraraya geleceğiz. Yüzde 95'i belirlenmiş olacak. Niye yüzde 95'i diyorum Çünkü, kapımız herkese açıktır. Cuma günü yurtdışında, Ankara dışında bulunan milletvekillerini de hesaba katarsak, kurucular kurulunda 60 milletvekili olacağını düşünüyoruz. Cuma günü kurucular kurulunda 120 isim olacak. Bunların arasında milletvekillerinin dışında iş alemine mensup insanlar, bilim adamları ve akademisyenler de bulunacak. Kurucular kurulu belirlendikten sonra hafta ortasında bir basın toplantısı yapacağız. Ardından kuruluş dilekçemiz İçişleri Bakanlığı'na verilecek. 
     Program ve tüzük için çalışmalar da sürüyor. Bunlar da Cuma günü olgunlaşmış şekilde ortaya çıkacak.'' Kutan, Arınç'ın, bugün düzenlediği basın toplantısında ''Aile partisi kuruyorlar'' şeklindeki sözlerinin hatırlatılması üzerine, ''Bu tip beyanlara itibar etmiyoruz. Cevap vermeye değer bulmuyoruz'' dedi. Kutan, bir başka soruyu yanıtlarken de, RP'nin kapatılmasından sonra kurulan FP'nin teşkilatlarına RP'lilerin alınmamasına özen gösterdiklerini anımsatarak, ancak yeni kuracakları partide kapılarının herkese ardına kadar açık olduğunu belirtti. Kutan, yeni partinin isminin belirlenip belirlenmediği sorusu üzerine de Cuma günü alternatif isim önerilerini değerlendireceklerini, kendisinin de bir önerisinin bulunduğunu, ancak bunu açıklamak istemediğini bildirdi. Öte yandan, İstanbul Bağımsız Milletvekili Bahri Zengin de bir soru üzerine, Arınç'ın yenilikçilere katılmasını ''Hayırlı olsun'' sözleriyle değerlendirdi. 
     
     "Dönüp dolaşıp bizim kuracağımız partiye gelecekler" 
     Kapatılan FP'nin Genel Başkanı Recai Kutan, yenilikçilerin, ''Dönüp dolaşıp kendi kuracakları partiye geleceğini'' ileri sürdü. 
     Gelenekçi milletvekillerine verdiği yemeğin basına kapalı bölümünde, yeni parti hazırlıklarıyla ilgili değerlendirmelerde bulundu. Kutan'ın, milletvekillerine yaklaşık 1.5 ay önce yenilikçilerin lideri durumundaki Recep Tayyip Erdoğan ile yaptığı görüşme hakkında bilgi vererek, ''Ben o zaman bunların ayrılacağını anlamıştım. O zamandan beri bunları gitmiş sayıyordum'' ifadesini kullandığı öğrenildi. Kutan, kendilerinin ''gövde'' olduğunu, ayrılan parçanın başarılı olabilme şansının bulunmadığı görüşünü savunarak, yenilikçilerin ''dönüp dolaşıp kendi kuracakları partiye geleceğini'' iddia etti. 
     Manisa Bağımsız Milletvekili Bülent Arınç ile de bir süre önce gelişmeleri değerlendirdiklerini anlatan Kutan, Arınç'ı gitmemesi konusunda uyardığını söyledi. Kutan, Arınç'a, ''Burada genel başkan olmak istediğini, oraya gittiğinde ne olacağını'' sorduğunu anlatarak, ''Bana orada genel başkan olmak zor dedi. Abdullah Gül ve Abdüllatif Şener'in de genel başkan adayları arasında bulunduğunu söyledi. Gitmemesi için uyarıda bulundum'' dedi. Recai Kutan, gelenekçi milletvekillerini, yenilikçilere karşı ''kırıcı sözler'' sarf etmemeleri konusunda uyarırken, ''yarın birbirimizin yüzüne bakamayacak hale gelmemeliyiz'' diye konuştu. 
     

</TEXT>
</DOC>
