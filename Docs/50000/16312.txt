<DOC>
<DOCNO> 16312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/sontur13.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan program değerlendirmesi "Dağ fare doğurdu" 
</HEADLINE>
<TEXT>

     FP Genel Başkanı Recai Kutan, açıklanan ekonomik programla ilgili olarak, ''Dağ fare doğurmuştur'' dedi. 
     Kutan, Ekonomiden Sorumlu Devlet Bakanı Kemal Derviş'in açıkladığı ekonomik programı TBMM Lojmanları'ndaki evinde izledi. Açıklamaların ardından Parti Genel Merkezi'ne gelen Kutan, bir süre bazı genel başkan yardımcılarıyla birlikte programı değerlendirdi. 
     Daha sonra, gazetecilere açıklamalarda bulunan Kutan, bazı çevrelerin programı ''umutla pompaladığını'', tüm ülkeyi beklentiye sevkettiğini ifade etti. Programı ''Dağ fare doğurmuştur'' sözleriyle değerlendiren Kutan, Derviş'in açıklamalarını dikkatle takip ettiğini ve üzülerek izlediğini söyledi. 
     Derviş'in programın istikrar değil yeniden yapılanma programı olduğunu ifade ettiğini anımsatan Kutan, bu programın ileriye dönük ''cek, cak''lardan ibaret olduğunu öne sürdü. Bundan önce 16 ekonomik programın uygulanmaya çalışıldığını anlatan Kutan, yeni açıklanan programın da diğerlerinden bir farkının bulunmadığını savundu. Bir programın başarılı olabilmesinin ön şartının millet desteği ve güvene ihtiyaç duyulması olduğunu kaydeden Kutan, ''Böyle bir programa ne millet desteği olabilir, ne de güven duyulabilir'' diye konuştu. 
     
     



</TEXT>
</DOC>
