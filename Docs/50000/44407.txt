<DOC>
<DOCNO> 44407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sontur10.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "İslami terör 1 milyar 250 milyon insana hakaret etmektir" 
</HEADLINE>
<TEXT>

     CHP Genel Başkanı Deniz Baykal, CHP'nin OLEYİS'lilerin partiye katılımıyla birlikte Türkiye temizliğine başladığını ifade ederek, ''CHP genel başkanı olarak değil, bir sade vatandaş olarak söylüyorum, çok doğru yapıyorsunuz'' dedi. 
     Baykal, DİSK Genel Başkan Yardımcısı ve Türkiye Otel, Lokanta ve Eğlence Yerleri İşçileri Sendikası OLEYİS Genel Başkanı Enver Öktem ile bazı sendika yöneticileri ve işçilerin CHP'ye katılımı dolayısıyla Hilton Oteli'nde düzenlenen törene katıldı. 
     OLEYİS üyelerinin alkışları arasında tören salonuna giren Baykal, ''Başbakan Baykal'' sloganıyla karşılandı. 
     Baykal, burada yaptığı konuşmada, OLEYİS üyelerinin CHP'ye katılımının sorumluluk duygusu ile verilmiş tarihi bir karar olduğunu ifade ederek, sendika üyelerinin bir çıkış yolu bulamamaktan karamsarlığa düşen halka ne yapılması gerektiğini ortaya koyduğunu söyledi. 
     Otel çalışanlarının gizli pazarlıkların ve çıkar dünyasının şekillendiği bir ortamda görev yaptıklarını anlatan Baykal, ''Biz artık CHP'liyiz demenin çok büyük olduğunu düşünüyorum. Bundan sonra o masalarda, o tezgahları kuracak olanlar biraz daha dikkatli olsunlar. 
     CHP, OLEYİS'lilerle birlikte Türkiye temizliğine başlamıştır'' diye konuştu. 
     Türkiye'nin bugün yanlış yönetim nedeniyle iflas noktasına geldiğini savunan Baykal, şöyle konuştu 
     ''Türkiye'de siyasi himaye altında büyük yolsuzluklar yapılmıştır. 
     Yolsuzluğa göz yuman siyasilerden hesap sorulmamıştır. Ama Türkiye yolsuzlukların bedelini ödemek zorunda bırakılmıştır. Türkiye, CHP'nin arkasında olsaydı, buralara gelmezdi. CHP genel başkanı olarak değil, bir sade vatandaş olarak söylüyorum, çok doğru yapıyorsunuz, helal olsun size. Türkiye'nin her yerinde namuslu vatandaşlar Türkiye'nin çıkışını CHP'de görüyorlar.'' Baykal, terör olayları nedeniyle kalkınmış Batılı ülkelerin terörü tek taraflı olarak ''İslam terörü'' ilan ettiğini ve en ağır haksızlığı yaptığını da dile getirerek, şunları söyledi 
     ''Teröre karşı yıllarca tek başımıza mücadele vermişiz. Müslüman bir toplum ve laik bir devlet düzeni içinde, pırıl pırıl bir terör karnesi ile hiçbir komşu ülkenin siyasetçisine karşı suikast tertibine girmemiş, muhalefete karargah vermemiş örnek bir ülke konumundayız. 
     Hepsi bize karşı suçludur. İslami terör demek, terörü sınırlaması gerekenler için bir ihtiyaçtır. 1 milyar 250 milyon insana hakaret etmektir.'' Batılı yazarların birçok makalesinde Atatürk'ten övgüyle söz ettiğini ve yeniden keşfettiğini kaydeden Baykal, ''Dünya, CHP'nin temel düşüncelerini yeni yeni keşfediyor. Türkiye, Müslüman bir toplumu çağdaş bir yönetim düzenine ve dünyayla kompleksiz bir ilişki içine sokmayı başarmış. İslam dünyasının en gelişmiş, en demokratik ülkesi Türkiye. Batının sömürge yapamadığı tek ülke Türkiye. Batılılar diyor ki, 'Mustafa Kemal güzel yaptı'. Mustafa Kemal, bunu size rağmen yaptı'' diye konuştu. 
     OLEYİS Genel Başkanı Öktem de çalışanlar olarak politikaya el koymaya karar verdiklerini ifade ederek, ''Ülkemiz yeniden bir Kurtuluş Savaşı'nın şartlarını yaşamaya başlamıştır. CHP de bu mücadelenin yapılacağı yer olmalıdır. Birçok kesim CHP'yi terk ederken, OLEYİS'in partimize sahip çıkma kararı ayrı bir anlam ifade etmektedir'' diye konuştu. 
     Öktem, konuşmasının ardından ''Çökertilen Ekonomi, Çürüyen Siyaset ve Emekçilerin Cumhuriyetçi Programı'' adıyla hazırladıkları raporu Baykal'a sundu. 
     Daha sonra CHP Lideri Baykal, OLEYİS Genel Başkanı Öktem ile birlikte çeşitli bölge temsilcilerinin partiye katılım belgelerini imzaladı. Bazı, OLEYİS üyelerine parti rozetini takan Baykal, kendi rozetini de Öktem'e taktı. 
     






</TEXT>
</DOC>
