<DOC>
<DOCNO> 6354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/ekonomi/eko07.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ARTIK OYUNCAKLAR ÇOK DAHA DUYGUSAL VE İLETİŞİME DAHA AÇIK 
</HEADLINE>
<TEXT>
Oyuncaklar çocuğu kalbinden tanıyacak 
New York’ta yarın başlayacak Uluslararası Oyuncak Fuarı’nda, çocukları kalp atışından tanıyan, pili bittiğinde kendi şarj eden oyuncaklar sergilenecek 
     Alev Belviranlı 

     Cocukların tahtadan yapma bebeklerle vakit geçirdikleri çağ artık çok geride kaldı. 
     Artık oyuncaklar çok daha zeki, çok daha duyusal ve çok daha iletişime açıklar. Sahibini tanıyor, pili bittiğinde haber veriyor, sabahları çocukları uyandırıyor, gülüyor, ağlıyor hatta yemek bile yiyebiliyorlar. İşte bilgi çağının çocuklarına yönelik olarak hazırlanan yeni nesil oyuncaklar yarın ABD’nin New York kentinde başlayacak olan Uluslararası Oyuncak Fuarı’nda sergilenmeye başlanıyor. Dünyanın en önemli oyuncak fuarı olarak adlandırılan organizasyona 25 ayrı ülkeden bin 750 şirket 125 bin ayrı oyuncak çeşidi ile katılıyor. 
     
Mimikli köpek      Haspro’ya bağlı Tiger Electronic şirketinin robot köpekleri geçen yıl dünyanın en çok konuşulan oyuncağı olmuştu. Şirketin mayıs ayında piyasaya sürmeye hazırlandığı I - Cybie ise bu yılın gözde oyuncağı olmaya aday. 
     200 adetlik kelime hazinesine sahip I - Cybie 60 farklı yüz ifadesi sergileyebiliyor, pili bitmek üzereyken şarj makinesine gidip pillerini dolduruyor. Fiyatı 200 dolar. 
     
Dans eden kertenkele      Robot köpekler gibi robotik hayvanların satışı 2000 yılında 160 milyon dolara ulaştı. Bu yıl robot dünyasına başka canlı çeşitleri de katılıyor. Manley Toy Quest şirketinin geliştirdiği, 70 dolardan satılacak robot kuşlar şarkı söyleyebiliyor. Programlanınca sizi sabah kuş sesleri ile uyandırabiliyor, siz odada yürüdükçe başıyla sizi takip edebiliyor. Hayvanlar aleminden robotlar dünyasına adım atan canlılardan biri de kertenkeleler. Trendmasters şirketinin geliştirdiği kertenkeleler dansedebiliyor ve oyun oynayabiliyor. 
     Snubelgrass Interactive şirketi de biyolojik özellikleri algılayabilen oyuncak geliştirdi. Bir kapsülden oluşan oyuncak kilidini yalnız sahibine açıyor. İçindeki sensörler sayesinde yaklaşan kişinin kalp atışlarının sinyalini algılayabiliyor. Sahibinin kalp atış sinyallerini tanıdığı için yalnızca tanıdığı sinyale kilitlerini açıyor. 
     


 EKONOMİ 




















</TEXT>
</DOC>
