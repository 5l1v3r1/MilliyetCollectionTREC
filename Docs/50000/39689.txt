<DOC>
<DOCNO> 39689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sonspo10.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'in gözdeleri Fatih, Hakan ve Rüştü... 
</HEADLINE>
<TEXT>

     Milli Takımlar Teknik Direktörü Şenol Güneş'in görev süresi içinde vazgeçemediği futbolcuların başında Real Sociedadlı Fatih Akyel, FC Interli Hakan Şükür ve Fenerbahçeli Rüştü Reçber geliyor. 
     Fatih, Şenol Güneş yönetimindeki 12 maçlık bölümde 11 kezle en çok maç oynayan futbolcu olurken, toplam 804 dakika sahada kalma başarısını gösterdi. 
     Futbol yaşantısını İspanya Ligi takımlarından Real Sociedad'da sürdüren Fatih, Güneş döneminde yalnızca Azerbaycan ile İstanbul'da yapılan maçta oynamadı. 
     
     Hakan Şükür'ün rekoru 
     Futbol yaşamını İtalya Ligi takımlarından FC Inter'de sürdüren Hakan Şükür, Şenol Güneş döneminde toplam 948 dakika oynama şansı buldu. 
     Yıllardır milli takımın en istikrarlı futbolcuları arasında yer alan ve 66 kez giydiği milli formayla 32 gol atarak, gol rekorunu elinde bulunduran Hakan Şükür, Fransa ve Arnavutluk ile yapılan özel maçlarda oynamazken, kalan 10 maçtan 9'unda sahada 90 dakika mücadele etti. 
     Bu arada Fenerbahçeli Rüştü Reçber ise, Şenol Güneş yönetimindeki 12 maçtan yalnızca 2'sinde oynamadı. 
     
     Hakan Bayraktar ile 1 dakika 
     Milli Takımlar Teknik Direktörü Şenol Güneş döneminde ilk kez A milli olan futbolculardan Gaziantepsporlu Hakan Bayraktar, ilginç bir anı yaşadı. 
     Milli takımın Hollanda ile yaptığı özel maçın 89. dakikasında Abdullah'ın yerine oyuna giren Hakan Bayraktar, maçta yalnızca 1 dakika kalmasına karşın, ilk kez milli olmanın onurunu yaşadı. 
     Şenol Güneş döneminde ayrıca, Trabzonsporlu Tamer 12, Osman 13, Kocaelisporlu Nuri 15, Gaziantepsporlu Ramazan da 20 dakika oynama şansı yakaladı. 
     







</TEXT>
</DOC>
