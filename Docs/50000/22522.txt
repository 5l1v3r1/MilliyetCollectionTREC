<DOC>
<DOCNO> 22522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/spor/spo05.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu zafer Okkan'ın 
</HEADLINE>
<TEXT>

Süper Lig biletini alan Diyarbakırspor, Büyükşehir Belediye maçından sonra yine soluğu Gaffar Okkan’ın mezarında aldı, başarıyı şehit edilen eski emniyet müdürlerine adadı 
     DİYARBAKIRSPOR’UN 16 yıllık hasrete son verip, Süper Lig’e çıkması şehirde görülmemiş kutlamalara sahne oldu. Futbolcular ise, maç öncesi olduğu gibi karşılaşmadan sonra da eski emniyet müdürü Gaffar Okkan’ın Sakarya’nın Hendek ilçesindeki mezarını ziyaret edip, verdikleri sözü tutmanın mutluluğunu yaşadılar. Duygusal anlar yaşanan ziyarette sevinç ve hüzün göz yaşları birbirine karıştı. 
     BAŞKAN Adnan Öktüren, yöneticiler, teknik heyet ve oyuncular üç bin kişilik konvoyla öğleden sonra Okkan’ın mezarının bulunduğu Hendek’e ulaştılar. Önce baba Fikri Okkan’a başsağlığı dileyip, elini öptüler. Daha sonra çevresi Türk ve Diyarbakırspor bayrağı ile donatılan Okkan mezarının başına gittiler. Başkan Öktüren, "O, içimizde yaşıyor. Bu başarıyı Gaffar Okkan’a armağan ediyoruz" diye konuştu. 
     YEŞİL - Kırmızılı ekibin Süper Lig’e "merhaba" demesiyle yönetim çalışmalara başladı. Geçen yıl ışıklandırma sistemi kurulan 18 bin kişilik Atatürk Stadı’nda ek tribüne başlanacak. Devlet Bakanı Fikret Ünlü’nün direktifleri doğrultusunda seyirci kapasitesi 6 bin artırılacak. Biri 5, üçü 4 yıldızlı toplam 10 turistik otelin bulunduğu kentte THY günde karşılıklı olarak Diyarbakır’a dört uçak seferi düzenliyor. 
     



 SPOR 

























</TEXT>
</DOC>
