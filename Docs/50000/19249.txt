<DOC>
<DOCNO> 19249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/ekonomi/eko02.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşin para işi bitirir 
</HEADLINE>
<TEXT>

Bahçeli ile görüşen Meral, "İlk altı aylık zam ücretlere yansıtılırsa sorun çözülür. Aksi halde zor. Bahçeli’nin yaklaşımı olumlu" dedi 
     ATİLLA ÖZSEVER 

     Türk - İş Genel Başkanı Bayram Meral, dün Başbakan Yardımcısı Devlet Bahçeli ile görüştü. Meral, "Esas sorun, ilk altı aylık zammın ücretlere yansıyıp yansımaması. Yansıtılırsa sorun çözülür. Aksi halde zor. Sayın Bahçeli, soruna daha olumlu yaklaştı" dedi. 
     Bayram Meral’in verdiği bilgiye göre, bugün perşembe günü ekonomiden sorumlu Devlet Bakanı Kemal Derviş ile toplu sözleşmelerden sorumlu Devlet Bakanı Mehmet Keçeciler’in görüşmesi bekleniyor. Bu görüşmeden sonra Meral ve Keçeciler yeniden bir araya gelecekler. 
     Türk - İş Başkanı Meral, Bahçeli ile yapılan görüşme hakkında şu bilgiyi verdi 
     
     Zam ücrete yansımalı’ 
     "Bizim için esas konu, ilk altı aylık zammın ücretlere yansıtılmasıdır. Hükümet, ilk dilimle ilgili yüzde 18’lik zammı, 2002’de ücretlere yansıtmadan ikramiye olarak vermek istiyor. Bunu kabul edemeyiz. Keçeciler, ikinci altı ay yüzde 20 zam verelim, enflasyonu aşan kısmını da öderiz, şeklinde bir teklif getirmişti. Eğer ilk altı aylık zammı ücretlere yansıtırlarsa, ikinci altı ay için önerdikleri formüle olumlu yaklaşabiliriz. Ancak bizim için temel sorun ilk altı aylık zammın yansıtılmasıdır." 
     Hükümet, üçüncü ve dördüncü altışar aylık dilimler için de yüzde 10’luk zam ve enflasyonun yüzde 10’u geçmesi halinde aradaki farkın ödenmesi şeklinde bir öneri getirdi. 
     Başbakan Yardımcısı Bahçeli’nin Bayram Meral’e Türk - İş’in kamu sözleşmelerindeki "olgun, sokakta çözüm aramayan medeni tavrından" dolayı da teşekkür ettiği öğrenildi. 
     



 EKONOMİ 


























</TEXT>
</DOC>
