<DOC>
<DOCNO> 46048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/guncel/gun08.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’nin El Cezire’ tepkisi haklı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Her şey ABD’nin planladığı gibi gidiyordu. Tomahawk füzeleri ve ABD uçakları Afganistan’daki hedefleri bombalarken ABD Başkanı Bush kameraların önüne geçip savaşın başladığını ilan etti. Bush’un konuşmasının ardından Usame Bin Ladin, Beyaz Saray’daki tüm ekranlarda boy gösterdi. Kamuflaj giysileri ve yanında kalaşnikofuyla ABD’ye meydan okuyordu. İşte bu görüntü ABD’nin hesabında yoktu. Bin Ladin’in görüntülerini ilk "Arap CNN"i diye nitelendirilen El Cezire televizyonu yayınladı, ardından tüm dünya kanalları. El Cezire’ye karşı özellikle ABD’den tepkiler geldi. Bin Ladin yanlısı olmakla suçlanan El Cezire’nin yaptığı gazetecilik mi, yoksa teröristlerin propagandasını üstlenmek mi 
     
     Prof. Dr Suat Gezgin İ.Ü İletişim Fakültesi Dekanı 
Ambargo yanlış      ABD’nin El Cezire kanalında yayınlanan bombalama ve bin Ladin’in konuşmasına ambargo koyması son derece yanlış bir tutum. İkincisi El Cezire Arap ülkeleri başta olmak üzere hemen hemen bütün dünyada yayın hakkı olan ve yayın yapan bir kanal. Bugün Basın sansür edilemez’ diyoruz. Dolayısıyla buna ABD’nin karşı koyması anlaşılır bir şey değil. Kasetin yayınlanması habercilik açısından bir değer, bir ayrıcalık taşır. Gerek yazılı, gerekse görsel basında habercilik anlayışı sansürsüz halkı bilgilendirme yönlendirmedir bence. Bu bağlamda, bunun yapılabilmesi için doğal sansürü kullanmadan bu haberi değerlendirmek gerekir. El Cezire’nin yaptığı halkı habercilik konusunda bilgilendirmedir diye düşünüyorum. 
     
     Prof. Dr. Edibe Sözen İ.Ü İletişim Fakültesi 
Güvenlik ön planda      ABD şu anda bilgi enformasyon kategorisinde savaşım vermiyor kendi imajı, kendi güvenliği ve gücü çerçevesinde enformasyon veriyor. ABD’den bilgi anlamında enformasyon almıyor, ABD’nin gücü ve güvenliği anlamında bilgi alıyoruz. Bilgili bir enformasyon elde etmek istiyorsak tabii ki ambargo sorun teşkil eder. Şimdi örtülü enformasyon var. ABD şu anda kat kat giydirilmiş bir enformasyon veriyor dünyaya. Çünkü ABD için birinci planda olan güvenlik sistemine bağlı bir enformasyon vermek. O nedenle ambargo koyma hakkına kendi güvenliği açısından sahip olabilir. El Cezire’de teröristi konuşturmak, teröristi aktör haline getirmektir. Teröristleri aktör haline getirdiğiniz zaman güçleri birleştirmiş oluyorsunuz. Oysa dünyada tek aktör ABD, teröre karşı verilen bir savaşta başka bir aktörün yer almasına izin vermiyor. 
     
     Dr Cengiz Özdiker RTÜK Kamuoyu ve Yayın Araştırmaları Dairesi Bşk. 
Terör haberleri tehlikeli      Terör haberlerinin kamuoyu üzerindeki etkisi son derece önemlidir. İngiltere’de BBC, teröristi daha çekici hale getiren ya da haklıymış iması verilmesinden kaçınmaktadır. Teröristler ve onlara yakın olan kişiler başarılı oldukları izlenimi verecek şekilde gösterilmemektedir. Giderek genişleyen medya ağıyla sansür giderek zorlaşmaktadır ve sansür tek yanlı olarak düşünülemez. ABD yönetimi sansürü ne kadar etiketlerse etiketlesin dünya vatandaşlarının bu tür olaylara bakışını değiştiremeyecektir. Ama şu da bir gerçektir ki, terörün ve şiddetin ve bunun propagandasının ekrana yansıması gelecek açısından çok tehlikeli. 
     
     Dr. Mehmet Atay Siyaset Bilimci 
Ambargo koyabilir      El Cezire televizyonunun yayınladığı bin Ladin’in bandına ABD’nin gösterdiği tavrı ilk olarak basın hürriyeti, habercilik noktasından değerlendirmemek lazım. Zira ABD açısından bir savaş hali var. Dolayısıyla savaş durumunda savaşan taraflar kendileri açısından sansür koyabiliyor, bu yaygın ve yerleşik bir uygulama. Kaldı ki, karşı tarafa farklı mesajlar vermek için farklı propaganda teknik mesajlarını uyguladıkları ve yönlendirdikleri oluyor. Dolayısıyla günümüzde 1970’li yıllardan sonra klasik 2. Dünya Savaşı döneminin propaganda anlayışı daha da komplike hale geldi. Yani ABD’nin aldığı tavrı önce bir savaş halinin gerekleri olarak değerlendirmek lazım. ikincisi savaş halinde düşmanının propagandasını yapmamak, düşmanın moralini kırmak, düşmanın mesajlarını sıfıra indirgemek açısından bir psikolojik harekat şeklinde değerlendirmek lazım. 
     



 GÜNCEL 

















</TEXT>
</DOC>
