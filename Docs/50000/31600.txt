<DOC>
<DOCNO> 31600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/magazin/mag02.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra prenseste 
</HEADLINE>
<TEXT>

Sıradışı, cesur, tuhaf, Rock’ın zirvesindeki kadın P.J. Harvey... Açıkhava’yı pazartesi gecesi sallayan Rock Prensi Nick Cave’den sonra Harvey de kulaklarımızın pasını sildi 
     İSTANBUL Milliyet 

     Çok konuşuldu 
     POLLY Jean Harvey... Ya da bilinen adıyla P.J. Harvey, 8’inci Uluslararası İstanbul Caz Festivali’nin en çok konuşulan isimlerinden biri. "Sıradışı, cesur, tuhaf, Rock’ın zirvesindeki kadın" sözcükleriyle anlatılan Harvey’in, Cemil Topuzlu Açıkhava Sahnesi’ndeki konseri de büyük ilgi gördü. Kendi özgün müziğiyle ünlenen ve Rock dünyasının en önemli bestecilerinden kabul edilen Harvey de, tıpkı eski sevgilisi Nick Cave gibi zamanla uslananlardan. 
     
     Her şeyiyle değişti 
     ŞARKI sözleri, hayata bakışı, yaptıkları ve görüntüsüyle ele avuca sığmaz bir kadın görüntüsü çizen Harvey, son yıllarda hem görüntüsü, hem müziği, hem de yazdığı şarkı sözleriyle değiştiğini gösteriyor. Sanatçı, İstanbul’da son albümü "Stories From The City, Stories From The Sea" Kentten Öyküler, Denizden Öyküler albümünden şarkılar seslendirdi. Kent hikayelerinden oluşan bu hüzünlü albüm için Harvey, New York’un arka sokaklarını tanıdı. 
     
Caz şizofreni sayesinde var      NEVSAL ELEVLİ Londra 

     "CAZ müziği, şizofreni sonucu ortaya çıktı." Bu iddia, İngiltere’deki Sheffield Üniversitesi’nden psikiyatri profesörü Sean Spence’e ait. Kraliyet Psikiyatri Koleji’nin yıllık toplantısında bu iddiayı ortaya atan Spence, 20. yüzyıl başlarında yaşayan dahi müzisyen trompetçi Charles "Buddy" Bolden’in bugün bile tedavisi güç olan şizofreniyle mücadele ederken farkında olmadan ilk kez caz yaptığını öne sürdü. Spence, şizofrenin beyinde kavramayı gerçekleştiren bölgeyi etkilediğini, bu yüzden de Bolden’in sadece doğaçlama müzik yaptığını söyledi. 
     



 MAGAZİN 
















</TEXT>
</DOC>
