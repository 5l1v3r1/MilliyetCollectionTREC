<DOC>
<DOCNO> 46532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/soneko25.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, döviz ve faizde bugün nasıl geçti.. 
</HEADLINE>
<TEXT>

     İstanbul Menkul Kıymetler Borsası, ek kaynak konusunda Uluslararası Para Fonu IMF yetkililerince yapılan açıklamalara bağlı olarak ilk seansta gerilerken, ikinci seansta toparlandı. 
     8 bin puanın üzerinde tutunan Endeksin ikinci seanstaki 126.15 
     puanlık artışı günü kurtarmaya yetmedi. Hisse senetleri günlük bazda yüzde 2.26 oranında değer yitirdi. Serbest piyasada dolar 1 milyon 610 bin liraya yükselirken, bono faizlerindeki düşüş sürdü. Kapalıçarşı'da doların satış fiyatı dünkü kapanışa göre 23 bin lira artarak, 1 milyon 587 bin liradan 1 milyon 610 bin liraya çıktı. Markın satış fiyatı da dünkü 736 bin liralık kapanışa göre 9 lira artarak, günü 745 bin liradan kapattı. Dolar güne 1 milyon 570 bin liradan, mark da 725 bin liradan başlamıştı. Merkez Bankası ise doların bugünkü efektif kurunu alışta 1 milyon 583 bin 608 liraya, satışta ise 1 milyon 594 bin 749 lira olarak belirledi. Böylece dolarda alışta 5 bin 503 lira, satışta ise 5 bin 542 lira düşüş oldu. 
     
     Faizlerde durum 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda 3 günlük faiz oranı ortalama yüzde 58.94'ten kapandı. 
     İMKB Tahvil ve Bono Piyasası verilerine göre, 3 günlük faizde en düşük oran yüzde 55.00, en yüksek oran ise yüzde 59.10 oldu. 
     Bankalararası TL interbankında da gecelik faiz oranı yüzde 59.00'dan gerçekleşti. 
     Tahvil ve Bono Piyasası Kesin Alım Satım Pazarı'nda işlem gören 6 Mart 2002 vadeli bugün valörlü bononun basit getirisi yüzde 71.11, bileşik getirisi ise yüzde 87.07 olarak belirlendi. 
     Dünkü piyasa kapanışında, aynı bononun bileşik getirisi 89.34 olmuştu. 
     
     Borsa 
     Borsa'da işlem gören hisse senetleri günlük bazda ortalama yüzde 2.26 değer yitirdi. 
     Endeks, ilk seans 321.19 puan ve yüzde 3.72 düşüşle 8,305.34 puandan kapandı. Endeks, 2. seansta gelen alımlarla, 126.15 puan ve yüzde 1.52 artarak, 8,431.49 puana yükseldi. 
     Borsa'da günlük işlem hacmi 583 trilyon 195 milyar 712 milyon lira olarak gerçekleşti. 
     






</TEXT>
</DOC>
