<DOC>
<DOCNO> 21103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/spo03.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan perişan 1 - 2 
</HEADLINE>
<TEXT>

Sarı - Kırmızılı takım, Ankaragücü’ne Ali Sami Yen Stadı’nda yenildi şampiyonluk yarışında ağır yara aldı. Lig ikinciliğini de tehlikeye attı 
     HALİL ÖZER 

     Galiba artık bu iş bitti. Galatasaray yenildi, Fenerbahçe yendi, Antep idare etti, şampiyonun rengi de yavaş yavaş belirginleşti. Galatasaray, gol ve goller için çıktığı Ankaragücü maçında belki de koca bir sezona veda etti gitti... 
     Bu karşılaşma belki de "ölüm kalım" maçıydı. Bu maçta alınacak bir galibiyet Fener’i sıkıntıya sokacak, hiç olmazsa son ana kadar ligin heyecan kasırgasını devam ettirecekti. Neyin ne olacağı hiç belli olmazdı. Ama işler planlandığı gibi gitmedi. Galatasaray öyle kötü oynadı ki, kendisi bile şaşırdı. Seyircinin tüm gazına rağmen Sarı - Kırmızılı on bir sahada yokluk ordusuydu. Kazanmak için hiçbir şey yapmadı. Aksine karşısında kazanmak isteyenler vardı. Tarihteki aldığı farklı yenilgi onun onurunu belli ki çok zedelemiş. Çıktı, alnının akıyla oynadı, sonuna kadar maçı hak etti. Sanmayın Ankaragücü zar zor kazandı. Hiç de değil. Koca 90 dakika sadece bir gol pozisyonu olan Galatasaray önünde net yedi gol kaçırdı. Bunlar da gol olsa, eyvah ki, eyvah .. Bir Cafer vardı, didik didik etti Galatasaray’ı... İki gol attırdı, Galatasaray savunmasını perişan etti. Her şeyiyle koşan Başkent ekibi, Galatasaray on birine ve seyircisine zindan etti Ali Sami Yen’i. Şöyle bir hatırlamaya çalışıyoruz. Biraz Hagi, ikinci yarıda da Hasan Şaş. Şu maçı almaya çalışan hiç kimse yoktu. Belki de terlemediler bile. Hiçbir ağırlık koyamadılar. Çırpınmadılar bile. Boğazlarına kadar battılar. 
     Daha maçın başında Cafer, rakip kaleyi yokladı. 10. dakikada "Cafer bey", sağdan öyle sarktı ki, Galatasaraylılar adeta uyudu... Ortaladı, top Faruk’a geldi. Faruk, gerçekten Avrupai bir gol attı 1 - 0 
     Bu dakikadan itibaren Galatasaray hesapta atak gözüktü. Ama ne gezer. Pozisyon bulana aşkolsun. Ama Ankaragücü sürekli kaleyi yokladı. Hırçın dedikleri Cafer, futboluyla sanki bir İstanbul beyefendisiydi. Tek başına koca Galatasaray’ı yerine mıhladı. 
     49. dakikada Faruk, kaçırdı. 54. dakikada Cafer, yine soldan sarktı. Sıfıra indi, ortaladı, Rogerio’ya sadece dokunmak kaldı. Umutlar yavaş yavaş gidiyordu. 
     63’te Ümit ortaladı, Hasan Şaş dokundu 2 - 1. Gol geldi ama, Erzurum’dan da kötü haberler geliyordu. 
     75’te Cafer, bu kez sağdan girdi, şutladı, Taffarel’den döndü. Faruk kafayı vurdu, top yan direkten dışarı gitti. Son dakikalarda Galatasaray’ın boş çabası vardı. Atı alan Erzurum’dan geçmişti. 
     
Taraftarın ayıbı      SARI - Kırmızılı ekibin Ankaragücü’ne yenilmesinin ardından ortalık karıştı. Maçtan sonra Suat, hakemin üzerine yürüdü. Hem rakip futbolcularla tartışan, hem de hakeme tepki gösteren Hasan Şaş güçlükle sakinleştirdi. Soyunma odasına ilerleyen futbolculara taraftarlar büyük tepki gösterdiler. 
     OYUNCULARIN kendilerini alkışlarla protesto etmesine sinirlenen taraftarlar, pet şişe ve koltukları kırarak, üzerlerine yağdırdılar. Ankaragücülü futbolcular çıkış tüneline polis kalkanları ile gidebildiler. Yabancı maddeler nedeniyle hakemler de polis koruması altında sahadan çıktı. 
     
Notlar      Süren istifa’ 
     GALATASARAYLI taraftarlardan bir grup Başkan Faruk Süren’i istifaya davet etti. Okan ve Emre’ye de büyük tepki gösterirken, "Fatih Terim imparator, Süren istifa" sloganları attılar. Bir grup da, eski yöneticilerden Adnan Polat’ın arabasını durdurup, "Kurtar bizi. Polat gelecek, dertler bitecek" dediler. 
     
     Popescu cezalı 
     FENERBAHÇE maçının ardından dün akşam da sarı kart gören Popescu cezalı duruma düşürdü. Rumen oyuncu, Gaziantep maçında oynayamayacak. Bu arada Ümit, Okan’ın sarı kart için, "Aynı bana gösterilen gibiydi" dedi. Okan, kırmızı kartın ardından çıkarken hakeme elini uzattı. Ancak Bülent Uzun, yanlış yorumlayınca, karşılık vermedi. Buna kızan Okan, sahadan çıkmadı, yedek kulübesindeki kaptan Bülent, kendisini sakinleştirdi. 
     
     Okan’a tepki 
     BAZI yöneticiler, Okan’a tepki gösterdiler. Galatasaraylı yöneticiler, "Hiç kimsenin takımını böyle bir durumda on kişi bırakmaya hakkı yok. Hakem adaletsiz olsa bile, maçı 11 kişi bitirmeliydik. Okan ve Emre Inter’e imza attıktan sonra motivasyon eksikliği yaşıyorlar" dediler. 
     
     Üzücü kavga 
     GALATASARAY’IN eski yöneticilerinden Nejat Bingöl, maç bitiminde Ankaragücülü yöneticilere laf attı. Başkentliler, Bingöl’ün üzerine yürüdüler, ortalık bir anda karıştı. Tribünde yer alanlar kavgayı ayırdılar. 
     



 SPOR 































</TEXT>
</DOC>
