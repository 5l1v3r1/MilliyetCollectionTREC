<DOC>
<DOCNO> 23590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/ekonomi/eko05.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper mi, kurşunsuz mu, SOYALI MI 
</HEADLINE>
<TEXT>

Sebzeden elde edilen benzin artık benzincilerde satılmaya başlandı. Biodizel ismi verilen bu yakıtın 20 yıl içinde ABD’de mazotla çalışan araçların yüzde 20’sinde kullanılacağı tahmin ediliyor 
     Alev Belviranlı 

     Son altı aydır büyük bir enerji krizi ile karşı karşıya olan ABD’nin California eyaletinde alternatif enerji konusunda tarihi bir adım atıldı. 
     California, San Francisco kentindeki bir benzinci normal, kurşunsuz, mazot gibi bildik yakıtların yanı sıra sebzelerden elde edilen sebze benzininin satışına başladı. 
     Almanya ve Finlandiya’da halihazırda kullanılan Biodizel ismi verilen yakıt türünün 20 yıl içerisinde ABD’de mazotla çalışan araçların yüzde 10 - 20’sinde kullanılmaya başlanacağı tahmin ediliyor. 
     
     Kamu da sevdi 
     2000 yılında ABD genelinde 13 milyon litre Biodizel yakıtı tüketildiği tahmin ediliyor. Özellikle kamu kuruluşları tüketim konusunda başı çekiyor. 
     San Francisco merkezden SFO havaalanına sefer yapan otobüslerin yanı sıra Yosemite, Channel Islands gibi doğal parkların sahip olduğu kamyon, bot gibi araçlar ve jeneratörler Biodizel ile çalışıyor. Kamu kuruluşlarının yanı sıra özel şirketler de bu alternatif yakıt türüne ilgi göstermeye başladı. San Francisco merkezli Bode Gravel isimli şirket kireç karma araçlarında Biodizel kullanıyor. 
     Henüz çok kısıtlı olan Biodizel kullanımının çevre bilincinin artması ve alternatif enerji kaynaklarına duyulan ihtiyaç ile doğru orantılı olarak artması bekleniyor. 
     Yapılan hesaplamalara göre 2001 yılında Biodizel kullanımı 13 milyon litreden 75 milyon litrenin üzerine çıkacak. 20 yıl içerisinde ise ABD’deki tüm dizel yakıt ile çalışan araçların yüzde 10 ila 20’si Biodizel kullanmaya başlayacak. 
     
     Radikal kente, radikal yakıt 
     San Francisco ABD’nin en radikal şehri olarak kabul ediliyor. Bir özelliği de doğal çevreyi koruma konusundaki alternatif girişimlerinin hayli fazla olması. İşte, şehir merkezinin ana otoyola bağlandığı güzerg hlardan birinin üzerinde olan Olympian isimli benzinci Biodizel ismi verilen yeni bir benzin türünün satışına başladı. Soya fasulyesinin yağından elde edilen Biodizel isimli yakıt, normalde mazotla çalışan taşıtlarda kullanılabiliyor. Özellikle kamyon ve tırlarda kullanımının artması beklenen bu yeni yakıt türü jeneratörlerde, trenlerde ve vapur gibi deniz taşıma araçlarında da kullanılabiliyor. 
     
     Sebzenin nimeti 
     Sebzelerden elde edilen yakıtın tarihi aslında çok eski. Mazotla çalışan motorları geliştiren Redolph Diesel ilk olarak sebzeden yapılan bir benzin kullanmış. Ancak doğada fosil yakıtların o dönemde çok daha fazla olması ve çevreye olan zararlarının bilinmemesi sebze benzininin kullanımının rafa kaldırılmlasını sağlamış. Biodizel, soya fasulyesinden elde edilen bir yakıt türü. Soya fasulyesinin işlenmesi ile ortaya çıkan bir yan ürün. Ancak soya fasulyesinin dışında farklı sebze türlerinden de elde edilebiliyor. Şu anda mazotla çalışan tüm araçlarda herhangi bir değişiklik yapılmaksızın Biodizel’in yakıt olarak kullanılabileceği belirtiliyor. En büyük özelliği ise çevre dostu olması. Dezavantajı ise fiyatı. San Francisco’da 1 galonu 3.7 litresi 3.15 dolardan satışa sunulan Biodizel’in bir diğer handikapı da çevre dostu olmasına karşın çevreye diğer yakıtlarda olduğu gibi nitrojen oksit yaymaya devam etmesi. 
     



 EKONOMİ 
















</TEXT>
</DOC>
