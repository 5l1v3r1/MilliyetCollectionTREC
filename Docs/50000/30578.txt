<DOC>
<DOCNO> 30578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/guncel/gun02.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotokopiyi 53 günde çektiler... 
</HEADLINE>
<TEXT>
BÖYLE DAVA OLMAZ 
Duruşma savcısının zamanaşımına uğradığı’ gerekçesiyle düşmesini istediği Çağlar'ın hayali ihracat davası kararına iddianame savcısı itiraz etti 
     HABER MERKEZİ 

     Cavit Çağlar'ın oğlu ve dayısının da yargılandığı Bursa 3. Ağır Ceza Mahkemesi'ndeki hayali ihracat davasının "zamanaşımı" gerekçesiyle düşürülmesi kararına ilişkin skandal büyüyor. 
     Nergis Holding bünyesindeki Sifaş A.Ş'nin işlemleri nedeniyle açılan davanın pazartesi günkü ilk duruşmasında, Duruşma Savcısı Ali Tardu, "beş yıllık zamanaşımı dolduğu için davanın ortadan kaldırılmasını" talep etti. Talebi yerinde gören mahkeme, "suçun işlendiği 26 Ocak 1996'dan sonra geçen sürede 5 yıllık zamanaşımının dolduğunu" belirterek davayı düşürdü. 
     Kararın ardından, Hesap Uzmanları Kurulu'nun HUK hayali ihracatı ve haksız vergi iadesini tespit eden raporun aylarca işleme sokulmayarak davanın geç açıldığı ortaya çıktı. İşlemleri geciktirmekle suçlanan davayı açan Savcı Mehmet Dalgalı ise, dün, duruşma savcısının talebinin aksine, davanın düşürülmesi kararını temyiz ettiğini bildirdi. AA'ya "HUK'un, 14 Aralık 2000 tarihli yazısıyla Vergi Usul Kanunu'na muhalefetten suç duyurusunda bulunulduğunu" açıklayan Dalgalı, "üzerindeki tarih ile geliş tarihi arasındaki farkın araştırıldığını vurguladığı evrakın HUK tarafından 5 Şubat 2001'de gönderildiğini, başsavcılığa 7 Şubat'ta ulaştığını, kendisine de 13 Şubat'ta verildiğini" belirtti. Dalgalı, 16 Mart'ta açtığını belirttiği kamu davasının düşürülmesi kararını temyiz ettiğini bildirdi. 
     Bursa Cumhuriyet Başsavcısı Emin Özler de, DHA'ya, evrakın adliyeye geç ulaştırıldığını, savcının görevini kötüye kullanmadığını söyledi. Özler, Maliye dosyasının üzerinde "Evraklar 14 Aralık 2000 tarihinde hazırlandı. Çoğaltma çalışması nedeniyle 53 gün sonra ancak 5 Şubat 2001 tarihinde gönderilebilmiştir" notu bulunduğuna dikkat çekti. 
     
     Yanıtsız kalan sorular 
     Milliyet'in ortaya çıkardığı skandalda yanıt bekleyen sorular şunlar 
     Hesap uzmanlarının Ekim 2000'de bitirdiği ve Milliyet'te yayımlanan rapor, davanın açıldığı 16 Mart'a kadar nerede bekletildi 
     Fotokopinin 53 gün sürmesi inandırıcı mı 
     Hesap uzmanları 14 Aralık'ta suç duyurusunda bulunduğuna göre dava için neden Mart ayının ortasına kadar beklendi 
     26 Ocak'ta dolduğu belirtilen zamanaşımı süresinin geçilmesinde Maliye'nin rolü var mı 
     
JET’ İNCELEME      ERSAN ATAR Ankara 

     Adalet Bakanlığı, Çağlarlar’ın da aralarında bulunduğu sanıkların hayali ihracat yaptıkları gerekçesiyle yargılandıkları davanın, dosyaların aylarca bekletilmesinden sonra düşürülmesi sürecini incelemeye aldı. Alınan bilgiye göre, Adalet Bakanı Hikmet Sami Türk, haberin Milliyet’te yer alması üzerine müfettiş görevlendirilmesi talimatını verdi. Müfettişlerin, zamanaşımı süresinin dolup dolmadığına ve davayı açan Savcı Mehmet Dalgalı’nın sorumluluğunun bulunup bulunmadığına bakacağı öğrenildi. 
     



 GÜNCEL 
























</TEXT>
</DOC>
