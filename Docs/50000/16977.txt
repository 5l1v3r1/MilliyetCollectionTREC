<DOC>
<DOCNO> 16977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/siyaset/asiy.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
5 milyon önerdi 
</HEADLINE>
<TEXT>

Geceyi cezaevinde geçiren eski bakan Cavit Çağlar, serbest kalmak için 6 trilyon lira kefalet önerdi, ama yargıç bırakmadı 
     YASEMİN ÇONGAR 

     New York’ta önceki gece FBI ajanlarınca yakalanan Devlet eski Bakanı Cavit Çağlar, dün çıkarıldığı ABD Bölge Mahkemesi’nde beş milyon dolar kefalet ödemeyi önermesine karşın serbest bırakılmadı. Tutukluluk hali süren Çağlar, kelepçeli olarak getirildiği mahkeme binasından yine kelepçeli olarak alındı ve yeniden önceki geceyi geçirdiği New York Metropolitan Cezaevi’ne konuldu. Çağlar’ın kefaletle serbest bırakılma talebi ve Türkiye’ye iadesine ilişkin ikinci duruşma, yarın Türkiye saatiyle 21.00’de yapılacak. 
     Çağlar, dün Manhattan’daki 7. Bölge Ceza Mahkemesi’ne, Türkiye saatiyle 14.15’te götürüldü. Çağlar’a duruşmada Amerikalı avukatı Marvin B. Segal vekalet ederken, iki Türk arkadaşı da dinleyiciler arasında yer aldı. 
     Avukat Segal, Bölge Yargıcı Andrew J. Peck’e, Çağlar’ın Türkiye’de bakanlık yapmış saygın bir kişi olduğunu, aile ve torun sahibi olduğunu anlatarak, sözüne güvenilmesi gerektiğini ve beş milyon dolar yaklaşık 6 trilyon lira gibi yüksek bir kefalet güvencesiyle serbest bırakılması önünde hukuki engel olamayacağını anlattı. Avukat ayrıca, Çağlar’ın Türkiye’de siyasi bir karalama kampanyasına hedef yapıldığını öne sürerek, tutuklanmasının da kendisinin küçük düşürülmesi amacına hizmet dışında anlam taşımadığını savundu. İşadamı Çağlar’ın sürekli ilaç kullandığını ve sağlık durumunun bozuk olduğunu da anlatan avukat, kefalet talebinin kabulünü istedi. 
     
     Bakanlık temsilcisi Kaçabilir 
     Duruşmaya Amerikan Adalet Bakanlığı’nı temsilen katılan ve bir anlamda savcılık rolü üstlenen M. Williams ise, Çağlar’ın Türkiye’ye iadesinin gerektiğini, ancak serbest bırakılması halinde, iadesine ilişkin hukuki işlemlerin sonucunu beklemeden "kaçmaya çalışabileceğini" bildirdi. 
     Yargıcın kefaletle serbest bırakma talebine sıcak bakmadığının anlaşılması üzerine, Çağlar’ın avukatı, bu kez müvekkilinin serbest bırakılması karşılığında ayağına "elektronik pranga" takılarak hareketlerinin sürekli denetim altında tutulabileceğini hatırlattı. 
     Elektronik pranga önerisi üzerine Yargıç Peck, "Pranga önerinizi kabul etsek bile, Çağlar birkaç gün daha otelden daha ucuz bir yerde kalacak" diyerek, tutukluluk halinin süreceğini bildirdi. Çağlar duruşmadan sonra uzunca bir süre mahkeme binasında kalarak avukatı Segal ile görüştü ve yarınki duruşma için taktik belirledi. 
     Bakanlık temsilcisi M. Williams, duruşma-da, Çağlar’ın tutuklanmasının Türkiye’ye iadesine yönelik olduğunu özellikle vurguladı. Williams, Çağlar’ın uzunca süredir ABD’nin çeşitli eyaletlerinde dolaştığının tespit edildiğini, son iki aydır ise New York’ta bir otelde kaldığını anlattı. Yetkili, Çağlar hakkındaki iade işlemlerinin en fazla 60 gün içinde tamamlanacağını da açıkladı. 
     Peck ise, Çağlar’ın iadesi yönünde karar alınırsa işlemlerin ABD Adalet Bakanlığı’nca kısa sürede tamamlanacağını açıkladı. 
     
FBI’dan Tantan’a PAKET TAMAM      TOLGA ŞARDAN, YASEMİN ÇONGAR 

     İşadamı Cavit Çağlar, filmlere konu olan bir operasyonla ABD’de yakalandı. Haber, İçişleri Bakanı Sadettin Tantan’a "Amerika’daki paket tamam" sözleriyle bildirildi. 
     Kaçakçılık Daire Başkanlığı, Çağlar için bir çalışma grubu oluşturdu. Ankara'daki FBI görevlisi de, bu çalışmalara katıldı. Çağlar'ın Kanada'da olduğu ve kısa süre önce New York'a geçtiği saptandı. Bu kentte Hayim Medina adlı işadamı ve Bekir Çolak adlı arkadaşının yanında kalan Çağlar'ın yakalanması için, ev ve işyerlerinin bulunduğu beş adres FBI'a verildi. Ancak, Çağlar’ın bu adresleri kullanmadığı ortaya çıktı. 
     Emniyet iki hafta önce, işadamının eşi Nursel Çağlar'ın ABD'ye gideceğini saptadı. Bu bilgi FBI'a da iletilirken, Tantan'ın talimatıyla önceki sabah operasyon başladı. New York JFK Havalimanı'nda önlem alan FBI, Bursalı işadamı Hayri Yazıcı'yla birlikte eşini karşılamaya gelen Çağlar'ı TSİ 23.00'te yakaladı. Direniş göstermeyen Çağlar’ın üzerinden 2003 yılına kadar süresi olan kırmızı pasaport çıktı. 
     
İADE TALEBİNDE SKANDAL Çağlar’ı polis sorgulayamayacak      ERSAN ATAR Ankara 

     Adalet Bakanlığı, Cavit Çağlar’ın iade dosyasını çeviriye verdi ancak talep skandalla başladı. Çağlar Türkiye’ye iade edilirse Alaattin Çakıcı örneğinde olduğu gibi, DGM kararına göre tutuklandığından direkt savcılığa çıkarılacağından, polis tarafından sorgulanamayacak. 
     İstanbul DGM Başsavcılığı’nın Çağlar hakkında hazırladığı iade talepnamesinde sadece şahsın iadesi istendi. Başsavcılık, Çağlar ile birlikte soruşturmaya konu olan suç delillerinin, yakalanırken ele geçirilebileceği olasılığını gözardı etti. 
     Bu hatadan dolayı, Çağlar’ın banka cüzdanları, telefon fihrisi gibi delil olabilecek evrakı iade edilmeyeceği gibi, ABD bankalarındaki parası da bu ülkede kalacak. Türkiye’nin, iki ülke arasındaki anlaşmaya göre, Çağlar’ın iade dosyasını 60 gün içinde göndermesi gerekiyor. 
     
Bir zamanlar Amerika      Çağlar, 12 Eylül 1980 sonrasındaki yasaklı yıllarında yalnız bırakmadığı Süleyman Demirel'den ödülünü parlamento ve hükümete girerek aldı. 20 Ekim 1991 seçimlerinden sonra Demirel'in başbakanlığında kurulan DYP- SHP koalisyonunda "borçlu olduğu" kamu bankalarından sorumlu Devlet Bakanlığı'na getirilmesi tartışmalara yol açtı. Tansu Çiller'in Demirel ile büyük kavgası da, ABD'ye yaptığı gezide "ekonomiden sorumlu bakan" olarak Çağlar'ı götürmesiyle çıktı. 
     
10 SORU 10 CEVAP      'Aile fotoğrafı'ndan arananlar listesine 
     1- Cavit Çağlar kimdir 
     1946'da Gümülcine'de doğdu. 2 yaşında Türkiye'ye geldi. Sultanhamam'da iş hayatına atıldı. 1990’larda Nergis Holding'i Türkiye'nin en büyük şirketlerinden yaptı. 
     
     2- Siyasetle ilişkisi nedir 
     1987'de DYP Bursa Milletvekili seçildi, bankalardan sorumlu devlet bakanlığı da yaptı. Süleyman Demirel'in en yakınındaki kişilerden biri oldu. 
     
     3- Tutuklanma süreci nasıl başladı 
     Egebank’ı soruşturan İstanbul DGM, 7.5 milyon dolar usulsüz kredi almakla suçlanan Çağlar'ı ifadeye çağırdı. 
     
     4- Çağlar ne yaptı 
     Sağlık sorunlarını gerekçe göstererek yurtdışına çıktı ve bir daha dönmedi. 
     
     5- Savcılık nasıl bir yol izledi 
     2 Ocak 2001'de gıyabi tutuklama kararı çıkartılmasını sağladı. Çağlar hakkında "kırmızı bülten" çıkartıldı. 
     
     6- Bu davada Çağlar'ın durumu nedir 
     36 sanıklı Egebank davasında Çağlar’ın dosyası ayrıldı. 
     
     7- Hakkında başka dava var mı 
     Usulsüzlükle suçlandığı Etibank soruşturmasın-da da hakkında gıyabi tutuklama kararı var. 
     
     8- Başka banka davası var mı 
     Çağlar, Interbank'ın da eski sahibi. Çağlar ve Bank Ekspres'in eski sahibi Korkmaz Yiğit hakkında birbirlerine usulsüz krediler verdikleri gerekçesiyle açılmış dava var. 
     
     9- Interbank davaları ne aşamada 
     İnterbank'la ilgili "banka dolandırıcılığı yapmak" suçundan açılan davada, Çağlar 6 ile 11 yıl arasında hapis istemiyle tutuksuz yargılanıyor. Ayrıca, Şişli Adliyesi'nde Interbank kredileriyle ilgili davada 5 yıla kadar hapis istemiyle yargılanıyor. 
     
     10- ABD'den iade edilebilir mi 
     İadenin önünde bir engel bulunmuyor. 
     


 SİYASET 


















</TEXT>
</DOC>
