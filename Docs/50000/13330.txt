<DOC>
<DOCNO> 13330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur12.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbüz Çapan, CHP'den istifa etti 
</HEADLINE>
<TEXT>

     Esenyurt Belediye Başkanı Gürbüz Çapan, CHP Genel Başkanı Deniz Baykal'ın izlediği politikaların kendi kişisel iktidar arzularını tatmin etmeyi amaçladığını savunarak, mensubu bulunduğu CHP'den istifa ettiğini bildirdi. 
     Çapan, makamında yaptığı basın toplantısında, ülkenin içinde bulunduğu ekonomik ve siyasal durumu anlatarak, ''Ülkemiz, üretim yapılamayan bir ülke haline gelmiş. Başta siyasal partilerimiz olmak üzere, tüm siyasal kurumlarımız toplum nezdinde güvenilirliklerini yitirmişlerdir'' dedi. 
     Bu şartlar içinde siyasal alternatif yaratması beklenen CHP'nin ise, Deniz Baykal tarafından ''görevden alındığını ve dağılmaya bırakıldığını'' öne süren Çapan, Türk halkının bu bataklıktan çıkmasının yolunun sol çizgiden geçtiğini bildirdi. 
     Çapan, 12 yıldır CHP mensubu olarak Esenyurt Belde Belediyesi Başkanlığı görevini yürüttüğünü belirterek, sözlerini şöyle sürdürdü 
     ''Kısa süre öncesine kadar böylesi bir sol politikanın kendisini ifade edebileceği tek partinin CHP olduğunu düşünüyordum. Ancak Sayın Deniz Baykal'ın, yeni kılavuzları eşliğinde izlediği yeni politikaların Türkiye'nin bu ihtiyacını karşılamaya değil, iflas eden bugünkü düzenin egemenlerinin isteklerini karşılamayı ve kendi kişiseliktidar arzularını tatmin etmeyi amaçladığını büyük üzüntüyle gördüm.'' 




</TEXT>
</DOC>
