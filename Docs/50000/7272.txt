<DOC>
<DOCNO> 7272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/dunya/dun02.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Balkan Zirvesi’nde 
</HEADLINE>
<TEXT>

Cumhurbaşkanı zirvede Bulgar meslekdaşına PKK’yı sordu. Stoyanov da PKK’ya asla izin vermeyecekleri’ yanıtını verdi. Türk, Bulgar ve Romen liderler ayrıca AB üyeliğini konuştu 
     ÜMİT BEKTAŞ Filibe 

     Cumhurbaşkanı Ahmet Necdet Sezer, Türkiye, Bulgaristan ve Romanya’nın katılımıyla gerçekleşen 4. Balkan Zirvesi’ne katıldı. Abdullah Öcalan’ın yakalanarak Türkiye’ye getirildiği 15 Şubat 1999’un yıldönümüne denk gelen zirvede, Sezer, Bulgaristan Cumhurbaşkanı Peter Stoyanov’a PKK’yı sordu. Sezer’in toplantıda PKK’nın Bulgaristan’da bürosu bulunduğu ve faaliyetlerine izin verildiğini gündeme getirmesi üzerine, Stoyanov, "PKK’nın Türkiye’yi hedef alacak hiçbir etkinliğine Bulgaristan izin vermeyecektir" dedi. 
     Filibe’ye gelişinde Stoyanov tarafından havaalanında askeri törenle karşılanan Cumhurbaşkanı Sezer, örgütlü suçlarla mücadele amacıyla Bükreş’te kurulan Merkezin faaliyetlerinin etkinleştirilmesini ve benzeri merkezlerin Türkiye ve Bulgaristan’da da kurulması gerekliliğinin altını çizdi. 
     Romanya Cumhurbaşkanı Ian Illescu’nun da katıldığı toplantıda üç ülke lideri Kosova’nın gelecekte nasıl bir statüye kavuşacağını tartıştı. Ayrıca liderler Yugoslovya’nın yeniden yapılandırılması sürecinde ortak hareket etme ve direk katılım konusunda görüşbirliğine vardı. Sezer, AB’ye uyum sürecinde üçlü zirvenin büyük bir yararı olacağını belirtti. Stoyanov da "Bizsiz bir Avrupa ve Avrupasız biz düşünülemez" dedi. 
     


 DÜNYA 












</TEXT>
</DOC>
