<DOC>
<DOCNO> 7382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sondun05.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüslü saldırıyı düzenleyen şoför "İntikam için yaptım" 
</HEADLINE>
<TEXT>

     Tel Aviv'de önceki gün ''otobüslü saldırıyı'' düzenleyen Filistinli şoförün, saldırıyı İsrail askerinin öldürdüğü bir yakınının intikamını almak için düzenlediği bildirildi. 
     Yediot Aharonot gazetesinde polis kaynaklarına dayanarak yayımlanan haberde, İsrail iç güvenlik servisi Şin Beth tarafından sorgulanan 35 yaşındaki Filistin şoför Alaa Halil Ebu Alba'nın sorgusu sırasında, herhangi bir örgütle bağlantısı olmadığını söylerek, saldırıyı, İsrail ordusu tarafından öldürülen bir yakınının intikamını almak için düzenlediğini belirttiği kaydedildi. 
     Haberde, Ebu Alba'nın, ''Saldırıyı, Gazze'de 2 hafta önce öldürülen yakınımın intikamını almak için düzenledim'' dediği belirtildi. Ebu Alba'nın sözünü ettiği yakınının, İsrail askerlerince açılan ateşte öldürülen 28 yaşındaki Abdullah Ebu Kirş olduğu belirtilen haberde, İsrail'de çalışan Filistinli işçileri taşıyan şirkette şoför olarak çalışan Ebu Alba'nın saldırıyı düzenlemeden önce işçileri bıraktığı belirtildi. Saldırıda tek bacağı kopan ve halen Tel Aviv'de bir hastanede bulunan Ebu Alba'nın, saldırı günü İsrail'e geçişinde polis yetkililerin şüphesini çekmediği kaydedildi. ''Otobüslü saldırıda'' 8 kişi ölmüştü. 




</TEXT>
</DOC>
