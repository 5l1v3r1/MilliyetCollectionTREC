<DOC>
<DOCNO> 25179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/soneko23.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi buğdayı TMO'ya vermiyor, peşin fiyatla tüccara satıyor 
</HEADLINE>
<TEXT>

     Çukurova'da buğday hasadı hemen hemen tamamlanmasına karşın, çiftçi Toprak Mahsülleri Ofisi'ne TMO rağbet etmiyor. Buğday piyasada daha yüksek fiyata ve peşin parayla alıcı bulduğu için TMO Adana Şubesi'ne, alımların başladığı 9 günden buyana yalnızca 300 ton ürün teslim edildi. 
     Çukurova'da yaygın olarak tarımı yapılan yarı sert kırmızı buğdayın hasadı, yüksek kesimlerdeki sınırlı alanların dışında tamamlandı. 
     Bahar yağışlarının yetersizliği yüzünden verimin dekara 300-350 kilogram civarında gerçekleşmesi nedeniyle rekoltenin önceki yıllara göre düşük olduğu bölgede, piyasa koşulları üretici lehine gelişti. TMO'nun 147 bin 600 liradan aldığı Çukurova yarı sert kırmızı buğday piyasada 160 bin lira civarında satılıyor. 
     TMO Adana Şubesi Müdürü Mesut Koca, buğday alımına 25 Mayıs'ta başladıklarını, ancak çiftçinin ofise ürün getirmediğini ifade ederek, ''Bugüne kadar yalnızca 300 ton buğday alımı yaptık. Piyasada daha yüksek fiyata ve peşin parayla alıcı bulduğu için bize gelmiyor. Biz 147 bin 600 liradan alım yapıyoruz, piyasa fiyatı 160 bin lira civarında '' dedi. 
     Çiftçinin ürünü bekletme eğilimi içinde olduğuna da değinen Koca, fiyatın daha da yükseleceği beklentisi bulunduğunu, fabrikaların bile yalnızca gündüz vardiyası için ürün bulabildiklerini belirtti. 
     Adana Çiftçiler Birliği Başkanı Cumali Doğru da, yörede buğday veriminin, bahar yağışlarının yetersizliği nedeniyle düşük olduğuna dikkati çekerek, ''Bu sezon TMO'ya buğday gitmez. Hazine'den para çıkmasını istemeyenlerin gözü aydın. Çiftçi ofise ürün vermiyor'' diye konuştu. 
     Çukurova'da bu yıl, dekar başına 300-350 kilogram civarında ürün alındığını anlatan Doğru, şunları kaydetti 
     ''Tüccar, sanayici kilogramı 160 bin liradan buğday alıyor. Fiyatlar önümüzdeki süreçte daha da yükselecek. Ancak çiftçinin ihtiyacı olduğu için ürününü satıyor. Tahammülü olanlara ürünü bekletmelerini öneriyorum. Ne kadar ihtiyaçları varsa o kadar satsınlar Taban fiyat belirlenirken, Hazine'den para çıkmasını istemeyenlerin gözü aydın. Ofise ürün gitmiyor. Ancak Türkiye'nin buğdaya ihtiyacı var. Orta Anadolu'da da bu yıl verim düşük. Dışarıda Ucuz buğday var diyorlardı. Türkiye buğday ithal etmek durumunda kalırsa, ucuz buğday var mı göreceğiz. Bakalım buğdayı dışarıdan kaça alabilecekler '' 
     Tarım İl Müdürlüğü yetkilileri ise Adana'da 2001 yılı buğday rekoltesinin bir milyon 227 bin 20 ton olarak tahmin edildiğini belirterek, ''Rekoltenin tahminimizin yüzde 10-20 daha aşağısında olacağı kanaatindeyiz'' dediler. 
     Yetkililer, geçtiğimiz yıl ilde bir milyon 325 bin 104 ton buğday üretildiğini kaydettiler. 







</TEXT>
</DOC>
