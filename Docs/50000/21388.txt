<DOC>
<DOCNO> 21388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/soneko32.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile yola devam 
</HEADLINE>
<TEXT>

     Devlet Bakanı Kemal Derviş, Türkiye'nin sunduğu niyet mektubu ve ek mali destek konusunda, IMF İcra Direktörleri Kurulu'nun şu an toplantı halinde olduğunu, kararın Türkiye saati ile gece yarısına doğru belli olacağını bildirdi. 
     Derviş, düzenlediği basın toplantısında, niyet mektubu ve ek mali destek konusunu değerlendirirken, ''benim tahminim olumlu çıkacak. Tartışmalar olumlu olarak başladı, haberini aldık'' dedi. 
     Yeni ekonomik programın IMF ile görüşülerek Türk bürokratları tarafından hazırlandığını da belirten Derviş, programın aksatılmadan uygulanması gerektiğini vurguladı. 
     Derviş, ''önümüzde önemli işler var. Bazı kanunların çıkması gerekiyor. Çalışmaların hızlı şekilde sürmesinin sebebi ise yangını bir an önce söndürmekti'' dedi. 
     Derviş, ekonomik programa toplumun tümümün destek vermesi gerektiğini de belirtti. 
     Bu arada Derviş'in basın toplantısından önce, ''Türkiye'nin Güçlü Ekonomiye Geçiş Programı'' başlığıyla ana hatları daha önce açıklanan ve kitapçık haline getirilen program, detaylı şekilde açıklandı. 







</TEXT>
</DOC>
