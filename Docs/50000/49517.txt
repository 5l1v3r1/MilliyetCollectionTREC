<DOC>
<DOCNO> 49517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/siyaset/siy01.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’e dönüş yok 
</HEADLINE>
<TEXT>

Af yasasıyla milletvekili ve parti kurucusu olabileceğini ileri süren Tayyip Erdoğan ile siyasete dönme hesapları yapan Necmettin Erbakan’ın umudu, Anayasa Mahkemesi’nin gerekçeli kararıyla söndü 
     ERSAN ATAR Ankara 

     AKP Genel Başkanı Recep Tayyip Erdoğan’ın, Şartla Salıverilme Yasası’nın "af değil bir erteleme" olduğu, bu nedenle milletvekilliği önünde engel bulunmadığı iddiası, Anayasa Mahkemesi’nin gerekçeli kararıyla ortadan kalktı. Yasanın "toplu özel af niteliğinde" olduğuna ve "ehliyetleri tekrar kazandırmadığına" karar veren yüksek mahkeme, siyasi yasaklı Necmettin Erbakan’ın umutlarını da söndürdü. 
     Anayasa Mahkemesi’nin cumartesi günkü Resmi Gazete’de yayımlanan Şartla Salıverilme Yasası’nın bazı madde ve hükümlerinin iptaline ilişkin gerekçeli kararında, Erdoğan ve Erbakan’ın tezlerini çürüten görüşler yer aldı. 
     
     Yeni karar için ışık 
     Kararda, Erdoğan’ın iddiasının aksine, yasanın "erteleme" değil, "belirli bir süreyle suç işlememe bozucu koşuluna bağlanmış, toplu özel af niteliğinde" olduğu kaydedildi. 
     Gerekçeli kararın diğer bölümlerinde, bu tanımı güçlendirmek için sık sık, "Bu düzenleme Şartla Salıverilme Yasası değil, af özelliği ağır basan kendine özgü bir yasa" görüşüne yer verildi. 
     "Özel" affın tanımı konusunda, Yargıtay Başsavcısı Sabih Kanadoğlu’nun, Erdoğan’ın milletvekili ve dolayısıyla parti kurucusu olamayacağı yönündeki başvurusunun sonuçlarına ışık tutacak bir saptamada bulunan Anayasa Mahkemesi, şu görüşü karara geçirdi 
     "Özel af, sadece cezayı kısmen veya tamamen düşüren bir sebeptir. Özel affın mahkumiyete tesir etmemesi nedeniyle mahkumiyete bağlı ehliyetsizlikler devam eder." 
     Milletvekilliği ve parti kuruculuğu önünde engel olmadığını öne süren Erdoğan, şu tezi savunuyordu 
     "Şartla Salverilme Yasası, bir erteleme yasasıdır. Eğer benim hapis cezam infaz edilmemiş olsaydı, bu yasaya göre ertelenecekti. Cezanın kendisi erteleniyorsa, bunun sonuçları da ertelenir ve milletvekili, dolayısıyla parti kurucusu olmamın önünde bir engel bulunmamaktadır." 
     Erdoğan gibi, Bingöl konuşması nedeniyle "halkı dil, din ve ırk ayrımcılığı yaparak açıkça düşmanlığa tahrik etmek" suçunu düzenleyen TCK’nın 312. maddesinden hüküm giyen Erbakan’ın aktif siyasete dönme hesapları da gerekçeli kararla zora girdi. 
     
Erdoğan’ın ilk bayramı      ÜMİT BEKTAŞ, ALTAN BURGUCU 

     AKP Genel Başkanı Recep Tayyip Erdoğan, dün ilk kez "Genel Başkan" sıfatıyla 29 Ekim törenlerine katıldı. Anıtkabir’deki törende de hazır bulunan Erdoğan, Atatürk Kültür Merkezi’ndeki kutlamalarda da protokoldeki yerini aldı. AKM’de TBMM Başkan Vekili Yüksel Yalova ile yan yana oturan Erdoğan’ın hiç sohbet etmediği gözlendi. Tören alanına daha sonra gelen Ankara Büyükşehir Belediye Başkanı Melih Gökçek’in Tayyip Erdoğan’la selamlaşmaması dikkat çekti. 
     



 SİYASET 













</TEXT>
</DOC>
