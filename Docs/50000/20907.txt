<DOC>
<DOCNO> 20907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur17.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom yasa tasarısı Genel Kurul'da 
</HEADLINE>
<TEXT>

     TBMM Genel Kurulu'nda, Türk Telekom'un özelleştirilmesini öngören tasarının görüşmelerine başlandı. 
     İktidar partilerinin, Danışma Kurulu'nda üzerinde uzlaşma sağlanamayan Türk Telekom'un özelleştirilmesine ilişkin tasarının komisyonda kabul edilmesinin ardından 48 saat geçmeden görüşülmesi önerileri Genel Kurul'da oylanarak kabul edildi. 
     Önerinin aleyhinde söz alan FP Grup Başkanvekili Avni Doğan, iktidarın üç günde üç değişiklik yaparak, gündemi ''Yaz-boz tahtası''na çevirdiğini söyledi. Özelleştirmeye karşı olmadıklarını bildiren Doğan,''Özelleştirmenin Türkiye'den mal kaçırır gibi yapılmasına karşıyız'' dedi. 
     Hiç kimsenin IMF ile Devlet Bakanı Kemal Derviş'in Türkiye'yi Ulaştırma Bakanı Enis Öksüz'den daha fazla sevdiğini söyleyemeyeceğini kaydeden Doğan, ''Taş atıp kolu yorulmayanlar için Türkiye'nin son iyi şeylerinin kaybı önemli değil. Ulaştırma Bakanı Türk Milleti adına üç aydır feryat ediyor. Sonuçta gazetelerin yazdığı gibi golü yiyen Ulaştırma Bakanı değil, Türkiye oldu. Tarih buna tanık olacak'' dedi. Doğan, Türkiye'de bir oyun oynandığından endişe ettiklerini bildirerek, bir köşe yazarının bugünkü yazısındaki Bakan Derviş hakkındaki ''Anglosakson'' nitelemesini okudu ve ''bu Anglosaksonlar farklı biz de biliyoruz'' diye konuştu. 
     FP Yozgat Milletvekili Mehmet Çiçek de Genel Kurul'da yaptığı gündemdışı konuşmada, 15 milyar dolar uğruna ülkenin bütün milli değerlerinden vazgeçildiğini söyledi. ''Borç almaya alışanlar buyruk almaya da alışırlar'' diyen Çiçek, Batılılaşma uğruna Türkiye'nin ''Mandalaştırıldığını, köleleştirildiğini'' savundu. TBMM Başkanvekili Murat Sökmenoğlu da bir köşe yazarının bugünkü yazısında yeralan ''Manda'' nitelendirmesine tepki göstererek, ''Yabancıları savunur, tarzdaki ifadeyi protesto ediyoruz'' dedi. Türkiye'nin Mustafa Kemal Atatürk'ün önderliğinde 80 yıl önce mandacılığı reddederek bugünkü gücüne sahip olduğunu kaydeden Sökmenoğlu, Türkiye'de hesap soracak ve hesap verecek tek makamın Meclis olduğunu belirtti. 







</TEXT>
</DOC>
