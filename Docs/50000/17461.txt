<DOC>
<DOCNO> 17461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/siyaset/siy03.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Abanoz Herşey mevzuata uygun 
</HEADLINE>
<TEXT>

"Sayın Valimizi dinlettirmedim" diyen İstanbul Emniyet Müdürü Fethullah Gülen’le tanışıklığının olmadığı söyledi 
     İSTANBUL Milliyet 

     İstanbul Emniyet Müdürü Kazım Abanoz, İstanbul Valisi Erol Çakır’ın telefonlarını dinlettiği iddiasının iftira olduğunu, yasal gerekçelere aykırı tayin talebinin de bulunmadığını bildirdi. Abanoz, Fethullah Gülen’le herhangi bir irtibatı ve tanışıklığı olmadığını da belirtti. 
     Telefon dinlemenin, ancak suç işleme şüphesi bulunan kişiler hakkında ve kanunda öngörülen prosedürler uygulanarak, hakim kararıyla yapıldığını dile getiren Abanoz, yazılı açıklamasında şu görüşlere yer verdi 
     "Bu koşullar yerine getirilmeden şahsi gayeler güdülerek herhangi bir kimsenin telefonlarının dinlenmesi suçtur. Sayın valimizin telefonlarını dinlettiğim açık bir iftiradır. Herhangi bir vatandaşımızın telefonlarının da hukuka aykırı dinlenmesi söz konusu olamaz." 
     Emniyette kadrolaşmaya gittiği iddialarının doğru olmadığını ve tayinlerin mevzuata göre yapıldığını savunan Abanoz, siyasi görüş veya hemşerilik gibi subjektif durumların dikkate alınmadığını söyledi. Abanoz, "Kanuni ölçülere uygun bazı tayinlerin yapılması hem doğal hem de zorunluluktur. Ne sayın valimizden, ne de başka bir makamdan, yasal gerekçelere aykırı herhangi bir tayin talebim olmamıştır. Göreve başladığım andan bugüne kadar, il dışından yapılan üst kadrolara ilişkin tayin, sadece sekiz personelden ibarettir" dedi. 
     İl içi tayinlerde kendisinden önce görev yapanların, şube ve ilçe emniyet müdürlerinin hemen hepsini değiştirdiğini, ancak kendisinin bunu yapmadığını ifade eden Abanoz, görev yaptığı beş ayda, önemli sayılabilecek sadece bir kaç il içi tayin talebi olduğunu kaydetti. 
     3 bin polisi birden tayin ettirmek istediği iddiasının, fiilen gerçeklerle bağdaşmadığını vurgulayan Abanoz, yolsuzluk ve rüşvet olaylarını kovuşturmak için yasal çerçevede yürütülen çalışmaları "jurnal, şantaj çetesi" gibi nitelendirmenin, yolsuzlukla mücadeleyi sekteye uğratacağını ifade etti. Abanoz şöyle konuştu 
     "Ne Sayın Vali, ne de başka bir kamu görevlisiyle kişisel sürtüşmeye girmem veya hukuka aykırı bir davranışta bulunmam söz konusu değildir. Yine bu ilke ve yasalara bağlı tutumumun gereği olarak, hangi ad altında anılırsa alınsın, görevimde herhangi bir siyasi, ideolojik, cemaat v.s. grubunun hiç bir etkisi yoktur, olamaz. Ayrıca söz konusu yazılarda adı geçen Gülen ile herhangi bir tanışıklığım veya irtibatım olmadığı gibi, bu yöndeki iddiaların hepsi asılsızdır." 
     


 SİYASET 










</TEXT>
</DOC>
