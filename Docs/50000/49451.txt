<DOC>
<DOCNO> 49451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo24.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "2. tura geçmek için elimizden geleni yapacağız" 
</HEADLINE>
<TEXT>

     Galatasaray Teknik Direktörü Mircea Lucescu, yarın PSV Eindhoven ile çok zor ve önemli bir maç yapacaklarını belirterek, ''2. tura geçmek için elimizden geleni yapacağız'' dedi. 
     Lucescu, Florya Metin Oktay Tesisleri'nde düzenlediği basın toplantısında, Ali Sami Yen Stadı'nı ''cehennem'' olarak gören rakiplerinin düşüncelerine katıldığını kaydederek, ''Seyircimiz yarın Ali Sami Yen'i cehenneme çevirmeli, futbolcularımız da şeytan gibi oynamalı. Cehennem olmadan şeytan olunmaz'' diye konuştu. 
     Rumen çalıştırıcı, PSV Eindhoven maçında futbolcularına son derece güvendiğini söyledi. 
     Bugün Türk halkının Cumhuriyet Bayramı'nı yaşadığını ama kendilerinin çalıştığını belirten Lucescu, şöyle konuştu 
     ''Futbolcularım Türk halkına yarın da bayram yaşatacak. Bu güvenim, Hollanda'daki ilk maçtan kaynaklanıyor. Orada yenilmeyi haketmedik. Savunmada ve hücumda inanılmaz hatalar yaptık ama oyunun kontrolü bizdeydi. Yarın kendi sahamızda ve seyircimizin önünde ilk maçtan daha başarılı olacağımıza ve 2. tura kalacağımıza inanıyorum.'' Lucescu, Avrupa Şampiyonlar Ligi'nde en zor, en güçlü ve en dengeli grupta yer aldıklarını ve grupta son maçlar öncesinde 4 takımın da 2. tur şansının olmasının bunu gösterdiğini kaydetti. 
     Gruptaki 4 takımın bütün güçlerini Şampiyonlar Ligi'ne verdiklerini ve kendi liglerini ikinci plana attıklarını anlatan Mircea Lucescu, ''PSV Eindhoven, SS Lazio ve FC Nantes'ın kendi liglerinde aldığı sonuçlar ortada. Ayrıca başkanlarının Şampiyonlar Ligi'nin parasal açıdan getirisini ön plana çıkaran demeçleri var. 
     Bizim için de Şampiyonlar Ligi'nin değeri, belki diğer kulüplerden daha fazla'' diye konuştu. 
     Sakatlıkları süren Capone ve Bülent Korkmaz'ın yarınki maçta oynayamayacağını açıklayan Lucescu, diğer futbolculardan kimin oynayacağına kendisinin karar vereceğini söyledi. 
     Rumen teknik adam, ''Capone ve Bülent Korkmaz dışında, sakatlığı bulunan futbolculardan kimin ne kadar hazır olduğuna, gücünü ne kadar topladığına bakacağım. Yarınki maçta en iyi 11'i sahaya sürmeye çalışacağım'' dedi. 
     Bir gazetecinin, ''Trabzonspor maçında 3 forvet oynadınız. Yarın için ne düşünüyorsunuz'' sorusu üzerine Mircea Lucescu, ''Oyunun sonucunu forvetlerin sayısı değil, diğer oyuncuların oyuna olan katkıları belirler. Bazen bir forvet bile boş alanlar yaratarak, çok tehlikeli olur. Gol fırsatlarını yaratan, takımdaki düşünce sistemidir, forvet sayısı değil. Roma'daki SS Lazio maçında 75 dakika çok iyi savunma yaptık, kaleye şut attırmadık, ama golden sonra 4-5 kişiyle hücum edince kalemizde 3 gol pozisyonu gördük'' diye konuştu. 
     Lucescu, ''Kaybetmekten korkmuyor musunuz'' şeklindeki bir soru üzerine de ''Hiçbir şey kaybetmiyorsunuz. Bu bir futbol maçı. Hayat yine devam eder. Önemli maç ama bundan fazlasını söylemek hata olur. 
     Ancak büyük felaketler hayatı etkiler'' dedi. 
     PSV Eindhoven'de kaleyi üçüncü kalecinin koruyacak olmasının önemli olmadığını da vurgulayan Mircea Lucescu, sözlerini şöyle tamamladı 
     ''Hollanda şampiyonunun üçüncü kalecisi de çok iyi. Son 4 maçta ilk 11'de oynadı ve henüz gol yemedi. Bu düzeydeki bir takımın bir oyuncunun olmaması önemli değil. Bizde şu anda sakat olan oyuncularımız, as futbolcularımız. Buna rağmen Biz eksiğiz 
     diyemeyiz.'' 
     






</TEXT>
</DOC>
