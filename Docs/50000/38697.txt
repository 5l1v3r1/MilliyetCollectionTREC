<DOC>
<DOCNO> 38697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/guncel/gun08.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitimde af doğru mu 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     Eğitimin çeşitli kademelerinde alınan kararlar, hemen her yıl çıkan aflarla deliniyor. Bu yıl da, lise birinci sınıflarda baraj olan Türk Dili ve Edebiyatı dersi, baraj olmaktan çıkarıldı. Önceki yıllarda çok sayıda öğrenci lise birinci sınıfta, sorumlu geçmek olmadığı için, sınıf tekrarı yaptı. Bu yıl aynı durumdaki öğrencilere, sorumlu geçme hakkı verildi. Bütün bunlar, "Eğitimde af olur mu " tartışmasını gündeme taşıdı. İşte görüşler 
     
     Metin Bostancıoğlu Milli Eğitim Bakanı 
Bir ders, etkilememeli      Türk Dili ve Edebiyatı’ndan kalan öğrencilerin, bütün derslerden başarısız olmasını mantıklı bulmuyorum. Elbette Türk Dilini çok iyi öğreteceğiz. Şiiri, hikayeyi, masalı öğreteceğiz. Kitap sevgisini vereceğiz. Ama o dersten başarısız diye, tüm derslerden başarısız saymanın haklı bir mantığı olmadığına inanıyorum. Ayrıca liselerde 10. sınıftan 11. sınıfa geçmek varken, lise birinci sınıftan sorumlu geçmenin olmadığının müzakeresini yaptık ve karar verildi. 
     
     Burhanettin Polat İlke Okulları Eğitim Koordinatörü 
Affa sıcak bakıyorum      Alınan kararlar uygulanmalı. Ancak hatalı bir kararsa değiştirilmeli. Hiçbir kademede baraj yokken, lise birinci sınıfta neden olsun Ben bu affa sıcak bakıyorum. Zaten bir kalitesizlik var. Lise birinci sınıfta baraj getirip çocukları elemenin bir anlamı yok. Lise 2 ve 3’te ise eğitimi dersaneler yapıyor. 8 yıllık kesintisiz eğitim dedik, şimdi 11 yılı konuşuyoruz. Bu durumda, çocukları sokağa dökmenin çok yanlış olduğunu düşünüyorum. Doğru konulardaki aflar da bence doğrudur. 
     
     Gökhan Ecevit Eğitim Vakıfları Dayanışma Konseyi 
Kalite zaten düşük      Türkiye’de eğitimin kalitesi zaten düşük. Eğer öğrenci üniversiteye devam etmeyi düşünüyorsa, "dersanelerde öğrenirim" diyor. Okulda bir yıl kaybetmek istemiyor. Yıl kaybetmek, ekonomik olarak da kayıp anlamına geliyor. Veli açısından baktığımızda durum bu. Ancak eğitim açısından bakılınca da, durum çok değişmiyor. Çünkü öğrncilerin niteliklerine göre bir eğitim yapılmıyor. Niteliksiz bir eğitim veriliyor. Derslerin yarısı boş geçiyor. Boş geçen dersler için bir yıl kaybetmek zarardır. Eğitimin kalitesini, af edilen öğrenciler düşürmüyor. Sistemde sorun var. Herkesin niteliklere göre hak ettiği eğitim verilmeli. 
     
     Prof. Dr. Ayhan Alkış Yıldız T. Üniv. Rektörü 
Haksızlık yaratıyor      Eğitim, kaliteye dayalı bir uğraştır. Siyasilerin aldıkları kararlarla, genelgelerle af olmamalı. Af, geri kazanım olarak düşünülüyorsa, bizde kalitesizliğe prim vermenin ötesine geçmiyor. Ayrıca, haksızlık yaratıyor. Bir yıl hak verilmeyen öğrenci yararlanamıyor, ertesi yıl başka bir öğrenci hak kazanıyor. Bu hakkaniyet ilkesine aykırı. Kural baştan konmalı ve uygulanmalı. Aflar öğretim sistemimizin yarası ve istismarıdır. Sistem kendi içinde başarısız olanlara şans tanıyabilmeli. Öğrenci hazır olduğunda sınava girme şansı kazanırsa, affa gerek kalmaz. Başarıyı ödüllendiren bir sistem olmalı. Af, ortaöğretim ve yükseköğretimin kendi kuralları içinde yürütülmeli ve başarısız öğrenci başarıya hazır olduğunda kazanılmalı. 
     
     Alaaddin Dinçer Eğitim - Sen Genel Başkanı 
Affa karşıyım      Af konusu hemen her yıl gündeme gelir. Başarısız oldukları için sınıfta bırakılan çocuklar, okulların açılmasına yakın çeşitli baskılar nedeniyle af edilir ve sınıf geçirilir. Bu nereye kadar böyle gidecek Bunu sorgulamalıyız. Başarısızlığın temel nedeni, eğitim sistemidir. Bu sistem var olduğu sürece, bu başarısızlık tartışmaları hep olacak. Siyasi kararlarla da af çıkarılacak. Baskılarla öğrencilerin af edilmesini doğru bulmuyorum. Sistemin, çocuklarımızın yeteneklerini açığa çıkaracak, bilimsel düşünmelerini olanaklı hale getirecek şekilde yeniden düzenlenmesi gerektiğine inanıyorum. Ortaöğretim çok amaçlı olarak yeniden düzenlenmeli. 
     



 GÜNCEL 















</TEXT>
</DOC>
