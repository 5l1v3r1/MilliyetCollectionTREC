<DOC>
<DOCNO> 4145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/guncel/gun02.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçeklerle uğurlandı 
</HEADLINE>
<TEXT>

Şehit Emniyet Müdürü Gaffar Okkan'ı son yolculuğuna İçişleri Bakanı Tantan, yüksek rütbeli polisler ve 10 bin seveni yolcu etti 
     AHMET TULGAR Hendek 

     Sabah uyanırsın ve acı olduğu gibi yerinde duruyordur. Başpınar Mahallesi Okkanlar Sokak, sabahın erken saatleriyle birlikte yine ziyaretçi akınına uğruyor. Şehit Emniyet Müdürü Gaffar Okkan'ın babası Fikri Okkan, evinin kapısının önünde oturmuş taziyeye gelenleri karşılıyor. Artık ağlamıyor. Bugün bu pembe evden oğlunu okullara, tayinlere uğurladığı gibi ama son kez uğurlayacak. 
     İçişleri Bakanı Sadettin Tantan, Fikri Okkan'ın elini öpüyor ve bahçede, yakılan ateşle ısınmaya çalışan kalabalığa katılıyor. Pembe evin bahçesindekiler katillerin yakalanması için yapılan çalışmaları soruyor, Okkan'a "evladım" diyen Bakan'a. 
     
İpucu mektup      Cenaze gözyaşları ve dualarla Okkanlar Fırın'ın önünden geçerek Cumhuriyet Alanı'na getiriliyor. Eşi Zerrin Okkan ve kızı Sezin kortejin önünde camiye kadar geliyorlar. Alican'a ise herhalde bir yerlerde acısı unutturulmaya çalışılıyor. 
     Cenaze namazı için cami avlusunda toplananlar arasındaki Diyarbakır Valisi Cemil Serhadlı bugün gazetelere yansıyan suikastçıları gördüğünü iddia eden bir kadının yazdığı mektubu ciddi bir ipucu olarak değerlendirdiklerini açıklıyor. 
     Cumhuriyet Alanı'nda Okkan için 10 bin kişi toplanmış. Hepsi imamın sorusu üzerine, hep bir ağızdan "Helal olsun" diyor. Cenaze namazının ardından bu dev kortej dualarla, cenazeyi mezarlığa taşıyor. 
     Az uyuması, gününün 20 saatini işinin başında geçirmesiyle tanınan Gaffar Okkan artık ebedi uykusunda. 
     
4 ayrı ilde hüzün vardı      Hain saldırıda Emniyet Müdürü Gaffar Okkan ile birlikte şehit olan polisler memleketlerinde toprağa verildi. Sağlık Bakanı Osman Durmuş'un yeğeni Atilla Durmuş Kırıkkale'de, Okkan'ın özel kalem müdürü Mehmet Kamalı Hatay'ın Kırıkhan ilçesinde, polis Sabri Kün İçel'in Tarsus ilçesinde, koruma polisi Mehmet Sepetçi ise Aydın'da toprağa verildi. Selahattin Baysoy ise önceki gün Mardin'de toprağa verilmişti. 
     
Kadınlar da saf tuttuHENDEK DHA 
     Gaffar Okkan, memleketi Hendek’te 10 bin kişinin katıldığı törenle toprağa verilirken, Büyük Camii’deki cenaze namazında kadınlar da erkeklerle birlikte saf tuttu. İlçe mezarlığında, dedesi ve babaannesinin yanına tabutla defnedilen Okkan’ın mezarına Diyarbakır’dan getirilen toprak da döküldü. 
     


 GÜNCEL 























</TEXT>
</DOC>
