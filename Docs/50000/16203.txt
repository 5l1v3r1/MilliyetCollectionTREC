<DOC>
<DOCNO> 16203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/spor/spo02.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'nin öfkesi 
</HEADLINE>
<TEXT>

Fenerbahçe'nin Teknik Direktörü, kupa finali sonrası gelen eleştirilere ağır yanıtlar verdi, "Osmanlı İmparatorluğu'nun son dönemlerinde olduğu gibi, bazı insanlar yolumuzu kesmek istiyorlar" dedi 
     YUSUF KOBAL 

     "Endişe duyulmasın" 
     SARI-LACİVERTLİ ekibin, kupada yaşadığı hayal kırıklığından sonra ağır eleştiriler alan Mustafa Denizli dün sert karşılıklar verdi. Denizli, "Osmanlı İmparatorluğu'nun son dönemlerinde olduğu gibi, kendini camianın içindeymiş gibi gösterenler ile dışarıdan bazı insanlar, benim ve Fenerbahçe'nin yolunu kesmek istiyorlar" dedi. Denizli, kimsenin takımın geleceği ile ilgili endişe duymamasını da istedi. 
     
     "Hak ederek lideriz" 
     DENİZLİ, finale kadar her takıma üstünlük kurduklarını hatırlattı. Ünlü hoca, "Finalde oynadığımız futbolla kupaya yakın taraf bizdik. Ama penaltılara kalınca farklı oldu. Üzüldük. Fenerbahçe lider. Bunu tüm rakiplerini yenerek, hak ederek aldı. Aralık'tan beri iyi olan takımımızın bu durumu göz ardı edilerek, finali kaybettik diye hiç başarı olmamış gibi hareket ediliyor" ifadesini kullandı. 
     
     Korku senaryosu 
     TEKNİK patron, kimsenin korku senaryoları üretmemesini istedi, "Fenerbahçe'nin ve benim başarımdan rahatsız olanlara kesinlikle fırsat vermeyeceğiz. Buna kararlıyız" diye konuştu. Denizli, şampiyonluktaki en yakın rakiplerinin Kadıköy'e geleceklerini de ifade etti, "Kimseden korkumuz olamaz. Takımı, bu noktaya korku ile getirmedik. Fenerbahçe olarak lige başımızı koyduk. Zirvede bitireceğiz" dedi. 
     
     "Düşüş değil duraksama" 
     LİGDE korkulan takımın Fenerbahçe olduğunu belirten Mustafa Denizli şöyle noktaladı "Düşüş değil duraksama yaşıyoruz. Bana şanslı diyenler, çarşamba günü ne kadar şanslı olduğumu gördüler. Çıkıp, Denizli şu başarıyı şansıyla yakaladı desinler. Öyle olsaydım, Avrupa'da final oynardım, şampiyonluklar kaçırmazdım. Rüştü için öküzün altında buzağı aranmasın. Sakatlığı iki günde bitecek bir sorun değildi." 
     
Orta ve şut      HÜSEYİN YAVUZ 

     ANKARAGÜCÜ ile deplasmanda oyanayacağı lig maçının hazırlıklarına dün de devam eden Fenerbahçe'de, Balic ile Andersson'a, Denizli orta ve şut çalıştırdı. Denizli, Balic'e yaptırdığı ortalara, Andersson'un vurduğu kafa şutlarını alkışladı. 
     ABDULLAH ve Serhat'ı yedeklerle çalıştıran Denizli Ogün, Johnson, Lazetiç, Yusuf ve Celil ile özel ilgilendi. Çalışmaya Rüştü, Mirkoviç, Revivo ve Mustafa katılmazken, kasığından sorunu olan Serhat antrenmanı yarıda bıraktı. 
     
Fenerbahçe günlüğü      Rüştü belirsiz 
     AYAK bileğinden sakat olan Rüştü'nün, Ankaragücü maçında sahaya çıkıp çıkamayacağı henüz belli olmadı. Tedavisi süren ünlü kaleci, final maçında olduğu gibi bandaj ile oynayabilmek için özel salon çalışmaları yapıyor. 
     
     'Suç bende' 
     FENERBAHÇE Kaptanı Ogün, "Kupa finali oynadık ve kaybettik. Takım kaptanı olarak tüm suçu üzerime alıyorum" dedi. Yıldız oyuncu, kendisine ait www.oguntemizkanoglu.com internet adresinde yaptığı açıklamada, "Penaltıyı kaçırdığımda hissettiklerimi anlatamam. İş işten geçmişti. Kötü gidişi Ankara'da noktalayacağız" diye konuştu. 
     
     Lazaroni kovuldu 
     FENERBAHÇE'NİN Brezilyalı eski teknik direktörü Sebastiao Lazaroni, ülkesinde görev yaptığı Botafogo'dan kovuldu. Başarısız sonuçlar alan takımın Remo'ya da 2 - 1 yenilerek Brezilya Kupası'ndan elenmesi, bardağı taşıran son damla oldu. 
     
     Arabasına iddia 
     GECE evine giderken kaza geçiren ve 85 bin dolarlık Maseratti'sini parçalayan Balic'in esprisi günün konusu oldu. Balic genç kaleci Oğuz ile iddiaya girip, hurdaya dönen aracını ortaya koydu. Oğuz'a "Atacağım şutu kurtarırsan, sana Maseratti'mi armağan edeceğim" dedi. Oğuz şutu kurtarınca, Türkiye'ye getirilen en pahalı arabalardan birisini, hurdaya da dönmüş olsa, kazandı. 
     
     Özaydın turnuvası 
     BİR süre önce vefat eden Fenerbahçe eski başkanlarından Hasan Özaydın'ın anısına futbol turnuvası düzenleniyor. Çengelköyspor'un organize ettiği turnuva 5 Mayıs'ta başlayacak. 
     


 SPOR 






























</TEXT>
</DOC>
