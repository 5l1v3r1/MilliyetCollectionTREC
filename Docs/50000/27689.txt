<DOC>
<DOCNO> 27689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun21.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtı gösteriler G8'leri gemiye mi taşıyor 
</HEADLINE>
<TEXT>

     İsveç'in Göteborg kentindeki AB zirvesi sırasında çıkan şiddet olayları nedeniyle gelecek ay İtalya'nın Cenova kentinde yapılması planlanan G-8 zirvesinin, askeri bir üs ya da bir gemide düzenlenebileceği belirtiliyor. 
     Cenova'nın başkenti olduğu Liguria idari bölgesi başkanı Sandro Biasotti, 20-22 Temmuz'da ülkenin kuzeybatısındaki liman kentinde yapılması düşünülen zirvenin, tam olarak nerede düzenleneceğine ilişkin nihai kararı Roma hükümetinin vereceğini söyledi. 
     Biasotti, İçişleri Bakanı Claudio Scajola'nın, G-8 ülkeleri liderlerine suikast girişiminde bulunma ihtimali üzerinde durduğunu ve bu kaygılarına ilişkin yerel yetkililere bilgi vereceğini belirtti. Biasotti, ''Yaklaşık bir yıldır ciddi kaygılarım vardı. Nice ve Göteborg'daki zirvelerle ilgili görüntüleri izlediğimde kaygılarım iyice pekişti. Güvenlik kaygıları nedeniyle zirvenin kıyıdan uzak ya da askeri bir üste yapılması kararı alınırsa şaşırmam'' dedi. 
     Sandro Biasotti, kendisi ve Cenova Belediye Başkanı Giuseppe Pericu'nun, muhtemel suikast girişimi konusunda Scajola ile görüşeceğini söyledi. 
     İtalya Başbakanı Silvio Berlusconi, dün Senato'da yaptığı konuşmada, G-8 karşıtlarıyla diyaloğa açık olduğunu söyleyerek, eylemcilere zeytin dalı uzatmıştı. 
     Protesto gösterilerinin şiddete başvurulmaksızın yapılması ve şiddet yanlısı göstericilerin etkisiz hale getirilmesi gerektiğini belirten Berlusconi, önceki hükümetin zirve yeri için Cenova'yı seçmesini ''talihsizlik'' olarak değerlendirmişti. 
     Roma hükümeti, 18-19 Temmuz'da yapılması planlanan G-8 ülkeleri Dışişleri Bakanları toplantısının Liguria'daki sayfiye yeri Portofino'dan Roma'ya alınmasını kararlaştırmıştı. 
     ABD, Kanada, Japonya, İngiltere, Fransa, Almanya, İtalya ve Rusya'dan oluşan G-8 liderleri, zirvede 16. yüzyıldan kalma Düklük Sarayı'nda biraraya gelecek. 






</TEXT>
</DOC>
