<DOC>
<DOCNO> 5486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sontur08.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Siverek’te yere tükürmek 100 milyon lira 
</HEADLINE>
<TEXT>

     Şanlıurfa’nın Siverek ilçesinde, yere tükürenlere belediye tarafından 100 milyon lira para cezası verilecek. 
     Alınan bilgiye göre, Belediye Başkanı Hasan Çelebi’nin başkanlığında toplanan Belediye Encümeni, çevre ve insan sağlığının korunması için bir dizi karar aldı. Belediye Meclisi, yere tükürenlere, kapalı mekanlarda sigara içenlere ve çevreyi kirletenlere para cezası verilmesini kararlaştırıldı. Toplantıda alınan kararlar, belediye hoparlöründen okunarak halka duyuruluyor. 
     Belediye Başkanı Çelebi, oluşturdukları sivil ekiplerle, yerlere tükürenleri, kapalı mekanda sigara içenleri ve çevreyi kirletenleri tespit edeceklerini ve haklarında tutanak tutacaklarını söyledi. 
     Çelebi, kararlara uymayanlar hakkında 100 milyon lira para cezası uygulanacağını belirterek, "Halkın sağlığıyla kimsenin oynamaya hakkı yoktur. Bu nedenle her kesin çevre konusunda duyarlı olmasını istiyoruz. Tüm vatandaşlarımız üzerine düşen görevi yapmalıdır" dedi. 
     




</TEXT>
</DOC>
