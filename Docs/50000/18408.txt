<DOC>
<DOCNO> 18408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sonspo08.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonları Naim motive ediyor 
</HEADLINE>
<TEXT>

     Dünya ve Olimpiyat şampiyonu eski halterci ve Uluslararası Halter Federasyonu Asbaşkanı Naim Süleymanoğlu, Slovakya'nın Trencin kentinde devam eden Avrupa Büyük Erkekler ve Bayanlar Halter Şampiyonası'nda, Türk Milli Takımı'nın adeta psikologluğunu da yapıyor. 
     Naim Süleymanoğlu, podyuma çıkacak bayan ve erkek haltercileri, birkaç gün öncesinden yarışmaya hazırlıyor. Yarışmaya çıkacak haltercilerimizle tek tek ilgilenen Süleymanoğlu, onlarla yüzlerce metre yürüyerek, podyumda yapması gerekenleri söylüyor ve yarışmaya motive ediyor. Milli halterciler de Naim'in kendileri ile birebir yaptığı görüşmelerin oldukça yararlı geçtiğini söylüyorlar. 
     Süleymanoğlu, Türk halterinin genç bir nesille, koşar adımla başarıya ilerlediğini, Trencin'de yapılan Avrupa Halter Şampiyonası'nda bunu gözlemlediklerini söyledi. 
     69 kiloda silkme ve toplamda altın madalya kazanan Ekrem Celil, adeta sevinçten uçarken, aynı sıklette koparmada altın madalya kazanan ancak silkmede ''0'' çekerek toplamda da dereceye giremeyen Reyhan Arabacıoğlu ise buruk bir sevinç yaşıyor. Arabacıoğlu, silkmede podyuma çıkmadan önce 175 kiloyu çok rahat kaldırdığını, koparmada rakiplerine 10 kilo fark atan bir haltercinin, silmede nasıl ''0'' çektiğine hala inanamadığına dikkat çekerek, ''Herşeye rağmen bu olay, benim için büyük bir tecrübe oldu'' diye konuştu. 







</TEXT>
</DOC>
