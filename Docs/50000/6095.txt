<DOC>
<DOCNO> 6095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sondun05.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Suriye'nin müzakere şartlarını kabul etmedi 
</HEADLINE>
<TEXT>

     İsrail'in yeni Başbakanı Ariel Şaron'un diplomasi danışmanı, İsrail'in Suriye tarafının müzakerelere yeniden başlama şartlarını kabul etmediğini açıkladı. 
     Şaron'un diplomasi danışmanı Zalman Şoval, Suriye'nin, İsrail'den Golan Tepeleri'nden tamamen çekilme talebine atıfta bulunarak, ''Müzekerelerin yeniden başlaması için Suriye tarafından öne sürülen koşullar kabul edilemezdir'' dedi. 
     Suriye Devlet Başkanı Beşşar Esad, dün SANA ajansı aracılığıyla yaptığı açıklamada, ''Barış şartlarını yerine getirmesi'' koşuluyla Şaron hükümetiyle masaya oturabileceklerini söylemişti. 
     Esad, ''Herkes bizim barış şartlarımızı biliyor. Biz bu şartları yerine getirebilecek kişilerle müzakerelere devam edebiliriz. Benim barış sürecine ilişkin politikam, babam Hafız Esad'ınkilerden farklı değildir'' dedi. Esad, sadece Suriye ile sınırlı kalan bir barış değil, bütün bölgeyi kapsayan bir barış istediğini de belirtmişti. Şaron ise seçim kampanyası boyunca, başbakan seçilmesi halinde, 1967'de işgal edilen Golan Tepeleri'ni güvenlik sebebiyle Suriye'ye geri vermeyeceğini tekrarlamıştı. 




</TEXT>
</DOC>
