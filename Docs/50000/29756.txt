<DOC>
<DOCNO> 29756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/spor/ytan.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatif irtifa ve itibar kaybı 
</HEADLINE>
<TEXT>

     MEHMET TAN 

     Kurumsal bütünlük ve zaman zaman ortaya çıkan kurumların yüce menfaatleri dayatması, iç çatışmaların üzerindeki en büyük örtüdür. Onun içindir ki, çoğu kez iç çatışmaları açığa çıkarmak ve uğruna çatışılan şeylerin ne olduğunu anlamak kolay değildir. Fikri devamsızlık, şüphe, yollardaki kesişme ile yollardaki ayrılma, husumet ya da çıkar köprüsündeki kırılmalar, kimi çatışmaların ip uçlarını küçük ölçekte de olsa verir. 
     Bakınız, Fenerbahçe’nin başarılı, becerikli, kurumu adına katılımcı ve toparlayıcı Başkanı Aziz Yıldırım’ın, herkesten ve her şeyden şüphe etmesi, onu Fenerbahçe başkanlığından istifa noktasına getirmiş, fikri basiretsizlik geri döndürmüştür. Bu bir irtifa kaybıdır ve tarih, Yıldırım’ı başarıları kadar, o büyük şüpheciliği ile de tanıtacaktır. 
     Eski ve yeni başkanlar arasındaki gizli husumet, Beşiktaş’ı hamlesiz bırakmış, çaresiz ve çözümsüz hale sokmuştur. Maalesef, insanların genç ve dinamik, soyadının "bilgi" olması, çöküşü, irtifa ve itibar kaybını önleyemiyor. 
     Faruk Süren ile Mehmet Cansun’un yollarındaki ayrılış çıkar köprüsündeki kırılmadır. Galatasaray’da bugünkü açmazların baş sorumlusu iki kişi, futbol takımının kazandığı itibarı kulüp performansı olarak yok etmişlerdir. Tarih onları iyilikle yadetmeyecektir. 
     Spordan Sorumlu Devlet Bakanı Fikret Ünlü ile Futbol Federasyonu Başkanı arasındaki çatışmanın temelinde hem husumet ve hem de çıkar vardır. 
     Sağırlar diyaloğu bu acı gerçeği ortaya çıkarmaktadır. Bu çatışmanın ip uçları, sayın Bakan’ın medyatik olma isteği şüphesini doğuruyor. 
     Hüllenin mubah görülmeye ve kokain kullanmanın suç olmaktan çıkartılmaya çalışıldığı bu ülkede, kişilerde itibar, kurumlarda irtifa kaybına yol açan bu ve buna benzer çatışmalardan sonra kimseye "Fair - Play" çağrısı yapamazsınız. Tribün anarşisini önüne geçemez, ve de stat dışındaki terörü durduramazsınız. 
     Enerjisini çatışarak tüketen bu toplum, bu tablodan bir sonuç çıkarsa, hedefi yakalasanız da, çağdaş dünyanın kalitesini tutturmamız mümkün olamayacaktır. 
     



 SPOR 


























</TEXT>
</DOC>
