<DOC>
<DOCNO> 37197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/yasam/yas00.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tedavi olun, koyun saymaktan kurtulun 
</HEADLINE>
<TEXT>

Hayatı zehreden hatta ölüme bile sürükleyen uyku hastalıklarının tedavisi artık kolay. Birkaç ilaç ya da basit bir operasyonla tüm sorunlardan kurtulmak mümkün 
     UYKUSUZ GECELERE SON 
AYŞEGÜL AYDOĞAN 

     Uyku hastalıklarında tedavi, hastalığın tipi ve şiddetine göre değişiyor. Tedavinin uyku uzmanlarınca düzenlenmesi ve takibi şart. Apne ve horlama dışındaki uyku hastalıklarında tedavi sıklıkla ilaç kullanılarak yapılıyor. Merkezi sinir sistemine, dolayısıyla uykunun yapısına müdahale eden bu ilaçlar, REM, NREM oranını değiştirerek etkili oluyor. 
     Uyurgezerlerde ise hastanın yattığı odada önlemler almak tedavi yaklaşımı olarak benimseniyor. Bu sayede hastanın kendine zarar vermesi engelleniyor. Uyku apnesi ve horlama ise bugün sayıları 20’yi bulan uyku laboratuvarlarında tespit ediliyor ve buna uygun tedaviler uygulanıyor. İşte öldürücü’ bir uyku hastalığı olan apne’nin tedavisinde uygulanan yöntemler 
     
     Uyku laboratuvarı 
     Bu laboratuvarda önce horlama ve apne, hafif, orta ve şiddetli olmak üzere şiddetine göre sınıflandırılıyor. Bu, apne indeksi ya da solunumsal sıkıntı indeksi denen ölçekle yapılıyor. Dakikada 30’dan fazla nefesi duranlar mutlaka tedavi ediliyor. 
     Hastanın bir gece uyutulduğu uyku laboratuvarında, beyin dalgaları, göz hareketleri, kas hareketleri, kan oksijeni, göğüsten ve karından nefes alıp almadığı ve kalp, nabız hareketleri izleniyor. Hastanın nefesinin gece boyunca kaç kez durduğu, uykunun derinden yüzeyele geçip geçmediği, oksijen oranının düşüp düşmediği tespit ediliyor. Dr. Çağlar Çuhadaroğlu, laboratuvarda 120 saniye nefesi duranlar olduğunu, onları uyandırdıklarını kaydediyor. 
     
     Maske’li tedavi 
     Apne tedavisinde en etkili tedavi CPAP denilen maskeyle sağlanıyor. Ağır olan hastalarda buruna takılan "CPAP" adlı maskeyle, üst solunum yollarına basınç uygulaması yapılıyor. Bu sayede hastanın horlaması ve gece nefesinin durması önleniyor. 
     
     Cerrahi yöntemler 
     Horlama ve apne tedavisinde kulak burun boğaz ve plastik cerrahi uzmanlarınca uygulanan yöntemler arasında başlıca küçük dil ameliyatları, çene ve dil köküne yapılan ameliyatlar geliyor. Küçük dil operasyonlarında klasik cerrahi, lazer ve radyo dalgaları yöntemleri kullanılabiliyor. Yöntemin başarılı olması için hastanın ideal kiloda olması gerekiyor. 
     Klasik cerrahi yöntemler için genel narkoz gerekirken, lazer ve radyodalgaları yöntemi lokal anesteziyle yapılıyor. Lazer operasyonu sonrası ağrıya sık rastlanıyor ve hastanın 1 hafta 10 gün süreyle ağrı kesici kullanması gerekebiliyor. 
     Orta ve ağır uyku apnelerine cerrahi yöntemler uygulanamıyor. Horlama tedavi edilse bile nefes durmaları devam ediyor. Ayrıca sık uygulanmamakla beraber dil kemiğinin öne alınması ameliyatları da yapılabiliyor. 
     
     Ağız içi aletler 
     Silikondan yapılma ağız içi aletler basit horlama ve hafif uyku apnelerinde kullanılıyor. CPAP kullanamayan, ameliyata uygun olmayan hastalarda bu yöntem denenebiliyor. Bu yöntem CPAP tedavisinden daha ucuza mal oluyor. Cerrahi tedavide geri dönüş yokken, ağız içi alet başarısız olduğunda diğer yöntemlere dönülebiliyor. 
     
     Pozisyon tedavisi 
     Horlama ve uyku apnesi sırtüstü yatarken daha sık görülür. Hatta bazı hastalarda yalnızca sırtüstü yatarken oluyor. Bu hastalarda özel yastık ve sırta patlak tenis topu dikilen pijamalarla sırtüstü yatış engelleniyor. 
     
     Diyet 
     Uyku apnesi olan kilolu insanlar tüm diyet ve egzersizlere rağmen kilo veremediklerini söylüyor. Bunun nedeni, uykudaki oksijen düşüklüğünün hastada açlık-tokluk dengesini bozması. Apne tedavisiyle birlikte yapılan diyetler daha başarılı oluyor. 
     
     
Uykusu kaçanlar’ için merkezler      İstanbul 
     İ.Ü. İstanbul Tıp Fakültesi 0212 533 43 64 
     İ.Ü. Cerrahpaşa Tıp Fakültesi 0212 586 15 96 
     Marmara Üniversitesi Hastanesi 0216 327 10 10 
     Florence Nightingale Hastanesi 0212 224 29 50 
     Memorial Hastanesi 0212 210 66 66 
     Amerikan Hastanesi 0212 311 20 00 
     Somnostar Uyku Laboratuvarı 0212 210 70 19 
     Özel Nöropol Uyku Laboratuvarı 0212 224 64 89 
     Özel Siesta Uyku Laboratuvarı 0216 360 79 11 
     Bakırköy Ruh ve Sinir Hastalıkları Hst 0212 543 65 65 
     
     Ankara 
     Gazi Üniversitesi 0312 214 10 00 
     Hacettepe Üniversitesi 0312 310 35 45 
     Dışkapı SSK 0312 318 70 91 
     Atatürk Sanatoryumu 0312 380 18 23 
     GATA 0312 304 45 14 
     
     İzmir 
     Dokuz Eylül Üniversitesi Tıp Fakültesi 0232 277 77 77 
     
     Van 
     100. Yıl Üniversitesi 432 225 17 00 
     
     Trabzon 
     Karadeniz Teknik Üniversitesi Tıp Fakültesi 0462 325 30 11 
     
     Kayseri 
     Erciyes Üniversitesi Tıp Fakültesi 0352 437 69 86 
     
     Antalya 
     Akdeniz Üniversitesi Tıp Fakültesi 0242 227 44 00 
     
     İnternet adresleri 
     www.tsrs.org.tr 
     www.astimallerji.net 
     www.florence.com.tr uyku.htm 
     
     Mışıl mışıl uyumak için bunları yapın 

</TEXT>
</DOC>
