<DOC>
<DOCNO> 1913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur14.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'tan Genelkurmay'a yumuşak mesaj 
</HEADLINE>
<TEXT>

     ANAP Grup Başkanvekili Beyhan Aslan, ANAP Genel Başkanı Mesut Yılmaz'ın, "Askeri yönetimlerde yolsuzluklar daha çok olur" sözleriyle, sadece Türkiye'deki askeri darbe dönemlerini değil, tüm antidemokratik yönetimleri, hatta Iraktaki Saddam yönetimini de kastettiğini söyledi. ANAP Grup Başkanvekili Aslan, TBMM'deki basın toplantısında, gazetecilerin Genelkurmay Başkanlığı'nın dün yaptığı açıklamayla ilgili soruları karşısında oldukça sıkıntılı anlar yaşadı. "Beyaz Enerji Operasyonu" konusunun yargıda olduğunu, bu nedenle de sonucun beklenmesi gerektiğine işaret eden Aslan, ancak bazı siyasetçilerin, siyasi çıkar sağlamak amacıyla olayı sulandırmak istediklerini ileri sürdü. 
     Genelkurmay ile ilgili olmamış bir konuşmanın olmuş gibi yazıldığını ve bir tartışma başlatılıp kenara çekilindiğini belirten Aslan, "Grubumuzun basına kapalı bölümünün bandını çözdürdük. Mesut Yılmaz, 'Yaşar Bey'in konuşmasında söylediği o komutan da, Jandarma Genel Komutanı falan değildir. Orada bir yanlış olmasın. O resim konuşan kişinin resmi de değildir. Jandarma Genel Komutanı fevkalade muteber, saygın bir kişidir. Bu konuyu tahkik edeceğini söylemiştir' demiştir. 'Jandarma Genel Komutanı benden özür diledi' lafı nereden çıkıyor " 
     Aslan, gazetecilerin, Yılmaz'ın ANAP Grup toplantısının basına açık bölümünde "Askeri rejimlerde daha çok yolsuzluklar olur" sözlerinin anımsatılması üzerine, şöyle devam etti "Ama totaliter ve otokratik rejimlerin şeffaf olmadığını ve ordaki yolsuzlukların hiç açığa çıkmayacağını söylemek istemiştir. Yoksa sayın Yılmaz'ın, '27 Mayıs veya 12 Eylül döneminde şu kadar yolsuzluk olmuştur' şeklinde bir beyanı olmadı. Orada askeri yönetimlerden kasıt, burada sadece bizim ülkemizdeki yönetimler değil, bütün askeri yönetimler kasttedilmiştir, yani demokrasi dışı yönetimler. Mesela Saddam rejimi de kasttedilmiştir. Yoksa 'asker çok yapar, sivil çok yapar' şeklinde bir beyan değildir." 
     Aslan, "basının AB stardartlarına uygun hale getirilmesi ve daha disipline edilmesi için" yeni bir Basın Yasası'na ihtiyaç duyulduğunu, bu konuda da adım atacaklarını söyledi. Bunun basının sesini kesmek şeklinde yorumlanmamasını, bir disiplin getirilmesi şeklinde algılanmasını isteyen Aslan, şöyle devam etti 
     "Ben burada tüm siyasi partilere sesleniyorum. Eğer temiz topluma ulaşacaksak, temiz siyaseti gerçekten savunacaksak, bunu sloganlarda ya da siyaset aracı olarak kullanmaktan ziyade, belirli bir noktaya varabileceksek, gelin milletvekili dokunulmazlıklarını sınırlayalım, Bakan ve Başbakanların soruşturmalarını tamamen yargıya bırakalım." 
     Artık Türkiye'de asker - demokrasi kavgası gibi gösterilmeye çalışılan bu olayın sona erdirilmesi gerektiğini belirten Aslan, "Burada kimsenin bir diğerinden fazla vatanseverliği yoktur" diye konuştu. Aslan, ANAP'lı Sebgatullah Seydaoğlu'nun, Meclis'teki konuşmasında askere yönelik eleştirili sözlerinin de, Grup Yönetim Kurulu'nda inceleneceğini ve en azından dikkatinin çekileceğini söyledi. 



</TEXT>
</DOC>
