<DOC>
<DOCNO> 20185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo02.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Trabzon'u da devirmeye hazırlanıyor 
</HEADLINE>
<TEXT>

     Denizlispor galibiyeti ile zirve mücadelesinden kopmayan Gaziantepspor'da yönetim, teknik heyet, futbolcular ve taraftarlar tüm dikkatleri Trabzonspor maçına çevirdi. 
     Kırmızı-siyahlı futbolcuların, Denizlispor galibiyetinin verdiği yüksek moralle, Trabzonspor hazırlıklarına çok hırslı ve istekli hazırlandıkları gözleniyor. 
     Teknik Direktör Sakıp Özberk, yaptığı açıklamada, tüm hesapların galibiyete yönelik olduğunu, Trabzonspor'u yenip, hedefe bir adım daha yaklaşmak istediklerini söyledi. 
     Şampiyonlar Ligi'ni hedeflediklerini ve kalan 3 maçı da kazanmak istediklerini ifade eden Özberk, ''Puan sıralamasında, ilk dört takımın yeri her an değişebilir. Fenerbahçe, Galatasaray, Gaziantepspor ve Beşiktaş, son 3 maçta alacakları puanlarla sürpriz yapabilirler'' dedi. 
     Zorlu karşılaşmayı, taraftar desteği ile kazanacaklarına inandığını ifade eden Özberk, sözlerini şöyle sürdürdü 
     ''Trabzonspor karşısında taraftara büyük görev düşüyor. Şampiyonlar Ligi'ni hedefleyen bir takıma yaraşır taraftar desteği istiyoruz. Daha önceki maçlarda bu desteği tam olarak bulamadığımızı düşünüyorum. Futbolda, taraftar faktörünün ne kadar önemli olduğu, özellikle Fenerbahçe Stadı'nda gözler önüne serildi, Fenerbahçe seyircisinin Gaziantepspor ve Galatasaray maçlarındaki rolünü unutmamak gerekir.'' 
     
     






</TEXT>
</DOC>
