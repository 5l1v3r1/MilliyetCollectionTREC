<DOC>
<DOCNO> 14995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur10.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnafın öfkesi dinmiyor..İstanbul'da yine protesto gösterileri... 
</HEADLINE>
<TEXT>

     Pendik, Sarıgazi, Eyüp ve Bahçelievler'de, hükümetin ekonomik uygulamaları esnaf tarafından protesto edildi. 
     Pendik ilçe merkezindeki Migros önünde saat 10.30 sıralarında toplanan bir grup esnaf, hükümet aleyhine slogan atarak çarşı bölgesinde yürüyüşe başladı. Yürüyüşün başlamasından kısa bir süre sonra, bölgedeki esnafın katılımıyla grup büyüdü. 
     Ellerinde çeşitli dövizler taşıyan ve sloganlar atan gruptakiler, Merkez Polis Karakolu önünden geçerek, sahildeki Atatürk Anıtı'na kadar yürüdüler. 
     Burada, saygı duruşunda bulunan ve İstiklal Marşı'nı söyleyen esnaf, hükümeti Atatürk'e şikayet etti. Bir kişi tarafından okunan ''Türk kamuoyuna duyuru'' başlıklı açıklamada ise şöyle denildi 
     ''Türk esnafı onurlu ve dürüsttür. Biz başka ülkelerden yardım dilenen bir ülkenin esnafı olmayı hak etmiyor ve kabul etmiyoruz. Önümüzü açsınlar, bize destek versinler. Biz bu sıkıntıları aşacak bilgi birikimine sahibiz. En kısa sürede çözüm bulsunlar.'' Polisin geniş güvenlik önlemi aldığı eylem, açıklamanın okunmasının ardından sona erdi. 
     Sarıgazi Meydanı'nda da, saat 10.00 sıralarında toplanan bir başka grup esnaf da Demokrasi Caddesi'ne doğru yürüyüşe geçti. Jandarmanın geniş güvenlik önlemi aldığı olayda, alkış tutan ve hükümeti eleştiren slogan atan grup, bir süre yürüdükten sonra jandarma tarafından durduruldu. Jandarmanın dağılmalarını istediği grup, yaklaşık 1 saat süren eylemlerini ıslık çalarak sona erdirdi. Yürüyüşün yapıldığı bölgede, Sarıgazi esnafının kepenkleri kapattığı görüldü. 
     Eyüp Fahri Korutürk Caddesi üzerinde toplanan bir grup esnaf da ekonomik kriz nedeniyle çeşitli sloganlar atarak, hükümeti protesto etti. 
     Yürüyüşlerine izin verilmeyen göstericiler, burada yaptıkları basın açıklamasının ardından dağıldılar. Bahçelievler Haznedar'da da, bir grup esnaf ekonomik krizi protesto gösterisi düzenledi. Çeşitli sloganlar atan esnaf topluluğu, basın açıklamasının ardından olaysız dağıldı. Öte yandan, Kadıköy Bahariye Caddesi'ndeki Opera Pasajı esnafı da Altıyol'a yürümek istedi. Ancak bu yürüyüşe polis izin vermedi. 




</TEXT>
</DOC>
