<DOC>
<DOCNO> 21990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sonspo09.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan Şampiyonlar Ligi umudunu yitirdi 
</HEADLINE>
<TEXT>

     İtalya 1. Futbol Ligi'nde dün oynanan maçlar sonunda Milan takımı Şampiyonlar Ligi şansını yitirirken, İnter'in UEFA'ya bile katılamama riski bulunuyor. 
     Milan, kendi sahasında oynadığı maçta Fiorentina'ya 2-1, İnter de deplasmanda Parma'ya 3-1 yenildi. 
     Şampiyonlar Ligi'ne kalmak için Parma ile birlikte ilk dörde girme mücadelesi veren Milan, aldığı yenilgi sonrasında ligin bitimine 3 hafta kala Parma'nın 6 puan gerisinde düşerek, Şampiyonlar Ligi şansını büyük ölçüde yitirdi. İtalyan basınında yer alan haberlerde, ''Alınacak sonuçlar Terim'in Milan'a gelişini değiştirmeyecekti. Terim, salı günü geldiğinde Milanlı yöneticiler ile gelecekteki projeleri belirleyecek'' denildi. 
     Hakan Şükür'ün takımı İnter ise geçen hafta kendi sahasında Milan'a 6-0 yenilmenin şokunu üzerinden hemen atmak isterken, Parma deplasmanında da umduğunu bulamadı. 44 puan ile şu anda ligde 6. sırada bulunan İnter'in Şampiyonlar Ligi'ne kalma şansı artık olmazken, UEFA'yı da kaybetme riski var. İtalya'dan ilk 4 takım Şampiyonlar Ligi'ne, 5, 6 ve 7. sıradai takımlar UEFA'ya giderken, İnter'in arkasında, bir maçı eksik Atalanta, yine bir maçı eksik Bologna ve Fiorentina'nın 42 puanları bulunuyor. 
     İnter'e diğer bir kötü haber de Futbol Federasyonu Disiplin Kurulu'ndan geldi. 6 Mayıs'ta San Siro Stadı'nda oynanan Atalanta maçında İnter tribününde bir motorsikletin taraftarlar tarafından yakılıp daha sonra aşağıya atılması yüzünden İnter'e 2 maç saha kapama cezası verildi. 
     Bu arada İnter Teknik Direktörü Tardelli, ligin son 3 haftasındaki maçlar için ''Hiç olmazsa şerefimizi kurtarmalıyız'' dedi. Tardelli'nin sezon sonunda görevine son verileceğine kesin gözüyle bakılırken, adaylar arasında Zaccheroni, Passarella ve Cuper'in isimleri geçiyor. 






</TEXT>
</DOC>
