<DOC>
<DOCNO> 22501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/siyaset/siy03.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal İstanbul’u kaybetti 
</HEADLINE>
<TEXT>

CHP İstanbul il kongresini, Baykal muhalifi Cemal Özdemir kazandı. Özdemir, yaptığı konuşmada, "Demokrat olmayı beceremeyenler, demokrasiye nasıl katkı sunarlar" dedi 
     ESRA KURT İstanbul 

     CHP Genel Başkanı Deniz Baykal, Ankara’nın ardından İstanbul İl Kongresi’nde de darbe aldı. Muhalefetin adayı Beşiktaş İlçe Başkanı Cemal Özdemir, 272 oyla İl Başkanı seçilirken, Baykal’ın adayı İl Başkanı Ali Topuz ise 259’da kaldı. Ataköy Ahmet Cömert Spor Salonu’ndaki kongre iki gün sürdü. CHP Genel Sekreteri Önder Sav, sert bir üslup kullandığı konuşmasında, "CHP’de Deniz Baykal’a, Önder Sav’a kızılabilir, onları cezalandırabilirsiniz. Ama, gerçek CHP’liler partilerini cezalandırmaya kalkanları asla affetmeyeceklerdir" dedi. İl eski Başkanı Bozkurt Nuhoğlu da Topuz’a, "8 bin insan kaydedildi. Bunları başka bir bahara mı saklıyorsunuz " diye seslendi. 
     Topuz’a tepki gösteren Berhan Şimşek de, "Partiye 5 bin genç kaydedilmiş. Nerede o gençler, ben mi göremiyorum " dedi. 
     İl eski Başkanı Mehmet Bölük ise Baykal’ı "baba" yerine koyarak, "Ailemizin babasından şunu rica ediyoruz. Evlatlarını birbirinden ayırmasın" dedi. 
     Bu arada kırmızı kart gösteren izleyiciler, konuşması sırasında Topuz’u yuhaladı. Cemal Özdemir de yaptığı konuşmada, "Artık Genel Başkan’ın etrafını sararak siyaset yapma dönemi bitmelidir. Demokrat olmayı beceremeyenler, Türkiye’nin demokrasisine nasıl katkı sunarlar" diye konuştu. Adayların konuşmalarından sonra çarşaf listeler oluşturularak seçim kurulunun onayı da alındıktan sonra matbaaya gönderildi. Kulislerin saatlerce sürmesi nedeniyle listeler, ancak 21.00 sıralarında kongre salonuna getirilerek delegelere dağıtıldı ve oylamaya geçilebildi. 
     
Sözen’in hemşerisi      İl Başkanlığı’na seçilen Cemal Özdemir, 1956 Sivas Divriği doğumlu. Evli ve iki çocuk babası. Elektrik mühendisi olan Özdemir, İstanbul Büyükşehir Belediyesi eski Başkanı Nurettin Sözen’in de hemşerisi. Sözen, kongrede Özdemir’i destekledi. 1988 yılında SHP Beşiktaş ilçesine üye olan Özdemir, 1992’de ilçe sekreteri, 1993’ten sonra da ilçe başkanlığı yaptı. Özdemir’e, eski il başkanları Bozkurt Nuhoğlu, Mehmet Bölük ve 10 ilçe başkanı destek verdi. 
     



 SİYASET 


















</TEXT>
</DOC>
