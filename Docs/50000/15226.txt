<DOC>
<DOCNO> 15226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/yasam/yas12.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce soydu, sonra özür diledi 
</HEADLINE>
<TEXT>

     İSMAİL POLAT İstanbul 

     Kadıköy'de telefon tellerini kestiği evlere "Telekom'dan geliyorum" diyerek girerek soygun yapan Savaş Kavak, son işinde yakayı ele verdi. Tatbikata götürülen Kavak, soyduğu evsahiplerinden özür diledi. 
     Bir evsahibinin son anda durumu farkederek yakalattığı Kavak, sorgusunda, çok sayıda apartmanın telefon kutularındaki kabloları kestiğini söyledi. Ertesi gün, "Türk Telekom'dan geliyorum, arızanızı gidereceğim" diyerek aynı evin kapısını çaldığını söyleyen Kavak, "Şüphe uyandırmadan evlere giriyordum. Evsahiplerinin dalgınlıklarından faydalanarak veya herhangi bir bahaneyle başka odalara gönderip, bulduğum değerli eşyaları çantama atıyordum. Birikmiş kredi borçlarım yüzünden evime haciz gelmişti. Çaldığım para ve altınlarla hacizi kaldırttım. Bu yöntemi telefoncu bir arkadaşımı çalışırken izlemiş ve kablo kesmesini öğrenmiştim" dedi. 
     Kavak, tatbikat sırasında, evini soyduğu Esin Türker'den de özür diledi. 
     


 YAŞAM 



















</TEXT>
</DOC>
