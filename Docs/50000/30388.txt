<DOC>
<DOCNO> 30388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/guncel/gun08.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz sonrası Türkiye küme düştü mü 
</HEADLINE>
<TEXT>

ÇAPRAZ ATEŞ 
     EKONOMİ SERVİSİ 

     21 Şubat’ta yaşanan devalüasyonun ardından, Türkiye’nin küme düşüp düşmediği tartışılıyor. Ülkenin fakirleştiği bir gerçek. Ancak, bu durumun dünya ülkeleri arasındaki yerini, ligini ne ölçüde değiştirdiği tartışmalı. Bazı akademisyenler doların yükselmesine bakarak, "Türkiye küme düştü’ diyor. Bazıları ise, "yerimizde saydık, küme düşmedik" değerlendirmesinde bulunuyor. İşte görüşler 
     
     Prof. Dr. Öztin Akgüç 
Sıralamada düşüş gösterdik      Türkiye 20 yıldan bu yana orta gelir gruplarının alt katagorisine giriyor. Buradaki yerimiz zaten uzun zamandan bu yana değişmedi. Sadece sıralamadaki yerimiz değişti ve biraz daha arkalara düştük. Küme düşmüş sayılmayız, Kümedeki yerimiz değişti. Ben Türkiye’nin bu politikalarla bir yere varacağını zannetmiyorum. Önümüzdeki yıl ülkeyi daha büyük bir kriz bekliyor. Bütün göstergeler de bunu gösteriyor. Kümede yükselme şansımız da pek bulunmuyor. 
     
     Prof. Dr. İzzettin Önder 
Yer değiştirmemiz kolay değil      Türkiye bence küme düşmedi. Bunlar zaten bir sene içinde olabilecek olaylar değildir. Dünya ekonomisi içerisinde, çok merkez ekonomiler ve zayıf ekonomiler bulunuyor. Bu nedenle yer değiştirmek, pek kolay gözükmüyor. Ayrıca dolar bazında Milli Gelir hesaplamalarıyla bu tür sıralamalar oluşturmayı pek doğru ve sağlıklı bulmuyorum. Bu sıralamaları belirleyecek başka göstergeler olmalı. Örneğin şehirleşme, eğitim vb. gibi. Ayrıca Cumhuriyet’in kuruluşundan bu yana Türkiye, 2. küme ülkeler arasında yer alıyor. Burada değişme olması da çok zor gözüküyor. 
     
     Prof. Dr. Erdoğan Alkin 
Küme düşmedik, düşmemiz çok zor      Dolar ile milli geliri ancak normal zamanlarda ölçebiliriz. Dolar hesabı, sert devalüasyonların olduğu dönemlerde, uluslararası karşılaştırma göstergesi olamaz. Bir gecede devalüasyon oldu diye, o oranda fakirleştik demek doğru değil. Dolara bakarak bunu ölçemeyiz. Büyüme hızı ve enflasyon rakamlarına bakarak karar verebiliriz. Dolar 21 Şubat’ta bir gecede iki misline yakın yükseldi diye, bütün değerler de yarıya indi mi Hayır. Dolar kadar fakirleşmedik. İlk 3 aylık enflasyon kadar fakirleştik. Buna göre biz milli gelir açısından küme düşmedik. Hala gelişmekte olan ülkeler arasındayız. Zaten altımızda Mısır olduğundan küme düşmemiz çok zor. 
     
     Prof. Dr. Taner Berksoy 
Ciddi üretim kaybı oldu      Türkiye 90’lı yıllardan bu yana ciddi orana varan üretim kaybına uğradı. Bu kadar çalkantılı bir süreçte, ekonominin de kötü yönetilmesi, Türkiye’nin sıralamasını mutlaka düşürdü. Türkiye ciddi anlamda sıralamada gerilere düşmüştür. Özellikle son dönemde ekonomik alanda, Türkiye çok kötü yönetildi. Ekonomi, yaklaşık olarak 12 yıldır iyi yönetilmiyor. Önümüzdeki dönemde de bu Türkiye’nin ciddi bir zaman kaybına mal olacak. Bu süreci de kötü bir şekilde yaşayacağız, kimse bunları konuşmuyor. Ayrıca dolar ve enflasyon öngörülerinde bulunanlar da yalan söylüyor. 
     
     Prof. Dr. Doğan Kargül 
Reel sektöre yatırım yok      Türkiye’de enflasyon oranlarında, TEFE ve TÜFE’ye bakılıyor. Bu çok yanlış. Genel endeksi gösteren deflatöre Tüketim harcamaları, yatırım harcamaları, kamu harcamaları ve iç eksilmeye bakılması lazım. Enflasyon ve dövizdeki yükselmeye bakıldığında, Türkiye ister istemez parasının değer kaybı nedeniyle küme düşmüş durumda. Şubat krizinden sonra Türk Lirası hep değer kaybetti. Türkiye’nin dış ticaret hadleri bakımından mallarının fiyatı ucuzladı. Ayrıca reel sektöre, üretim sektörüne hiç bir yatırım yapılmadığı için Türkiye, bugün kendi kriterleri içinde, ciddi olarak gelir kaybına uğramış ve küme düşmüştür. 
     



 GÜNCEL 


















</TEXT>
</DOC>
