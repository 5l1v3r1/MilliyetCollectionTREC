<DOC>
<DOCNO> 32748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/dunya/dun01.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginler Türkiye’yi konuşacak 
</HEADLINE>
<TEXT>

     DIŞ HABERLER SERVİSİ 

     İtalya’nın Cenova kentinde yarın ABD, Japonya, Almanya, Fransa, İngiltere, İtalya, Kanada ve Rusya liderlerinin katılımıyla başlayacak olan G - 8 Zirvesi’nin en önemli gündem maddelerinden biri de Türkiye ve Arjantin’deki ekonomik istikrarsızlık olacak. G - 8 Zirvesi’nde ağırlıklı olarak ekonomi konularının görüşüleceğini söyleyen ABD Hazine Bakanlığı yetkililerinden John Taylor, "Küresel bir ekonomik dengeye sahip olmak çok önemli. Bu yüzden Arjantin ve Türkiye’deki ekonomik durum da masaya yatırılacak" dedi. 
     
     Gündemdeki konular 
     Zengin ülkelerin liderlerinin gündemindeki diğer konular şunlar 
     Üçüncü dünya ülkelerinin borçlarının silinmesi ya da azaltılması. 
     Dünya ticaretinin liberalleştirilmesi. 
     Küresel ısınmayla mücadele. 
     ABD’nin "Ulusal Füze Savunma" programı. 
     
     Ancak bu konuların birçoğunda herhangi bir anlaşma sağlanması beklenmiyor. Anlaşma sağlanması muhtemel konular arasında şunlar yer alıyor 
     Yolsuzluk ve kara parayla mücadele. 
     Yoksul ülkelerdeki ilaç fiyatlarının düşürülmesi ve AIDS ile savaşta kullanılmak üzere kaynak yaratılması için küresel bir sağlık fonu kurulması. 
     
SAVAŞ HAZIRLIĞI GİBİ...      Cenova’da günler önce başlayan zirve hazırlıkları dün de bütün hızıyla devam etti. Küreselleşme karşıtlarının akın akın gelmeye başladığı kentte gerilim her geçen dakika biraz daha artıyor. Cenova’ya ulaşmak için treni de tercih eden eylemciler polisin atacağı gözyaşartıcı gaz bombalarına karşı kente gaz maskeleriyle geldiler. Birçok dükkan zirve boyunca kapanacağını duyururken, 100 binin üzerinde insanın katılacağı tahmin edilen protesto gösterilerinden çekinen halkın bir bölümü kenti terk etti. Zirvenin yapılacağı yüksek güvenlikli kırmızı bölgeye geçiş, dünden itibaren yasaklandı. Bölgeye açılan yolların girişine yüksek çelik kafesler kuran çok sayıda güvenlik görevlisi kuş uçurtmuyor. 
     



 DÜNYA 












</TEXT>
</DOC>
