<DOC>
<DOCNO> 34962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur19.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçilerden Saadet Partisi ve Erbakan'a yaylım ateşi 
</HEADLINE>
<TEXT>

     FP'nin kapatılmasının ardından parti kurma çalışmalarını sürdüren yenilikçiler, Recep Tayyip Erdoğan'ın başkanlığında tüzük ve programı ele almak üzere biraraya geldi. 
     Manisa Bağımsız Milletvekili Bülent Arınç, İkbal Termal Otel'de aralarında yaklaşık 50 milletvekilinin bulunduğu 150 kişilik muhtemel kurucular kurulunu oluşturacakların katıldığı toplantı hakkında bilgi verdi. Arınç, vatandaşın kendisini düzlüğe çıkaracak bir siyasi oluşumun beklentisi içinde olduğunu dile getirerek, kendi hareketlerinin ''geçici bir heves, basit bir rüzgar'' olarak değerlendirilmemesi gerektiğini söyledi. 
     Daha sonra gazetecilerin sorularını yanıtlayan Arınç, bir soru üzerine kendilerinin ANAP'ın hafta sonu yapacağı kongreyi bekleme gibi bir kaygıları bulunmadığını ifade ederek, ''bu partiden kim gelir kim gider'' gibi bir endişelerinin bulunmadığını söyledi. 
     Bu partinin kongresi nasıl sonuçlanırsa sonuçlansın oy potansiyelinde bir yükselmenin olamayacağını öne süren Bülent Arınç, ''ANAP, Türkiye'de geleceği olmayan bir partidir. Oy nispeti, yüzde 4-5'lerde gezmektedir'' dedi. 
     Arınç, Avrupa İnsan Hakları Mahkemesi'nin AİHM RP hakkında verdiği kararla ilgili değerlendirmesinin sorulması üzerine de, kararın şaşırtıcı olduğunu söyledi. Arınç daha sonra şöyle devam etti 
     "Eğer bir siyasi parti bütün varlık nedenini AİHM'den gelecek karara bağlamışsa, bu karar doğrultusunda siyaset yapmayı veya kendi varlığını RP veya FP'nin devamı olarak nitelendirmişse ya da siyasi yasaklı olarak bilinen kişilerin Saadet Partisi'nin SP başına geçmesiyle, ancak Türkiye'de başarı sağlayabileceğini düşünüyorsa çok açık söylüyorum, o şahsın işi zordur. Bundan sonra da daha zor olacak. Ama, Türkiye'nin partisi olmaya namzet, temel doğrular üzerinde bugüne kadar gelmiş geçmiş bütün partilerin doğrularından ve birikimlerinden istifade ederek, toplumun bütün kesimlerini kucaklamayı kendine hedef almış bir parti olarak bu karar hukuki açıdan hepimizi üzebilir belki... Ama, Türkiye'de yapacağımız siyaset açısından bizi pek fazla ilgilendirmez.'' 
     
     






</TEXT>
</DOC>
