<DOC>
<DOCNO> 45635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/dunya/adun.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Savaş yayılabilir... 
</HEADLINE>
<TEXT>

ABD Başkanı Bush, Afganistan harekatının halkı değil, teröristleri ve Taliban yönetimini hedef alacağını bildirdi 
     YASEMİN ÇONGAR Washington 

     ABD ve İngilitere kuvvetlerinin, Afganistan'a karşı haftalardır beklenen askeri harekatı başlattıkları konusunda dünyaya ilk resmi açıklamayı, ABD Başkanı George W. Bush yaptı. Bush, Taliban'ın, ABD ile işbirliği yapmamanın bedelini ödeyeceğini söyledi. 
     Bush, Kabil'de ilk patlamaların duyulmasının üzerinden yaklaşık bir saat sonra, televizyon ekranlarından Amerikan halkına ve dünyaya seslenirken, "Taliban işbirliği yapmamanın cezasını ödeyecek" dedi. 
     Bush, Sürekli Özgürlük harekatının, El Kaide terör örgütünün eğitim kampları ve Taliban rejiminin askeri tesislerini hedef aldığını, Amerikan ve İngiliz kuvvetlerinin katılımıyla başladığını duyurdu. Harekatın ileri aşamalarında Kanada, Avustralya, Almanya ve Fransa birliklerinin de devreye girebileceğini dile getiren Bush Ortadoğu, Afrika, Avrupa ve Asya'da toplam 40 ülkenin hava sahasını Amerikan uçaklarına açtığını vurguladı. 
     Bush, Taliban'ı doğrudan hedef alan sözlerinde, "İki haftadan uzun bir süre önce, Taliban liderlerine belirli ve gayet açık bir dizi talep ilettim Terörist eğitim kamplarını kapatın. El Kaide şebekesinin liderlerini ve ülkenizde adaletsiz biçimde tutuklanmış bulunan, bütün yabancılarla Amerikan vatandaşlarını iade edin. Bu taleplerin hiç biri karşılanmadı. Ve şimdi, Taliban bunun bedelini ödeyecek." 
     
     Afgan halkına mesaj 
     Harekatın uzun süreli, kapsamlı ve sürekli olacağını da kaydeden Bush, Afganistan'daki sivil halka zarar verilmemesi için özen gösterileceğini belirtti ve "yardım eli" uzatacaklarını söyledi. Bush şöyle konuştu 
     "Afganistan'ın baskı altındaki halkı, Amerika'nın ve müttefiklerinin cömertliğini görecek. Bir yandan askeri hedefleri vururken, havadan Afganistan'da sıkıntı çeken erkek, kadın ve çocuklar için yiyecek, ilaç ve malzeme atacağız. ABD halkı, Afgan halkının ve dünyada İslam'a inanan bir milyar kadar insanın da dostudur." 
     Harekatın Afganistan'da başladığını, ancak burada bitmeyeceğini belirten Bush, "Bugün Afganistan'da yoğunlaşıyoruz. Ancak muharebenin alanı daha geniş. Her devletin yapması gereken bir tercih var. Bu kavgada tarafsızlık diye bir şey söz konusu değil" dedi. 
     



 DÜNYA 










</TEXT>
</DOC>
