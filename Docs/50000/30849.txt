<DOC>
<DOCNO> 30849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sondun05.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un kızına 600 dolar alkol cezası 
</HEADLINE>
<TEXT>

     ABD Başkanı George Bush'un başı alkolle dertten kurtulmayan ikiz kızlarından Jenna, dün 21 yaşından küçüklerin alkol kullanmasını yasaklayan yasayı deldiği gerekçesiyle 600 dolar para cezasına çarptırıldı. 
     ABD'nin Texas eyaletindeki Austin'de yaşı tutmadığı halde 2 kez alkol kullanmak ya da satın almaya çalışmak suçlarıyla Nisan ve Mayıs aylarında yargıyla başı derde giren 19 yaşındaki Jenna'nın, para cezasının yanı sıra bir ay trafikten men cezası aldığı ve ehliyetinden olduğu da kaydedildi. 
     ABD'de yasalar, ancak 21 yaşını doldurmuş kişilerin alkol satın alabilmesine ve kullanabilmesine olanak tanıyor. 
     Bush'un diğer kızı Barbara da 9 Haziran'da, 21 yaşını doldurmadan alkol kullanmaktan 8 saat kamu yararına çalışma cezasına çarptırılmıştı. 
     Yale Üniversitesi öğrencisi olan Barbara, kamu yararına çalışma cezasının yanı sıra alkolün zararlarının anlatıldığı bir derse katılma ve 100 dolarlık mahkeme masraflarını ödeme cezası almıştı. 







</TEXT>
</DOC>
