<DOC>
<DOCNO> 11586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/guncel/agun.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın'da gergin gün 
</HEADLINE>
<TEXT>
Arama izni sordu copla gösterdiler 
Polis aramasında sıra işçi Resul Aydemir'in evine geldi Aydemir polise direndi ve yığıldı kaldı. Ölümü duyan halk polisin üzerine yürüdü. Emniyete ait araçlar taşlandı 
     YALÇIN ATA, NURAY UZA Aydın DHA 

     Aydın E Tipi Cezaevi çevresindeki evlerde arama yapmak isteyen polisle vatandaşlar arasında çıkan tartışma sonucu, cop darbeleri aldığı öne sürülen bir vatandaş öldü. Olay, çevre sakinlerini galeyana getirirken, çıkan gerginlik jandarmanın da yardımıyla güçlükle bastırıldı. 
     
Kalite belgeli Emniyet      TSE'den aldığı İSO kalite belgesiyle adını duyuran Aydın Emniyet Müdürlüğü, Ovaeğmir Beldesi yakınlarında E Tipi Cezaevi çevresindeki evlerde bir süredir güvenlik amaçlı arama çalışması başlattı. Çoğunluğunu Doğu ve Güneydoğu'dan gelenlerin oluşturduğu vatandaşların oturduğu Telsiztepe mevkiindeki evler tek tek aranırken, sıra inşaat işçisi Resul Aydemir'in 29 evine geldi. 
     
Uyku sersemi kapıyı açtı      Karşısında polis ekibini gören Aydemir, uykudan yeni kalktığını belirtip polisin içeriye girmesini engellemek isteyip, "Hem sizin arama izniniz var mı" diye sordu. 
     Polisler direnen Aydemir'e müdahale ederken, tartışmaya çevre sakinleri de katıldı. Olduğu yere yığılan evli ve üç çocuk babası Aydemir, kaldırıldığı Aydın Devlet Hastanesi'nde öldü. Bunun üzerine galeyana gelen semt sakinleri polisin üzerine yürüdü, emniyete ait araçları taş yağmuruna tuttu. 
     
Jandarma devreye girdi      Olayların yatışmaması sonucu jandarma takviye kuvvet gönderdi. Vatandaşlar topluca Devlet Hastanesi'ne doğru yürüyüşe geçince gerginlik tırmandı. Aydemir'in kardeşleri Süleyman Aydemir 26 ve Abdullah Aydemir 27 gözaltına alındı. 
     
İLK OTOPSİ Kalp krizi      Bu sırada Aydemir'in Devlet Hastanesi'nde ilk otopsisi yapıldı. Savcılık otopsi sonucuyla ilgili açıklama yapmazken, otopsiye giren Patolog Sada Tutar, Resul Aydemir'in aşırı kilo ve kronik kalp rahatsızlığı nedeniyle kalp krizi sonucu öldüğünü söyledi. Ancak kesin ölüm nedeninin saptanması için cenazenin İzmir Adli Tıp Kurumu'na gönderilmesine karar verildi. 
     Aydemir'in yakınları ise polisi "Copladılar, polis otosuyla ezdiler" diye suçladı. 
     
VALİLİK Sinir hastasıydı      Aydın Valiliği'nin yazılı açıklamasında ise, "Aile fertlerinden bazıları fevri hareket ederek aramaya mani olmuş ve polise mukavemette bulunmuştur. Daha önceden kalp ve sinir rahatsızlığı tedavisi gördüğü bildirilen Resul Aydemir olay yerinde fenalaşmış, en seri şekilde sağlık ekibi intikal ettirilmesine rağmen, sevk edildiği Devlet Hastanesi'nde vefat etmiştir. Hayatını kaybeden vatandaşımızın aile ve yakınlarına her türlü ihtimam gösterilmektedir" denildi. 
     
     Müdürden savunma 
     Aydın Emniyet Müdürü Cemil Demir de, Aydemir'in bir odanın aranmasına karşı çıktığını söyleyerek, "Polislerimizden birine, cam çerçeveyi kırarak karşı koyuyor. Bıçak ve camla mukavemet etmek istiyor. Bu sırada fenalaşarak hayatını kaybediyor. Kesinlikle kendisine yönelik bir hareket yok" dedi. 
     


 GÜNCEL 















</TEXT>
</DOC>
