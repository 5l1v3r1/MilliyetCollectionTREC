<DOC>
<DOCNO> 2360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/ekonomi/eko07.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel prim yüzsüzü de çıktı 
</HEADLINE>
<TEXT>

Egebank'ın içini boşalttığı gerekçesiyle tutuklu olarak yargılanan Murat Demirel'in SSK'ya da 130 milyar liralık prim borcunu ödemediği belirlendi 
     HAKAN ŞANLITÜRK Ankara 

     Egebank'ın içini boşaltmakla suçlanan Murat Demirel vergi yüzsüzü çıktı. Demirel, Universal Holding AŞ'den doğan 130 milyar SSK primini ödemedi. Yurtdışında bulunan ve kırmızı bültenle aranan Cavit Çağlar'a ait BİSAŞ Entegre İplik AŞ de yüzsüzler arasındaki yerini aldı. Şirket, 131 milyarlık prim borcunu ödemedi. 
     SSK'nın toplam 1.2 katrilyonluk alacağının 269 trilyon 517 milyar lirasını Kurum'a 10 milyar liranın üzerinde prim borcu olan özel işletmeler oluşturuyor. Çalışma ve Sosyal Güvenlik Bakanı Yaşar Okuyan'ın "teşhir edeceğim" dediği prim yüzsüzleri arasında birçok tanınmış işveren bulunuyor. Demirel ve Cavit Çağlar'ın yanı sıra Erol Evcil'in eski sahibi olduğu Eze Zeytincilik Gıda Sanayi Ticaret AŞ de 23 milyarlık prim borcunu yatırmadı. 
     Sevgi Eğitim Hizmetleri AŞ 147 milyar, ve Sevgi Özel Sağlık Hizmetleri AŞ ise SSK'ya 312 milyar lira prim borcu taktı. Merhum Cumhurbaşkanı Turgut Özal'ın dünürü Alpaslan Beşikçioğlu da 43 milyar liralık prim borcundan dolayı icraya verildi. Ali Haydar Veziroğlu'nun Vinsan Veziroğlu İnş. San. Tic. AŞ'ye 57 milyarlık borcundan dolayı haciz geldi. 
     


 EKONOMİ 



















</TEXT>
</DOC>
