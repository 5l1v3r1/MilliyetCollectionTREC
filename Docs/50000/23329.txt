<DOC>
<DOCNO> 23329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/yazar/bila.html </URL>
<DATE> 2001/05/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Enerji soruşturmaları 
</HEADLINE>
<TEXT>

     Beyaz Enerji iddianamesi hazırlanıp dava açılmasına karşın bu alandaki gelişmeler devam ediyor. 
     Bunlardan birisi de iddianamede Alaçatı Rüzgar Santralı işinde yüklenici firma Ares'in Vakıf Leasing'den kredi almasını eski Bakan Cumhur Ersümer'le birlikte onaylayan Enerji Bakanlığı Müsteşarı Yurdakul Yiğitgüden'in soruşturulması için Yargıtay Başsavcısı Sabih Kanadoğlu'nun yaptığı müracaat. 
     Başsavcı Kanadoğlu'nun yaptığı başvuruyu değerlendiren Enerji ve Tabii Kaynaklar Bakanı Zeki Çakan hemen harekete geçti. Çakan, bakanlığının teftiş kurulundan üç müfettişi görevlendirdi. Bu müfettişler, Kanadoğlu'nun başvurusu doğrultusunda Müsteşar Yiğitgüden hakkında inceleme yapacaklar ve soruşturma açılmasına gerek olup olmadığına karar verecekler. Böylece Beyaz Enerji operasyonu bir yönüyle devam ediyor. 
     Peki neden 
     DGM Başsavcısı Talat Şalk, iddianamesinde Enerji eski Bakanı Cumhur Ersümer ve Enerji Bakanlığı Müsteşarı Yurdakul Yiğitgüden'i "sanık" olarak yer vermedi. Vermeye yetkisi de yoktu. Ancak, Bakan ve Müsteşar hakkında da suçlayıcı ifadelere yer verdi. 
     Bu durumda Bakan'ın dokunulmazlığı olduğu için konu muhalefet tarafından Meclis'e getirildi. Yapılan oylama sonucunda ise Ersümer'in soruşturulmasına gerek olmadığı sonucuna varıldı. Bu karar, Meclis'in daha önce de çoğunlukla aldığı diğer kararlar gibi sonuçlandı. 
     Ancak, Ersümer açısından konu Meclis'te çoğunluk oyuyla kapanırken bu kez Yargıtay Cumhuriyet Başsavcılığı harekete geçti ve Müsteşar için soruşturma izni istedi. Çünkü müsteşar düzeyinde soruşturma yapmaya da DGM Savcısı yetkili değildi. Yargıtay Başsavcısı Kanadoğlu kendi yetkisine giren bu konuda soruşturma izni istedi. Şimdi Enerji Bakanlığı müfettişlerinin yapacakları inceleme sonucunda soruşturma izni çıkarsa, Beyaz Enerji iddianamesindeki bir konu Kanadoğlu'nun soruşturmasına dönüşecek. 
     Siyasi denetim Ersümer için yolu kaparken, idari denetim ve yargı denetimi Müsteşar Yiğitgüden için yeni başlıyor. 
     Aslında kimin kimi soruşturmaya yetkili olduğu, hangi davaya hangi mahkemenin bakması gerektiği de belli olduğu halde böyle karışık bir yol izlendi. Belki başında yapılması gereken ayrıştırmalar, işin sonuna bırakıldı. Bu da hem yöntem, hem de kafa karışıklığına neden oldu. 
     Öte yandan Mavi Akım soruşturmasını yürüten diğer DGM Savcısı Cengiz Köksal, BOTAŞ'tan sonra bu kez TEAŞ'a gitti. Bu ziyaretin Mavi Akım'la mı yoksa Beyaz Enerji'yle mi ilgili olduğu da belli değil. 
     Artık enerji soruşturmalarının bir netliğe kavuşturulması gerekiyor. 
     Kamuoyunun dikkatle izlediği bu soruşturmaların bir an önce sonuçlandırılması ve yargı sürecinin hızlandırılması gerekli. 
     Yeni Enerji Bakanı Zeki Çakan'ın bu yönde yargıya yardımcı olma gayreti bütün yetkililer tarafından desteklenmeli ve soruşturma konuları ve kişileri bir an önce açıklığa kavuşturulmalı. 
     
     







Polatlı sohbeti 


Enerji soruşturmaları 


Rahmi Bey’in pabucu 


Cart curt particiliğinden kurtulmak... 


Foto - finish 


Ödül ve ceza 


YÖK kaynıyor 


Fırsat ve umut 


Gübre ihalesi deyip geçmeyin 


Avrupalının istediği... 


Turizm atağı 


İnsani gelişmede sınıfta kaldık 


Bir haksızlık var 


Çaycı "eylülde seçim var" diyor 


</TEXT>
</DOC>
