<DOC>
<DOCNO> 23809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/spor/spo02.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Krallar gibi 
</HEADLINE>
<TEXT>

     FENERBAHÇE, lig şampiyonluğunu krallar gibi kutluyor. Sarı - Lacivertliler, önceki gece Şükrü Saracoğlu Stadı’nda taraftarlarıyla birlikte eğlendikten sonra Levent’te bir gece kulübüne giderek sabaha kadar dans ettiler. Kaptan Ogün, şampanya patlatırken, Revivo Türkçe şarkılar söyledi. Geceye kızı Selin ile katılan Mustafa Denizli, futbolcularına kadeh kaldırdı. Geceye sabah erken ülkesine gideceği gerekçesiyle Baliç katılmadı. Kutlamalar sürerken, Fenerbahçe, gelecek sezonun da programını hazırlamaya başladı. Sarı - Lacivertliler, Almanya’nın Frankfurt kenti yakınlarındaki Wiesensee kasabasında yeni sezona hazırlanacaklar. Haziran ayı sonunda toplanacak olan Fenerbahçe kafilesi Şampiyonlar Ligi programına göre çalışacak. 
     
Muhteşem seyirci’      FENERBAHÇE’nin Hırvat yıldızı Rapajiç, "Türkiye’ye gelirken büyük bir takıma geldiğimi biliyordum. Çok iyi bir seyirci var. Ama bu kadar muhteşem olduğunu söyleseler inanmazdım" dedi. Rapajiç, "Gaziantep, Galatasaray ve Samsun maçlarını hayatım boyunca unutamayacağım" ifadelerini kullandı. Rapajiç, transfer konusunda da "Kimse ile görüşmedim. Ama menajerim vasıtasıyla Avrupa’nın çok ünlü kulüplerinden teklifler geldi. Bizler profesyoneliz. İleride ne olur bilinmez" diye konuştu. 
     
İsrail de uyumadı      Halk sokakta 
     İSRAİL basını, Sarı - Lacivertli takımın mutlu sona ulaşmasını manşetlere taşırken, Türkçe olarak "Şampiyon Fenerbahçe" başlıkları attı. Gazeteler, Revivo’ya da övgüler yağdırdı. Başkent Tel Aviv’in özellikle Türkiye’den giden Museviler’in yoğun olarak yaşadığı Batyam bölgesinde halk, Fenerbahçe’nin zaferini sokaklara dökülerek kutladı. 
     
     Revivo coşkusu 
     SARI - LACİVERTLİ takıma iki sayfa ayıran Maariv gazetesi, "Revivo büyük bir elçi" yorumunu yaptı. Revivo ile Denizli’nin sevinç fotoğraflarını yayınlayan Yedioth Ahronot da Revivolu Fenerbahçe’nin beş yıllık özlemi bitirdiğini yazdı. Revivo ise "En büyük Türkiye, en büyük Fener. Serbest atışta kimse vurmak istemedi, ben kullandım ve golü başkana hediye ettim" dedi. 
     
     Fenerbahçe Teknik Direktörü Mustafa Denizli, kızı Selin ile katıldığı gecede futbolcularla birlikte kadeh kaldırdı. Kaleci Rüştü ve diğer oyuncular eşleriyle birlikte sabaha kadar eğlendiler. Sarı - Lacivertliler’in gecesinde şampanya su gibi aktı, bütün takım coşkuya katıldı. 
     
Uçakta üzücü kavga      FENERBAHÇE Samsun’dan şampiyon olup dönerken uçakta üzücü bir kavga yaşandı. İkinci Başkan Uğur Dündar, yerinden kalkarak Şadan Kalkavan’ın yanına gitti ve "Ne o Şadan abi sen bu şampiyonluğa pek sevinmiş görünmüyorsun" dedi. Bunun üzerine sinirlenen Kalkavan, Uğur Dündar’a sert bir tepki gösterdi ve üzerine yürüdü. Başta Mustafa Denizli, Can Bartu ve Aziz Yıldırım olmak üzere araya girenler kavganın büyümesine engel oldu. 
     
Baliç ülkesine gitti      FENERBAHÇE’DE bu sezon yeterince başarılı olamayan Baliç, dün veda etmeden ülkesine gitti. Milli Takım kampından sonra yeniden İstanbul’a geleceğini belirten Baliç, bu arada Real Madrid ile de masaya oturacak. Baliç, gelecek sezon Real Madrid’de oynamak istediğini söyleyecek. Eğer istenmezse Fenerbahçe ile anlaşma zemini arayacak. Sarı - Lacivertli yönetimin de Baliç’in kalmasına sıcak baktığı belirtildi. Diğer yabancı futbolcular da ülkelerine gittiler. 
     



 SPOR 




























</TEXT>
</DOC>
