<DOC>
<DOCNO> 36916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur14.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor ve hemşirelerden karakol protestosu... 
</HEADLINE>
<TEXT>

     Diyarbakır Devlet Hastanesi personelinin bahçe olarak kullandıkları alana karakol yapılmasına, doktor ve hemşireler, karşı çıktılar. 
     Diyarbakır Emniyet Müdürlüğü'nce Devlet Hastanesi bahçesine karakol yapılması amacıyla başlatılan çalışmaları protesto etmek amacıyla bir grup doktor ve hemşire, bahçede biraraya geldi. Karakol yapılmasına karşı olmadıklarını, ancak buraya karakol yapılmasıyla bahçelerinin ellerinden alınacağını belirten doktor ve hemşireler, çalışmaların durdurulmasını istediler. Grup, olayı alkışlarla protesto ettikten sonra sessizce dağıldı. 
     Devlet Hastanesi Başhekimi Dr. Aziz Aydınalp, yaptığı açıklamada, kendilerine haber verilmeden, önceki gün bahçede çalışmaların başlatıldığını öne sürdü. Durumu İl Valiliği'ne anlattığını ve Valinin, çalışmaların yürütüldüğü yere gelerek inceleme yapacağını bildiren Dr. Aydınalp, ''21 yıldır burası hastane bahçesi olarak kullanılıyor'' dedi. 
     Diyarbakır-Batman-Siirt Tabipler Odası Başkanı Dr. Emin Uluğ da bahçenin dar olduğunu, genişletilmesi gerekirken, ikinci bir inşaatın yapıldığını belirterek, ''Uygulama çok yanlış. Çalışmaların durdurulması için imza kampanyası başlattık. Konuyla ilgili Sağlık Bakanlığı, İçişleri Bakanlığı ile İl Valiliği'ne başvuracağız'' diye konuştu. Emniyet Müdürlüğü yetkilileri ise Devlet Hastanesi bahçesinin bin 204 metrekarelik bölümünün Milli Savunma Bakanlığı'na ait olduğunu ve arsanın Milli Emlak Müdürlüğü tarafından Emniyet Müdürlüğü'ne devredildiğini belirterek, kendilerine ait tapulu arsaya, ihtiyaç duyulduğu için karakol yapılması kararı alındığını bildirdiler. 







</TEXT>
</DOC>
