<DOC>
<DOCNO> 45431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun22.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel "Türkiye ile Pakistan terörizmle mücadelede dayanışma içinde" 
</HEADLINE>
<TEXT>

     Devlet Bakanı Şükrü Sina Gürel, Türkiye ile Pakistan'ın uluslararası alanda terörizmle mücadele konusunda tam bir dayanışma içinde olduğunu belirterek, kısa dönemde ortaya çıkabilecek olumsuz koşullarda sadece Pakistan'ın değil, tüm ülkelerin bu koşullarla mücadele etmesi gerektiğini bildirdi. 
     Bakan Gürel, hükümetin özel temsilcisi sıfatıyla geldiği Pakistan'daki görüşmelerinin ardından Türkiye'nin İslamabad Büyükelçiliği'nde bir basın toplantısı düzenledi. 
     Pakistan Dışişleri Bakanı Abdül Settar ile uzun ve verimli bir görüşme yaptığını, Devlet Başkanı Pervez Müşerref'in son gelişmelerle ilgili değerlendirmesini aldığını belirten Gürel, Başbakan Bülent Ecevit'in yazılı mesajını Müşerref'e ilettiğini kaydetti. 
     Gürel, Pakistan'ın ve içinde bulunduğu bölgenin zor bir dönemden geçtiğini belirterek, şöyle devam etti 
     ''Ama zaten bu dönemler kalıcı dostlukların sınandığı dönemlerdir. 
     Bizim ziyaretimizin bir amacı, Türkiye ile Pakistan arasında uzun geçmişe sahip kardeşlik bağlarının teyit edilmesidir.'' Türkiye ile Pakistan'ın terörizmle mücadele konusunda kararlı olduğunu ve uluslararası topluma bu çabasında destek verdiğini kaydeden Gürel, ''Pakistan'ın kararlı tutumu uluslararası alanda takdir topluyor'' diye konuştu. 
     Gürel, iki ülkenin terörizmle mücadelenin uzun soluklu olması gerektiği konusunda görüş birliği içinde olduğunu belirterek, şunları söyledi 
     ''Ama tabii ki, 11 Eylül'de ABD'deki facia karşısında ABD, uluslararası alanda gerekli desteği toplayarak suçluları bulma ve cezalandırma işine başladı. Türkiye ile Pakistan arasında bu konuda görüş farklılığı yok, ancak iki ülke de suçluların bulunması ve cezalandırılması gerekliliği üzerinde dururken, masum Afgan halkının cezalandırılmaması gerektiğini de düşünüyor.'' Bakan Gürel, cezalandırma eyleminde hedefin iyi saptanması gereğine de dikkati çekerek, ''Türkiye ve Pakistan kendilerine verilen güvenceleri olumlu karşılıyor'' diye konuştu. 
     






</TEXT>
</DOC>
