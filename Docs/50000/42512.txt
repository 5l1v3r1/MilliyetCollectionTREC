<DOC>
<DOCNO> 42512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/ekonomi/eko08a.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesap uzmanları tehdit altında 
</HEADLINE>
<TEXT>

Vergi Dünyası MUSTAFA ÖZYÜREK 
     14 Eylül 2001 günlü Milliyet’te Tuncay Özkan Albayraklar ve İstanbul Büyükşehir Belediyesi’yle ilgili incelemeler devam ederken incelemeyi yapan Maliye hesap uzmanlarının nasıl tehdit edildiğinin belgesi yayımlandı. İstanbul DGM’ye gönderilen suç duyurusunda yer alan tutanakta, incelemelerden rahatsız olanların inceleme elemanlarını yıldırmak ve korkutmak için her yola baş vurduklarını ortaya koyuyor. 
     2 Ağustos 2001 günlü tutanağa göre, önce korkutma yöntemi deneniyor, arkasından yeni kurulan bir partinin olası iktidarında incelemeyi yapanların başına gelebilecekler hatırlatılıyor, fiziki darp tehdidi savruluyor, bu tehdidin incelemeyi yapan hesap uzmanlarının ailesine ve yakınlarına da yöneleceği ima ediliyor. 
     
     Görev bilinci 
     İnceleme elemanları, aslında bu tip tehditlerle sık sık karşılaşırlar. Ancak bu tehditler onları yollarından alıkoyamaz. Son yıllarda Maliye hesap uzmanları pek çok belalı konuyu incelemeye alıp raporlarını yazdılar, yargıya gönderdiler. Bunların arasında Cumhuriyet tarihinin en büyük naylon fatura operasyonu olan Orhan Asıltürk incelemesi var. Balina, Paraşüt, Hasat operasyonlarının incelemeleri var. Belediye şirketleri, kumarhane incelemeleri var. 
     Böylesine büyük ve belalı olayları inceleyen genç hesap uzmanları kim bilir nelerle karılaşmışlardır Ama yılmadan görevlerinin gereğini yapmışladır. 
     
     Siyasetten uzak 
     Türkiye, göstermelik olarak değil de, gerçek anlamda yolsuzluklarla mücadele etmek istiyorsa, yolsuzlukları ayrıntılarıyla delillendirecek olan inceleme elemanlarına, müfettişlere, hesap uzmanlarına sahip çıkmalıdır. 
     Öncelikle inceleme birimleri her türlü siyasi baskıdan uzak, özerk bir yapıya kavuşturulmalıdır. 
     Göreve atanması, terfi etmesi, hangi incelemeleri yürüteceği siyasi makamın takdirine bırakılmış olan inceleme elemanlarının huzur içinde görevlerini yapmalarına olanak yoktur. 
     Bugünkü yetersiz yapıya rağmen pek çok müfettiş ve hesap uzmanı incelemelerini, her türlü riski göze alarak sonuçlandırıyorlar. Ancak herkesten kahramanlık beklemeden denetim düzeni reforma tabi tutulmalıdır. 
     İnceleme elemanlarının güvenlikleri sağlanmalı, insanca yaşayacakları düzeyde ücret verilmelidir. 
     Belirtilen ve diğer önlemler alınmadığı için Teftiş ve Hesap Uzmanları Kurulları hızla boşalmaktadır. Bu kan kaybı vergi incelemelerini aksatmakta hem de büyük yolsuzluk soruşturmalarını geciktirmektedir. 
     
     Müfettişlere sahip çıkılsın 
     Kamuoyuna mal olan büyük operasyonlarla ilgili incelemeler başta hesap uzmanları, Maliye ve mülkiye müfettişleri, bankalar yeminli murakıpları olmak üzere inceleme elemanlarının raporuyla başlamış veya iddiaların delillendirilmesi bu inceleme elemanlarının raporu ile sağlanmıştır. 
     Hiçbir baskı ve tehditten yılmadan yolsuzlukların üzerine giden Maliye hesap uzmanlarına ve diğer inceleme elemanlarına devlet ve kamuoyu sahip çıkmalıdır. 



 EKONOMİ 















</TEXT>
</DOC>
