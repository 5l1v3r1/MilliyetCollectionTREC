<DOC>
<DOCNO> 18490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/spor/spo06.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
GENÇ HERKÜLLER 
</HEADLINE>
<TEXT>

Halil Mutlu'nun ardından, ilk kez katıldıkları Slovakya'daki Avrupa Şampiyonası'nda altın kazanan Celil ve Arabacıoğlu, daha büyük başarılara imza atma sözü verdiler 
     CEMAL ERSEN 

     SLOVAKYA'daki Avrupa Halter Şampiyonası'nda 69 kiloda kürsünün zirvesine çıkan Ekrem Celil ve Reyhan Arabacıoğlu, Naim Süleymanoğlu ve Halil Mutlu'nun izinden gitme sözü verdiler. Bulgaristan'dan anavatana göç etmeleriyle başlayan kaderleri büyüklerde ilk kez katıldıkları şampiyonada aynı kiloda altın madalya alarak, bir kez daha kesişen iki sporcu "Altın Çocuklar" unvanını aldılar. 
     TÜRK halterinin gelecekteki yıldızları olacakları sinyallerini veren ikili daha büyük başarılara imza atmak için söz verdiler. Başkan Kenan Nuhut'un, dört yıl önce Kırcaali'den getirdiği 20 yaşındaki Ekrem, "Ailemi de yanıma alırsam, beni kimse tutamaz" dedi. Buruk bir sevinç yaşayan Arabacıoğlu ise, "Tecrübesizdim. Silkmede antrenman derecemin altını kaldıramadım" diye konuştu. 
     
Açıkgöz'den gümüş      14. Bayanlar Avrupa Halter Şampiyonası'nın dördüncü gününde bir madalya da artı 75 kiloda Derya Açıkgöz'den geldi. Açıkgöz silkmedeki 130 kiloluk kaldırışı ile Dünya şampiyonu Rus halterci Khomich'in ardından ikinci oldu. Koparmada 97.5 kilo, toplamda ise 227.5 kilo ile dördüncü sırada yeraldı. 
     
Doping skandalı      SLOVAKYA’DA yapılan Avrupa Halter Şampiyonası’nda sporculardan alınan idrar numunelerinin IWF Başkanı Thomas Ajan tarafından akreditasyonu bulunmayan Macaristan’daki doping merkezine gönderilmesi tepkiyle karşılandı. Olay skandal olarak yorumlanırken test sonuçlarının hiçbir resmi geçerliliği olmadığı belirtildi. 
     



 SPOR 

























</TEXT>
</DOC>
