<DOC>
<DOCNO> 28445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sonspo07.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Şifo'nun jübile programı belli oldu 
</HEADLINE>
<TEXT>

     Faal futbol hayatını noktalayan Beşiktaşlı Mehmet Özdilek, 4 Ağustos Cumartesi günü İtalya'nın AC Milan takımıyla yapılacak jübile maçı ile ilgili bir basın toplantısı düzenleyerek, gazetecilerin sorularını yanıtladı. 
     Türkiye Eğitim Gönüllüleri Vakfı Fındıkzade Eğitim Parkı'nda düzenlenen toplantı öncesi Mehmet Özdilek, tesis içerisinde bulunan halı sahada çocuklara kondisyon çalışması yaptırırken, kendileri aralarında yaptıkları maçı da izledi. 
     Jübile maçının tüm gelirini Türkiye Eğitim Gönüllüleri Vakfı'na bağışlayan siyah-beyazlı futbolcu, gençlerin Türkiye'nin şekillenmesinde büyük rol alacaklarını belirterek, '' Amacımız, eğitime verilmesi gereken öneme dikkat çekmek ve eğitimin değerini anlatmak'' dedi. 
     Türkiye'nin her yerinden bu organizasyonla ilgili iyi tepkiler aldığını ve insanların biletleri ne zaman ve nereden alabileceklerin öğrenmek istediklerini kaydeden Mehmet, ''Böyle bir organizasyona kalkışırken, kimsenin etkisi altında kalmadım. Bu benim kalbimin sesiydi. Ama bunu bir jübile olarak değil, bayram olarak yaşayacağız ve yakışır şekilde de noktalayacağız'' diye konuştu. 
     Mehmet Özdilek, jübile maçının tarihini daha önce 28 Temmuz olarak belirlediklerini, ancak AC Milan takımının teknik direktörlüğüne gelen Fatih Terim'in büyük jesti sonrası bu tarihi 4 Ağustos'a kaydırdıklarını dile getirerek, bundan büyük onur duyduğunu ifade etti. 
     AC Milan Teknik Direktörü Fatih Terim ve kulüp yöneticilerine, kendisi ve Türkiye adına teşekkür ettiğini söyleyen Mehmet, Terim'in İtalya-Türkiye ilişkilerine büyük katkıda bulunacağına inadığını da belirtti. 
     Kaptan Mehmet, organizasyon içerisinde farklı etkinlikler yer aldığını ve biletlerin de temmuz ayının ilk haftasında Biletix gişelerinden satışa sunulacağını açıklayarak, şöyle konuştu 
     ''Maç biletlerini Temmuz ayının ilk haftasında Biletix gişelerinden satışa sunacağız. İçinde bulunduğumuz ekonomik durum nedeniyle fiyatları makul düzeyde tutmaya çalıştık. Jübile öncesi 3 Ağustos'ta Esma Sultan Yalısı'nda bir gala gecesi düzenleyeceğiz. BJK İnönü Stadı'nda 20.30'da başlayacak mücadele öncesi ve sonrası çeşitli etkinlikler organize edilecek. Ben de karşılaşmanın ilk 45 dakikasında oynayacağım ve daha sonra formayı devredeceğim.'' 
     Diğer yandan, kendisinin hiç bir zaman amaçsız ve hedefsiz yaşamadığını belirten siyah-beyazlı oyuncu, futbolu bırakmasının kendine yeni ufuklar açtığını vurgulayarak, ''Yine hedeflerim var. Eylül ayının başında 1 yıllığına İngiltere'ye gideceğim ve yabancı dil, antrenörlük, futbolcu psikolojisi, menajerlik eğitimi alacağım. En büyük hedefim ise bir gün teknik adam olarak Beşiktaş'ın başına geçmek'' diye konuştu. 
     
     
     






</TEXT>
</DOC>
