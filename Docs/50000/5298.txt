<DOC>
<DOCNO> 5298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/spor/yers.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader anları 
</HEADLINE>
<TEXT>

     Kritik Cemal Ersen 

     Her maçın kader anları ve kader adamları vardır. Mücadeleye heyecan, renk katan pozisyonlardır bunlar. Diğerleri de takımını sırtlayan en kritik anlara imza atan futbolculardır. 
     Rötarlı ligin ikinci yarısının açılış maçında da şanssızlıklar, kişisel beceriler, hatalar ve gerilim ön plana çıktı. Ligde üst sıraları hedefleyen Samsunspor ve konuğu Gaziantepspor futbol olarak tatmin edici bir tablo çizmeseler de golleri, tartışmalı pozisyonlarıyla anımsanacak bir 90 dakikaya imza attılar. 
     Samsunspor adına henüz üçüncü dakikada kaçan penaltı, hemen ardından İlhan’ın bomboş kaleye gönderemediği top ev sahibi ekibi moralman yıktı. Bu pozisyonlarda ön plana çıkan kaleci Ömer belki de maçın daha ilk dakikalarda kopup gitmesine engel olan isim olarak sivrildi. Erhan Albayrak’ın mükemmel frikik golü ve kaptan Ercan’ın şanssız bir şekilde kendi kalesine bıraktığı meşin yuvarlak ilk 15 dakikalık bölüme sığan pozisyonlar oldu. 
     İkinci yarı ise tam bir heyecan fırtınası şeklinde geçti. Saha içinde ve tribünde tansiyon yükseldi. Futbol dışı istenmeyen görüntüler, Samsunspor lehine verilen tartışmalı bir penaltı pozisyonu ve üç gol daha geldi oyunun bu bölümünde... Skora eşitlik getiren penaltı pozisyonunda Hasan Yiğit’in arkası dönük olduğu halde Tümer’i düşürdüğüne kanaat getiren Ali Uluyol’un verdiği karar bize göre oldukça ağırdı. 
     


 SPOR 






























</TEXT>
</DOC>
