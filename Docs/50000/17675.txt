<DOC>
<DOCNO> 17675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sonspo09.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da sakatlanan Orhan Ak sahalardan 6 ay uzak kalacak 
</HEADLINE>
<TEXT>

     Kocaelispor'da, deplasmanda oynayıp 4-3 yitirilen Siirt Jet-Pa Spor maçında sakatlanan Orhan Ak'ın şoku yaşanıyor. 
     Kulüp futbol şubesi sorumlusu Can Ulusoy, 10 haftalık bir aradan sonra yenilgiyle tanıştıklarını, ancak bundan daha çok, sakatlanarak 6 ay sahalardan uzak kalması gündeme gelen Orhan Ak'a üzüldüklerini söyledi. 
     Yenilginin telafi edilebileceğini ifade eden Ulusoy, şöyle konuştu 
     ''Futbolcumuz, dün akşam İstanbul'daki Memorial Hastanesi'nde milli takım doktoru ile kulüp doktorları tarafından muayene edildi. İlk belirlemelerde, sağ dizindeki yan çapraz bağlarının koptuğu anlaşıldı. Ümit Milli Takım kadrosundan da çıkarılan Orhan Ak'ın tedavisine başlandı. Futbolcumuz, tedavi için en kısa zamanda ABD'ye gönderilecek.'' 
     Ulusoy, bu hafta İzmit'te yapacakları Beşiktaş maçına motive olmaya çalıştıklarını ve bu maçın haftanın en güzel maçı olacağını düşündüklerini sözlerine ekledi. Bu arada maç hazırlıklarına başlayan yeşil-siyah-mavili ekip, ilk antrenmanını 6 eksikle yaptı. Orhan Ak'ın yanı sıra A Milli Takım kadrosunda bulunan kaptan Nuri, Ümit Milli Takım kadrosundaki Cihan ile milli maçlar için ülkelerine giden Timko, Pazin ve Ayman, 26 Nisan Perşembe günü dönecekler. 




</TEXT>
</DOC>
