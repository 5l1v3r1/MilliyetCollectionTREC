<DOC>
<DOCNO> 46470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/yazar/bila.html </URL>
<DATE> 2001/10/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Maaş zammını önleme formülü 
</HEADLINE>
<TEXT>

     Anayasa değişikliği ile milletvekilleri maaşının Genelkurmay Başkanı'na endekslenmesi ve böylece maaş artışı sağlanmasına kamuoyundan haklı ve güçlü bir tepki geldi. 
     Kamudaki maaş dengesizliği içinde milletvekillerinin de şikayeti çok. Genel müdürün makam şoföründen az maaş alması, Başbakanlığa bağlı kurum yöneticilerinin Başbakan'dan daha fazla maaş alması, milletvekillerinin birçok kurul başkanı ve üyesinin gerisinde kalması gibi her biri ayrıca irdelenecek dengesizlikler var. Bu dengesizliklerin düzeltilmeye çalışılması anlayışla karşılanabilir ama asgari ücretli veya düz memurun eline geçen komik ücretler dikkate alındığında önceliğin bu konumdaki çalışanları, insanca geçinebilecekleri maaş düzeyine çıkartmak olmalıdır. Bu ayrı bir inceleme konusu... 
     Milletvekillerinin maaşlarını artırmak için yaptıkları Anayasa değişikliğinin hem zamanının, hem de yönteminin yanlış olduğu konusunda görüş birliği oluşunca, bu hatadan geri dönmenin yolları arandı. 
     Ayrıca, Cumhurbaşkanı Ahmet Necdet Sezer'den gelen sinyaller de milletvekillerinin maaşını artıracak madde değişikliğinin onayında zorluk çıkacağı yönündeydi. Değişikliğin isabetli olmadığı görüşüne Meclis Başkanı Ömer İzgi ve Başbakan Ecevit de katılınca, zamma engel olacak formül arandı. 
     Formülü Başbakanlık Müsteşarı Ahmet Şağar'ın bulduğunu söyleyebiliriz. 
     Şağar, bir konuyla ilgili bir maddelik yasayla, Anayasa'da öngörülen "en yüksek Emekli Sandığı iştirakçisi" ifadesinin Genelkurmay Başkanı değil, Başbakanlık Müsteşarı olarak yorumlayan bir gerekçe hazırladı ve bu yasa maddesi haline getirildi. Böylece milletvekilleri maaşı artmamış oldu. 
     Şağar'ın bulduğu formül şöyle 
     "Anayasa'nın 86. maddesinde yapılan değişiklikle, milletvekillerinin aylık ve ödenekleri ile emekli aylıklarının 'en yüksek Emekli Sandığı iştirakçisi'nin aylığı ile mukayese edilmesi ve belirlenen oranlara göre arada bir fark olması halinde farkın ayrıca ödenmesi esasını öngörmektedir. 
     Kamu kesiminde çok farklı statüler altında çalışan personelin iştirakçi olduğu TC Emekli Sandığı Kanunu'nda en yüksek emekli sandığı iştirakçisinin tanımı yapılmamıştır. 
     En yüksek Emekli Sandığı iştirakçisi irdelendiğinde 
     - Ele geçen net aylık açısından bakıldığında Merkez Bankası Başkanı, 
     - Askeri Personel, Hakim ve Savcılar, Üniversite Personeli ve Devlet memurları ile ilgili 4 ayrı personel kanunu birlikte değerlendirildiğinde Genelkurmay Başkanı, 
     - Devlet memurları açısından bakıldığında Başbakanlık Müsteşarı, 
     olarak görülmektedir." 
     Şağar, bu saptamayı yaptıktan sonra, Bütçe Plan Komisyonu'ndaki görüşülmekte olan bir kanuna, en yüksek emekli sandığı iştirakçisinin devlet memurları arasından Başbakanlık Müsteşarı olduğuna ilişkin bir madde ilave edilmesiyle sorunun çözülmesini önerdi ve öneri benimsendi. 
     Böylece, eskiden olduğu gibi milletvekili maaşlarının hesaplanmasında Genelkurmay Başkanı değil, Başbakanlık Müsteşarı esas alınmış oldu ve milletvekili maaşlarına yapılması öngörülen zam durduruldu. 
     Bu formül Cumhurbaşkanı Sezer'i de tatmin edecek nitelikte. 
     Sezer, önce bu yasayı onaylayarak milletvekili maaşlarının artmayacağını, Anayasa'da yapılan değişikliğin öngördüğü yasanın maaş artışı yaratmayan şekilde düzenlenmiş olduğunu görmüş olacak. 
     Önce bu yasa yürürlüğe girecek, ardından Anayasa değişikliği onaylanacak. 
     Bu durumda hem maaş zammı durdurulmuş olacak, hem de Anayasa değişikliği onaydan geçebilecek. 
     Milletvekilleri de Anayasa'yla aldıkları bir maaş artışından bu düzenlemeyle vazgeçerek hatadan dönme erdemini göstermiş olacaklar. 
     
     







Taliban ve İslam 


Körfez anıları 


Maaş zammını önleme formülü 


11 Eylül'ün Batı'ya verdiği ders ve Türkiye 


Sevgi krallığı yok 


Türkiye işte bu yüzden çöker 


Bilgi devrimine Nobel ödülü 


Nedenler önemli 


Romantizm bir strateji değildir 


Tanrı'nın dinleri, çocukları ve savaşı 


Biz yaşadık, Amerika öğrenecek... 


Asker nereye gidecek 


Terörle eriyen 312 milyar ’lık bütçe fazlası 


II. Pornografik Savaş 


İçtihat aramanıza gerek yok 


Az bilen kaybetmeye mahkum 


</TEXT>
</DOC>
