<DOC>
<DOCNO> 48807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo09.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Malatyaspor maçına neşeli hazırlanıyor... 
</HEADLINE>
<TEXT>

     Futbolda Avrupa Şampiyonlar Ligi'nde kendi sahasında TSV Bayer 04 Leverkusen'e yenilen Fenerbahçe'de, futbolcular 1 günlük iznin ardından ligde Malatyaspor ile deplasmanda yapacakları karşılaşmanın hazırlıklarına yaptığı antrenmanla başladı. 
     Teknik direktör Mustafa Denizli yönetiminde Samandıra Tesisleri'nde gerçekleştirilen ve yaklaşık 1.5 saat süren idmanda futbolcular, kondisyon, el topu, dar alanda pas ve şut çalışmasının ardından çift kale maç oynadı. 
     Avrupa Şampiyonlar Ligi'nde iddiası kalmayan Fenerbahçe'de, özellikle el topu çalışmasında futbolcuların neşeli oldukları ve birbirleriyle şakalaştıkları gözlendi. 
     Çift kale maçta kırmızı takım, yeşil takımı 3-2 yendi. Yeşil takımın 2 golü Ceyhun'dan gelirken, kırmızı takımın gollerini ise penaltıdan Lazetiç, Hakan ve Rapaiç kaydetti. 
     Takımla birlikte koşu yapan Rüştü, daha sonra diğer çalışmalara katılmayarak tesis binasına gitti. Rüştü'nün omuzunda sakatlığı bulunduğu ve tesis binasında tedavi olduğu bildirildi. 
     Bu arada sakatlığı düzelen Abdullah, çift kale maç katılırken, Zoran Mirkoviç ise takımla birlikte koşunun ardından, ayrı çalıştı. 
     
     Şutlar kaleyi buldu.. 
     Fenerbahçe'nin bugünkü idmanında, kaleye atılan şutların büyük bir çoğunluğu kaleyi buldu. 
     Antrenmanda Oğuz ve Recep'in koruduğu kaleye toplam 66 şut atan sarı-lacivertliler, bunların 45'ini kaleye isabet ettirdi. Şutların çoğunu kaleciler kurtarırken, 13'ü de gol oldu. 
     Fenerbahçe, yarın öğleden sonra özel bir uçakla Sabiha Gökçen Havalimanı'ndan Malatya'ya gidecek. 
     






</TEXT>
</DOC>
