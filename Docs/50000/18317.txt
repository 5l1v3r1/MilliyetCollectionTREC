<DOC>
<DOCNO> 18317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/yasam/yas01.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir canın bedeli 19 ay hapis mi 
</HEADLINE>
<TEXT>

İşte en ağır trafik cezası Bir insanın ölümüne yol açan ve 8'de 8 kusurlu olduğu tespit edilen sürücü, bir yıl sonra direksiyonun başına dönecek 
     ANKARA Milliyet 

     Aslında daha önce bir ölümcül kazaya neden olmuştu Necip Karaahmetoğlu. O gecede aşırı alkollüydü ve yaptığı kazada bu kez Star Gazetesi muhabiri Ogün Özdemir'in ölümüne, NTV ve ATV muhabirlerinin yaralanmasına yol açmıştı. 
     Bilirkişi, kazanın ardından hazırladığı raporda, daha önce de ölümlü kazaya neden olan sanığı 8'de 8 kusurlu bulmuştu. 
     Dün karar duruşması vardı. Ankara 2. Asliye Ceza Mahkemesi'ndeki duruşmaya tutuklu sanık Necip Karaahmetoğlu ve iki avukatının yanı sıra Ogün Özdemir'in babası Necati Özdemir, muhabirler Serhat Yağmur ve Zafer Arslan ile avukatları Meliha Selvi ve Seyhan Güngör katıldılar. 
     
     Şimdilik tahliye edildi 
     Sanık Karaahmetoğlu, "Tüm samimiyetimle söylüyorum olayı hatırladığım kadarıyla anlattım, üzgünüm. Takdir mahkemenin" diyerek savunma yaptı. 
     Duruşma sonunda Karaahmetoğlu, 4 yıl hapis ve 91 milyon lira para cezasına çarptırıldı. Ehliyetine de bir yıl süreyle el konuldu. 
     Kararda suçu, 'tedbirsizlik ve dikkatsizlikle tam kusurlu olarak ölüme yol açmak' diye geçen Karaahmetoğlu'nun, cezası Yargıtay tarafından kesinleştirilinceye kadar, tahliyesine karar verildi. 
     Yargıtay, mahkumiyet kararını bu haliyle onaylarsa Karaahmetoğlu, İnfaz Yasası uyarınca sadece 19 ay cezaevinde kalacak. 6 aydır tutuklu olduğu içinde 13 ay sonra yeniden direksiyon başına dönecek. 
     



 YAŞAM 
























</TEXT>
</DOC>
