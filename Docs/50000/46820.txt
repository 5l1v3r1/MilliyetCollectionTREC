<DOC>
<DOCNO> 46820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun08.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da zehirlenmeler bir tren istasyonu ve çevresini kapattırdı 
</HEADLINE>
<TEXT>

     Londra'nın kuzeyinde yer alan Enfield bölgesindeki Enfield Chase İstasyonu'nu kullanan bazı kişilerin zehirlenme kuşkusuyla polise ve hastanelere başvurmaları üzerine, bir kilometrekarelik bölge tamamen boşaltıldı. 
     Bu akşam yerel saatle 19.30 civarında başlayan ihbarların yoğunlaşması üzerine polis güçlerinin adı geçen istasyonu kapatıp, bu hatta çalışan trenleri süresiz olarak durdurduklarına dikkati çeken Scotland Yard basın sözcüsü, olayın yakın zamanda düzenlenen terör eylemleriyle ilişkili olduğuna dair henüz ellerinde kanıt bulunmadığını bildirdi. 
     Kendilerini kötü hissettiklerini belirten kişilerin gözlerinde sulanma, mide bulantısı ve kusma gibi şikayetler bulunduğuna dikkati çeken sözcü, şu ana kadar istasyon ya da çevresine herhangi bir zehirli gaz ya da benzeri bir maddeyle saldırı yapıldığına dair delile de sahip olmadıklarını vurguladı. 
     Bölgenin tamamen boşaltılmasının bir ''tedbir'' olarak düşünüldüğünü belirten Scotland Yard sözcüsü, uzman ekiplerin istasyon ve çevresindeki araştırmalarının sürdüğünü bildirdi. 
     






</TEXT>
</DOC>
