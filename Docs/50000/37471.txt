<DOC>
<DOCNO> 37471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur08.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz deprem korkusunu bile gölgeledi... 
</HEADLINE>
<TEXT>

     Marmara Depremi'nin üzerinden 2 yıl geçmesine rağmen deprem korkularının tamamen atlatılamadığı, ancak ekonomik kriz nedeniyle gölgede kaldığı bildirildi. 
     Bakırköy Ruh ve Sinir Hastalıkları Hastanesi Deprem Sonrası Ruhsal Sorunlar Destek Birimi uzmanı psikiyatrist Doç. Dr. Pakize Geyran, yaptığı açıklamada, 17 Ağustos'un ardından kurulan birime ilk 6 ayda, depreme bağlı olarak ortaya çıkan psikolojik yakınmaları nedeniyle toplam 1217 başvuruda bulunulduğunu anlattı. 
     Bu başvuruların yaklaşık yarısının ilk 1 ay içinde yapıldığını ifade eden Doç. Dr. Geyran, başvuranlar arasında yüzde 21.7 oranında ''akut stres reaksiyonu'' saptandığını, yüzde 78.2 olgunun daha önce geçirilmiş ruhsal hastalık belirtilerinin depreme bağlı olarak nükseden başvuru tipinde olduğunun görüldüğünü söyledi. Bu süre içinde yapılan başvuruların 3'te 2'sini kadınların oluşturduğunu, bunların da 3'te 1'inin Avcılar, İzmit ve Adapazarı, kalan kısmının ise İstanbul'un diğer bölgelerinden geldiğini belirten Doç. Dr. Geyran, daha sonra başvuranların yüzde 20'sinde de ''akut stres bozukluğu'' tespit edildiğini kaydetti. 
     Doç. Dr. Geyran, depremin 6'ıncı ayından sonra başvuru sayısında belirgin oranda düşme gözlendiğini, ancak tamamen sonlanmadığını da vurgulayarak, 15 Şubat 2000-15 Ağustos 2001 arasındaki 1.5 yıllık dönemde toplam 51 ''kronik posttravmatik stres bozukluğu'' olgusuna rastlandığını dile getirdi. Sayısal azalmaya karşılık başvuranlarda ''iletişim ve kendini ifade zorluğu, problem çözme kapasitelerinin daraldığı ve öfke kontrol güçlüklerinin ön planda olduğunun'' belirlendiğini anlatan Doç. Dr. Geyran, ''İlk 6 ay ile sonrası 1.5 yıllık dönemdeki başvuruların belirti tipleri arasında ileri derecede benzerlik olduğu, ancak şiddet açısından geç dönem başvuruların daha ciddi bir düzeyde oldukları gözlenmiştir'' dedi. 
     Depremin insanlar üzerindeki psikososyal etkilerinin sarsıntıdan etkilenme şekline göre hala devam ettiğini belirten Doç. Dr. Geyran, ''İnsanlar depremin etkilerini tamamen atlatmadı, ancak eski kaderci yaşam biçimine çekildi. Ekonomik kriz gibi başka akut problemler olduğu için, depremin psikososyal etkileri gölgede kaldı. Depremin etkilerini geçiştirdik, ama atlattık diyemem'' şeklinde konuştu. 
     Depremin etkilerinin atlatılamamasının nedenlerine dikkat çeken Doç. Dr. Geyran, sözlerini şöyle sürdürdü 
     ''Çünkü bu olay sadece insanların psikolojilerini korku boyutuyla sarsmadı. İnsanların yaşam biçimlerini, değer sistemlerini değiştirdi.Sosyal statülerinde kayıplar, ekonomik kayıpları oldu. Bütünüyle hayata bakışlarını, belki siyasi tercihlerini değiştirdi. Belki inançları ile ilgili tutumlarını değiştirdi. Azalttı veya artırdı. Bu durum, kişilerin çocuk yetiştirme pratiklerine yansıyarak, genç nesil üzerinden ikinci, hatta üçüncü kuşakta da etkileri görülecek. Dolayısıyla bireysel psikolojilerde, ortaya çıkan belirtiler üzerinden takip edilecek kadar kolay bir durum yok. Kaldı ki deprem bölgesinde travma sonrası stres sıklığının yüksek olduğunu düşünüyorum.'' 
     
     
     
     
     






</TEXT>
</DOC>
