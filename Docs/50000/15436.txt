<DOC>
<DOCNO> 15436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur19.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenaze yola çıktı, Susurluk'ta gerilim dorukta... 
</HEADLINE>
<TEXT>

     Adli Tıp Kurumu Bursa Grup Başkanlığı'nın Morg İhtisas Dairesi'nde otopsisi tamamlanan Avşar Çaldıran'ın cenazesi, babası Salim Çaldıran ve yakınları tarafından alınarak, toprağa verilmek üzere Susurluk'a götürüldü. 
     Morgdaki bekleyiş sırasında oldukça üzgün ve bitkin gözüken baba Salim Çaldıran'ın yerine arkadaşı Taner Akyaz, basın mensuplarının sorularını yanıtladı. 
     Akyaz, olayın meydana geldiği gün Susurluk'taki güvenlik görevlilerine tepkiler olduğunu, ancak bunun daha sonra başka yönlere çekilmek istendiğini söyledi. Avşar Çaldıran'ın cesedinin, güvenlik kuvvetlerince olay yerine üçüncü gidişlerinde bulunduğunu kaydeden Akyaz, ''Polis, Avşar'ın cesedini ancak üçüncü kez yaptığı aramada bulabiliyor. Böyle arama ve görev yapma olur mu '' diye konuştu. 
     Akyaz, olayın gazete manşetlerine yansıma şeklini de eleştirerek, ''Oradaki olaylar, halkın yapmak istediği olaylar değil. Birtakım insanların Susurluk'tan gitmesi isteniyor. Bununla ilgili çeşitli kışkırtmalar yapıldı'' dedi. 
     Otopsinin tamamlanmasına rağmen, güvenlik kuvvetlerinin isteği üzerine minik Avşar Çaldıran'ın cenazesi, babası Salim Çaldıran'a bir saat geç verildi. Avşar'ın cenazesi, toprağa verilmek üzere Balıkesir'in Susurluk İlçesi'ne götürüldü. 




</TEXT>
</DOC>
