<DOC>
<DOCNO> 10741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sondun12.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat barış görüşmelerine yeniden başlanmasını istedi 
</HEADLINE>
<TEXT>

     Filistin Devlet Başkanı Yaser Arafat, İsrail'den barış görüşmelerinin yeniden başlamasını istedi ve stratejik tercihlerinin barış olduğunu söyledi. 
     Filistin Kurtuluş Örgütü FKÖ Yasama Konseyi'nin Gazze'de düzenlenen toplantısında konuşan Arafat, ''Barış stratejik tercihimizdir. BM kararlarına dayanan ve halkımızla bölgemize güvenlik ve istikrar konusunda güven veren adil bir barışı, cesurların barışını istiyoruz'' dedi. 
     İsrail'de Ariel Şaron'un kurduğu yeni hükümetten barış görüşmelerine yeniden başlanmasını isteyen Arafat, ''başkenti Kudüs olan bağımsız bir devlet kurulmasını ve Filistinli mültecilere dönüş hakkı tanınmasını'' istediklerini de yineledi. Filistinlilerin İsrail'in güvenliğe ihtiyaç duyduğunu anladıklarını söyleyen Arafat, ''İsrail'in de bizim ihtiyaçlarımızı anlaması gerekir'' dedi. 
     Arafat, konuşmasını şöyle sürdürdü 
     ''İsraillilerin güvenliğe ihtiyaç duyduklarını anladığımızı ve onların da bizim ihtiyaçlarımızı, kutsal mekanlarımız üzerinde hak sahibi olduğumuzu anlamaları gerektiğini söylemek için İsrail halkına ve yeni İsrail hükümetine sesleniyorum. Köylerimizdeki ablukayı kaldırın, Filistin yönetimine ait vergi gelirlerini serbest bırakın,Filistin halkını aç bırakmayı hedefleyen siyasetinize son verin. Olağanüstü önlemler ve İsrail'in askeri tırmanışı sona ermelidir.'' 
     Filistin ayaklanmasına da değinen Arafat, ''Dünya yaklaşık 6 aydır ulusal haklarına kavuşmak ve kutsal mekanlarını korumak için gösterdiğimiz fedakar isteğe tanıklık ediyor. Ancak Filistinlilerin tercihi stratejik barış, bölgede istikrarı ve refahı getirecek cesurların barışı, adil bir barış oldu'' diye konuştu. Arafat, 5 aydan uzun bir süredir Batı Şeria ve Gazze Şeridi'nde uygulanan ablukanın ''3 milyar dolardan fazla kayba yol açtığını da'' ifade etti. 
     İsrail'in Batı Şeria ve Gazze toprakları konusunda yapılan görüşmelerde barışa ulaşmak fırsatını kaçırdığını belirten Arafat, ''Barışa ulaşmak için her şeyi yaptık, ancak Filistinliler, Müslümanlar ve Hıristiyanlar için kabul edilemez önerilerle karşı karşıya geldik'' dedi. Arafat, kendisinin ve Filistin yönetiminin barışa ulaşmak için fırsatlar yaratılması konusunda hiçbir çabadan kaçınmadığını da belirtti. 




</TEXT>
</DOC>
