<DOC>
<DOCNO> 6335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur19.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emin Mengi'nin gıyabi tutukluluğu vicahiye çevrildi 
</HEADLINE>
<TEXT>

     İşadamı Nesim Malki'nin öldürülmesi olayıyla ilgili yürütülen soruşturma kapsamında İstanbul DGM'ye getirilen Emin Mengi'nin gıyabi tutukluluğu vicahiye çevrildi. 
     Başka bir suçtan tutuklu bulunduğu Bursa Cezaevi'nden İstanbul DGM'ye getirilen Emin Mengi, soruşturmayı yürüten Cumhuriyet Savcısı Muzaffer Yalçın tarafından sorgulandı. Mengi daha sonra, hakkındaki gıyabi tutuklama kararının vicahiye çevrilmesi amacıyla Nöbetçi 3 No'lu DGM'ye sevk edildi. 
     Burada ifadesi alınan Mengi, gıyabi tutuklama kararının vicahiye çevrilmesinin ardından tutuklanarak tekrar cezaevine gönderildi. Mengi'nin savcılık ifadesinde, Malki'nin öldürüldüğü gün olay yerinde olduğunu, ancak oraya niçin gidildiğini bilmediğini, olayda silah kullanmadığını, sadece arabada oturduğunu söylediği ve aslında olayın tanığı konumunda bulunduğunu anlattığı öğrenildi. Soruşturma kapsamında, tetikçilik yaptığı iddiasıyla ortaya çıkarak teslim olan Mücahit Çakal, İstanbul DGM'de 20 Ocak 2001 tarihinde tutuklanarak cezaevine gönderilmişti. İstanbul 6 No'lu DGM'de, Malki'nin 5 yıl önce öldürülmesi olayına ilişkin, aralarında işadamı Erol Evcil'in de bulunduğu 14 sanığın yargılandığı dava ise halen sürüyor. 




</TEXT>
</DOC>
