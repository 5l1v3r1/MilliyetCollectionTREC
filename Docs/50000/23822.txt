<DOC>
<DOCNO> 23822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/yasam/ayas.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağım solum sobe yolu kaybeden ebe 
</HEADLINE>
<TEXT>

Yön bulma duygusuna güvenenler, macerayı sevenler... Orienteering’ adlı yarış tam size göre. Harita ve pusula yardımıyla parkuru en kısa zamanda tamamlayan oyunu kazanıyor 
     ASLI ÖKTENER İstanbul 

     Üzerinde hedef noktaları işaretlenmiş büyük ölçekli bir harita ve pusula yardımıyla parkuru en kısa sürede tamamlama yarışması olan Orienteering Yön Bulma Yarışı yapanların sayısı Türkiye'de de gün geçtikçe artıyor. Biz de "bu yarışma nedir, nerede, nasıl yapılır, zorluk derecesi ne kadardır, insan hayatına ne kadar önem taşır " gibi soruların yanıtlarını almak üzere yola çıkıyoruz... Ve önceki gün Belgrad Ormanı’nda yapılan yarışa katılıyoruz. İşte size bir yarışın öyküsü... 
     
     İlk adım Harita okuma 
     İlk önce parkurlar hazırlanıyor ve biz bu sırada harita okumayı, pusula kullanmayı öğreniyoruz. Yarışmacılar 2 parkurdan birini seçip 2 milyon lira harita bedeli karşılığında kayıt yaptırıyor. Profesyoneller yarışa tek başına, amatörler ise 2 kişilik gruplar halinde katılıyor. Birbirlerini takip etmemeleri için 2 dakika arayla çıkış yapıyorlar. 
     
     Zımbala canım zımbala 
     8 kontrol noktasının bulunduğu 3 kilometrelik kısa parkuru seçiyor, koşarak ormana dalıyoruz. Amaç harita ve pusula yardımıyla kontrol noktalarına varabilmek ve yarışı en kısa sürede bitirebilmek. Zaman zaman yanlış yollara da girerek ilk noktayı zor da olsa buluyoruz. Turuncu bayrağın konulduğu kontrol noktalarında, her biri farklı işaret basan zımbalar buluyor. Verilen kartı zımbaya basıyoruz. Ve sıra ikinci noktada... 
     
     Koşarken satranç oynamak... 
     Pusulamızı harita üzerine koyuyoruz. İkinci nokta 600 metre uzakta bir yerde. Ama nerede Koşarken her bir adımın 1 metreye işaret ettiğini varsayarak yolumuza devam ediyoruz. Patika yollara sapıyor, göl kenarından, dikenli çalılar arasından geçiyor, dik yamaçlara tırmanıyoruz. Yönümüzü ve harita üzerindeki işaretleri sürekli takip etmek zorunda olduğumuzu kaybolunca anlıyoruz. "Kaybolduğunuzu hissettiğiniz an geri dönün" uyarısını uyguluyoruz. 
     "Koşarken satranç oynamak" olarak tanımlanan Orienteering, yarışmacıların yön bulma yeteneğini geliştiriyor, hızlı düşünüp doğru karar verilmesini sağlıyor. 
     
     'Ben de katılmak istiyorum' diyenlere 
     Bu yarışmanın tam 58 ülkede ulusal federasyonu var. Türkiye’de önceleri silahlı kuvvetlerde yapılan bu yarış, İstanbul Orienteering Grubu’nca sokaklara ve şimdilerde Belgrad Ormanı’na taşındı. Gruba üye olabilmek için turkey-o-subscribe yahoogroups.com’a bir mail atmanız yeterli. 
     



 YAŞAM 






















</TEXT>
</DOC>
