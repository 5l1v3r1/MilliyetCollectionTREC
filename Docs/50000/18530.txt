<DOC>
<DOCNO> 18530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sondun10.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'da kadınlar erkeklerden daha uzun yaşıyor 
</HEADLINE>
<TEXT>

     Kanada'da kadınların, erkeklere oranla kendilerine daha iyi baktıkları ve buna bağlı olarak da daha uzun yaşadıkları ortaya çıktı. 
     Kanada İstatistik Dairesi'nin 1998-1999 yılları arasında kamu sağlığına ilişkin yapılan ulusal araştırma sonuçları, kadınlar ve erkekler arasında ''sağlıklarına özen gösterme'' konusunda büyük fark olduğunu gösteriyor. 
     İstatistiksel araştırmalar, grip ya da benzeri bir rahatsızlık durumunda kadınların doktora başvurma oranının erkeklere göre daha yüksek olduğunu gösteriyor. Kadınların beslenme konusuna daha fazla önem verdiği, ancak erkekler kadar aşırı fiziksel faaliyetlere yönelmedikleri belirlendi. Ayrıca, kadınların erkeklere oranla daha az alkol aldığı, ancak daha fazla ilaç kullandıkları ortaya çıktı. 
     İstatistikler, erkeklerin yüzde 24'ü, kadınların yüzde 21'inin sigara içtiğini gösteriyor. Sigaraya bağlı ölüm oranının kadınlarda giderek yükselmesi sebebiyle, kadın ve erkek arasındaki yaşam süresi farkının azalmakta olduğuna dikkat çekiliyor. 
     Araştırmalar, erkeklerin intihara daha fazla eğilimli olduğunu ve trafik kazası yapma olasılığının daha yüksek olduğunu gösteriyor. Kadınların ise, kronik rahatsızlıkların ortaya çıkmasına neden olan, iş ve evde strese yatkın oldukları belirtiliyor. 







</TEXT>
</DOC>
