<DOC>
<DOCNO> 28276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/soneko24.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüye zam.... 
</HEADLINE>
<TEXT>

     Boğaziçi köprüsü ile işletmedeki paralı otoyollara beklenen zam geldi. 
     Karayolları Genel Müdürlüğü tarafından yapılan açıklamaya göre, İstanbul Boğaziçi köprüsü ile Fatih Sultan Mehmet köprüsü araç geçiş ücretlerine yüzde 40 oranında, işletmedeki paralı otoyollardaki araç geçiş ücreti ise yüzde 200 oranında artırıldı. 
     Açıklamada sözkonusu geçiş ücretlerine zammın, hükümetin aldığı karar doğrultusunda yapıldığı ifade edildi. Bu gece saat 24.00'den geçerli olmak üzere uygulanacak zamlı geçiş tarifesiyle boğaz köprülerinde 1. ve 2.grupta yeralan motosiklet, otomobil, kamyonet, pikap, cip, ambulans, küçük otobüs, 2 akslı büyük otobüs ve 2 akslı kamyonların geçiş ücretleri 1 milyon 500 bin liradan 2 milyon liraya çıkarıldı. Yeni düzenlemeyle işletmedeki otoyollardaki geçiş ücretleri ise ortalama yüzde 200 oranında artırıldı. Karayolları Genel Müdürlüğü tarafından yapılan yazılı açıklamada, ayrıca boğaz köprülerinde kullanılmakta olan ücret toplama sistemlerinin yenilenmesi çalışmaları kapsamında 9 olan araç sınıflamasının da otoyollarda olduğu gibi 5 sınıfa indirildiği belirtildi. 







</TEXT>
</DOC>
