<DOC>
<DOCNO> 32174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sondun15.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ve İsrail'in ortak füze savunma sistemi üretmesi gündemde.. 
</HEADLINE>
<TEXT>

     Türkiye ve İsrail'in Arrow füze savunma sistemlerini ortak üretmelerinin gündemde olduğu belirtildi. 
     İsrail Savunma Bakanı Binyamin Ben Eliezer'in sözcüsü Yarden Vatikay, Ben Eliezer'in Türkiye ziyareti sırasında Arrow füze savunma sistemlerinin Türkiye'ye konuşlandırılmasının yanı sıra Türkiye ile ortak üretilmesi olasılığının da tartışıldığını söyledi. Vatikay, ortak üretimin Türkiye, İsrail ya da Hindistan'da yapılarak diğer ülkelere ihracının söz konusu olduğunu belirtti. 
     
     Arrow'lar için Washington'a ortak başvuru 
     Arrow füze savunma sistemlerinin ABD ile ortak üretildiği için Türkiye'nin de buna dahil edilmesinin Washington'ın onayını gerektirdiğini vurgulayan Vatikay, ''Bu konuda onay istemek için Ben Eliezer'in ziyareti sırasında Türk yetkililerle bir anlayış birliğine varıldığını sanıyorum'' dedi. 
     Vatikay, Ben Eliezer'in gelecek hafta Washington'a yapacağı ziyaret sırasında Ankara'da bu konuyla ilgili görüşmelerini Amerikalı yetkililere aktaracağını söyledi. Sözcü, ''Ben Eliezer ziyareti sırasında onay için Washinton'a resmen başvuruda bulunacak mı '' sorusuna, ''İsrail ve Türkiye'den bu konuda ortak bir başvuru olacağını sanıyorum'' cevabını verdi. 
     Sözcü, İran ve belki Irak'ın nükleer kapasiteye sahip olmasından endişe edildiğini belirterek, ''İsrail'in tespitine göre, Rusya'dan yardım alan İran 2005 yılında nükleer güce sahip olabilir'' dedi.Buna karşı gerekli önlemlerin alınması gerektiğini belirten Vatikay, bu nedenle kombine savunma sistemleri oluşturulması yönünde çalışmalar yapıldığını ifade etti. 
     
     ABD önerisi farklı 
     Türkiye'ye Arrow füze savunma sisteminin bazı parçalarının konuşlandırılmasının bu çerçevede gündeme geldiğini belirten Vatikay, ''İsrail ve Türkiye birlikte bir füze savunma kalkanı mı oluşturacaklar '' sorusuna, ''Buna bir füze kalkanı denilebilir mi, bilmiyorum'' cevabını verdi. Sözcü, ''İsrail'in bu önerisi, ABD'nin 'füze kalkanı' projesine katılması konusunda Türkiye'ye yaptığı önerinin bir parçası mı '' sorusuna karşılık olarak da, ''Bu konuda bilgim yok. Ancak sanırım o farklı bir öneri'' dedi. 
     
     Erken uyarı merkezi 
     Vatikay, İsrail basınında yer alan Ben Eliezer'in ''Türkiye'de bir erken uyarı merkezinin oluşturulmasını önerdiği'' yolundaki haberler konusuna da açıklık getirdi. Arrow füze savunma sisteminin birkaç parçadan oluştuğunu belirten sözcü, ''Green Pine'' adı verilen radarın erken uyarı işlevini de yerine getirdiğini ve erken uyarı merkezinden kastedilenin bu radarın konuşlandırılması olduğunu sandığını ifade etti. 







</TEXT>
</DOC>
