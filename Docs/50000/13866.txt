<DOC>
<DOCNO> 13866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/guncel/gun03.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
GENÇLER Sigaraya hayır VATANDAŞ Gel de içme 
</HEADLINE>
<TEXT>
'İçtikçe sıra sana gelecek' 
     HALUK ATALAY İstanbul 

     Eminönü Belediyesi'nce, sigara, alkol ve uyuşturucu madde kullanımına karşı düzenlenen "3 Zehire 3 Hayır" kampanyası çerçevesinde, "Esarete Hayır Yürüyüşü" yapıldı. Beyazıt Meydanı'nda toplanan Eminönü Belediyesi çalışanları ile ilçedeki bazı ilköğretim okulu ve lise öğrencilerinden oluşan gruba, Eminönü Belediye Başkanı Lütfü Kibiroğlu da katıldı. Belediye olarak, özellikle gençleri sigaradan uzak tutmak, alkol ve uyuşturucu batağına girmelerini engellemek amacıyla bir kampanya başlattıklarını söyleyen Kibiroğlu, "Sigara, alkol ve uyuşturucuya hayır diyerek, bunlara karşı herkese spor yapmayı, kitap okumayı ve süt içmeyi öneriyoruz" dedi. 
     
Alkole, uyuşturucuya geçit yok      Yürüyüşe geçen grup, Divanyolu Caddesi boyunca, "İçme içtikçe sıra sana gelecek" ve "Sigaraya hayır, alkole hayır, uyuşturucuya hayır" sloganlarıyla Sultanahmet Meydanı'na geldi. Üzerlerinde ayrı ayrı "sigara", "alkol" ve "uyuşturucu" yazılı kağıtlar bulunan siyah giysili, elleri zincirle bağlanmış ve yüzleri maskeli üç kişi de grubun önünde yürüdü. Kibiroğlu, öğrencilerin alkışları eşliğinde, bu kişilerin ellerini çözerek, yüzlerindeki maskeyi çıkardı. Ellerindeki bir deste sigarayı da kırıp yere atan Kibiroğlu, "Artık özgür ve sağlıklısınız" diye konuştu.Bu arada elinde sigarayla etkinliği izleyen vatandaşlar, "bu hayat pahalılığı ve işsizliğinde sigara içmeyipte ne yapalım" diyerek tepki gösterdiler. 
     


 GÜNCEL 






















</TEXT>
</DOC>
