<DOC>
<DOCNO> 14629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur08.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyin kanamasından ölen gencin kalbi, beş çocuklu kadına hayat verdi 
</HEADLINE>
<TEXT>

     İstanbul'da beyin kanamasından ölen gencin kalbi, Ege Üniversitesi EÜ Tıp Fakültesi Hastanesi'nde kalp hastası 5 çocuk annesi Ayşe Mutlu'ya başarılı bir ameliyatla nakledildi. 
     EÜ Tıp Fakültesi Kalp-Damar Cerrahisi Anabilim Dalı Başkanı Prof. Dr. Önol Bilkay, Doç. Dr. Ahmet Hamulu başkanlığındaki bir ekibin dün gece yaklaşık 4 saat süren ameliyatla kalp naklini gerçekleştirdiğini söyledi. 
     Bilkay, 50 yaşındaki hastanın yoğun bakım ünitesinde gözetim altında tutulduğunu, sağlık durumunun çok iyi olduğunu bildirdi. Önol Bilkay, ''Hastayı, durumunda bir değişiklik olmazsa en kısa sürede yoğun bakımdan çıkartacağız. Bunun en fazla 2-3 günü bulacağını sanıyoruz. Daha sonra enfeksiyon riskine karşı tek kişilik bir odada tedavisi sürecek'' dedi. 
     Hastanın, taburcu olduktan sonra normal hayatına dönebileceğini kaydeden Bilkay, kalp nakli yapılan hastaların başarılı ameliyattan ve enfeksiyon riskinin atlatılmasından sonra genellikle bir sıkıntı yaşamadıklarını belirtti. 
     Türkiye'de kalp nakli ameliyatlarının Avrupa ülkelerine göre geç başlamasına rağmen büyük bir başarıyla yapıldığını anlatan Bilkay, ''Bugüne kadar kliniğimizde 15 kalp nakli ameliyatı yapıldı ve büyük kısmı yaşıyor. Türkiye'de kalp nakli sayısı ve başarı oranı en yüksek kliniklerden biriyiz'' dedi. Organ bağışlarının yeterli olması halinde bu sayının daha da artabileceğini anlatan Bilkay, Ayşe Mutlu'nun da yeniden hayata dönmesinin sevincini yaşadıklarını kaydetti. 




</TEXT>
</DOC>
