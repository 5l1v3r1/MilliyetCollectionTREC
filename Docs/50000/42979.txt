<DOC>
<DOCNO> 42979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun03.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de intihar saldırısı korkusu... 
</HEADLINE>
<TEXT>

     ABD'de düzenlenen terörist saldırıların ardından, İngiltere'de aşırı dinci teröristler tarafından intihar saldırılarının düzenlenme olasılığından dolayı kaygı duyulduğu bildirildi. 
     The Daily Telegraph gazetesinin haberinde, İngiliz polisi ve güvenlik güçleri tarafından kabul edilen bir teoriye göre, İslami Cihad ve Cezayirli Silahlı İslami Grup GIA gibi örgütlerin İngiltere'yi, birbirleriyle kolayca haberleşebilmeleri ve mali kaynak toplayabilmeleri açısından bir sığınak gibi gördükleri belirtildi. Haberde, güvenlik servisinden yüksek düzeyde bir yetkili, ''ABD'de düzenlenen terörist saldırıların herşeyin değişmesine neden olduğunu'' belirterek, bu örgütlerin, özellikle İngiltere'nin bir ABD askeri eylemini desteklemesi halinde, Londra'da ve başka yerlerdeki Amerikan ve İngiliz hedeflerine saldırma ihtimallerinin bulunduğunu dile getirdiği kaydedildi. Yetkili, bu saldırıların New York ve Washington'dakiler kadar şiddetli olmayabileceği, ancak caddelerde intihar saldırıları şeklinde yapılabileceği konusunda uyardı. 
     Gazetenin haberinde, Afganistan veya Ortadoğu kökenli kişilerin yapacağı sığınma başvurularının çok daha dikkatli inceleneceği ifade edildi. Öte yandan Daily Express gazetesinin haberinde ise, İngiliz polisinin FBI yetkilileriyle işbirliği içinde, Suudi asıllı terörist Usame bin Ladin sempatizanı 14 kişinin İngiltere'de izini sürdüğü belirtildi. Haberde, FBI'nın, bu şüphelilerin ABD'deki saldırıların planlanmasına doğrudan karışmadıklarını düşündüğü, ancak bu saldırıları düzenleyen teröristler ve üyesi oldukları örgütler ile ilgili önemli bilgilere sahip olabileceklerini düşündüğü kaydedildi. 







</TEXT>
</DOC>
