<DOC>
<DOCNO> 13197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/ekonomi/eko02.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’i bekle Hüsamettin 
</HEADLINE>
<TEXT>

Banka faizlerinin indirilmesi için hükümetin devreye girmesini isteyen Başbakan Yardımcısı Özkan’a, Başbakan Ecevit’ten, Derviş dönmeden karar almamız yanlış olur’ yanıtı geldi 
     SERPİL ÇEVİKCAN Ankara 

     Devlet Bakanı Kemal Derviş, ABD’de temaslarını sürdürürken, dün "ekonomik kriz" gündemiyle toplanan Bakanlar Kurulu’nda Başbakan Yardımcısı Hüsamettin Özkan ve bazı bakanların somut karar alma önerileri, Başbakan Bülent Ecevit ve Yardımcısı Mesut Yılmaz tarafından "Derviş olmadan olmaz" gerekçesiyle reddedildi. 
     Ecevit’in bu tutumu "Ekonomiyle ilgili kararlar Kemal Derviş by - pass edilerek alınamaz" mesajı olarak yorumlandı. Yaklaşık iki saat süren toplantıda Başbakan Yardımcısı Hüsamettin Özkan’ın reel sektörün taleplerinin müzakereye açılması gerektiğini dile getirdiği ve banka faizlerinin indirilmesi konusunda hükümetin devreye girerek bir karar alması gerektiğini savunduğu öğrenildi. 
     Özkan’ın bu önerisini destekleyen bazı MHP’li ve ANAP’lı bakanların da ivedi ekonomik kararlara ilişkin olarak toplantıda müzakere açılarak karar verilmesi önerisini dile getirdiği belirtildi. 
     
     Bakanlar kavga etmesin’ 
     Bunun üzerine Başbakan Ecevit’in araya girerek şunları söylediği kaydedildi "Şimdi karar almamız Sayın Derviş yokken yanlış olur. Bunun için ilk değerlendirmeleri Sayın Derviş’in dönüşü sonrasında Yüksek Planlama Kurulu’nda yapalım. Sayın Derviş’in getireceği bilgiler ışığında hareket etmemiz gerekiyor. Çünkü talep edilen her şey kaynak gerektiriyor. Sayın Derviş’in bulunmadığı bu kurulda karar almamız yanlış olur." 
     Bakanların birbirleriyle konuşurken üsluplarına dikkat etmesini isteyen Ecevit, "Bir karar almadık. Sayın Derviş’i bekliyoruz. Yüksek Planlama Kurulu toplantısının tarihini de Sayın Derviş’le belirlemiştik" dedi. 
     Toplantıda Başbakan Yardımcısı Mesut Yılmaz da şu görüşleri dile getirdi 
     "Sayın Derviş’in gelmesini beklemek bence de gerekli. Kaynak bulmanın ötesinde bizim yeni bir bütçe yapmamız gerekiyor. Bütçe 5,.5 katrilyonluk bir açığa göre yapıldı, ama şimdiden üç katı bir açık beklentisi oluştu. Dolayısıyla yeni bütçe yeni kaynaklarla beraber yapılmalı. Vergi, faiz indirimi ve kamu bankalarının görev zararlarının silinmesi gibi kararların gerektirdiği kaynak da bütçeye konulmalı." 
     
Program YPK ve ESK’da görüşülecek      Toplantıda hazırlanmakta olan ekonomik program ve programa ilişkin öncelikli yasa tasarılarının 30 Mart 2001 tarihinde Yüksek Planlama Kurulu YPK , 31 Mart 2001 tarihinde Ekonomik ve Sosyal Konsey’de ESK ele alınması kararlaştırıldı. 
     Hükümet sözcüsü Tunca Toskay ekonomik programla ilgili bakanların görüşlerini bildirdiklerini ve ekonomik sorunların değerlendirildiğini belirtti. 
     Toskay, geçen hafta Başbakan Yardımcısı Hüsamettin Özkan aracılığıyla hükümetten banka kredi faizlerinin düşürülmesini isteyen işadamlarının taleplerinin ve ekonomik programın 30 Mart’ta YPK, 31 Mart’ta ESK toplantısında ele alınacağını bildirdi. 
     Toskay, ekonomik programa ilişkin olarak sivil toplum örgütlerinin görüşlerinin de ele alınacağını kaydetti. Toskay, bir soru üzerine iç kaynak arayışlarına ilişkin yeni bir öneri gelmediğini ve Telekom’un özelleştirilmesinin toplantıda ele alınmadığını da ifade etti. 
     


 EKONOMİ 





















</TEXT>
</DOC>
