<DOC>
<DOCNO> 23756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/dunya/adun.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokakta ırkçı dehşet 
</HEADLINE>
<TEXT>

İngiltere’deki Oldham kasabası iki gündür Pakistanlı ve İngiliz gençler arasında ırk kavgasına sahne oluyor. Çok sayıda yaralı var 
     NEVSAL ELEVLİ Londra 

     İngiltere’de, Manchester kenti yakınlarındaki Oldham kasabasında İngiliz ve Pakistan kökenli gençler arasında patlak veren ırkçı çatışmalar 7 Haziran seçimleri öncesinde siyasi tansiyonu yükseltti. 
     Önceki gün bir pub’ın Pakistan kökenli bir grup gencin taşlı sopalı saldırısına uğraması sonucu, kırılan camlarla bazı kişiler yaralanırken, polisin aldığı katı önlemlere karşın çatışmalar durdurulamadı. 
     
Ne buldularsa yaktılar      Gece yeniden patlayan olaylar sırasında Asyalı gençler bu sefer Oldham’ın yerel gazetelerinden biri olan Evening Chronicle’ın bürosunu hedef aldı. Uzun süredir Pakistanlı ve Bengladeşli gençler tarafından, toplumun Asyalı üyelerinin sorunlarıyla ilgili yeterince yayın yapmamakla suçlanan gazetenin bürosu, atılan petrol bombaları yüzünden çıkan yangın sonucunda büyük hasar gördü. 
     Karşılıklı çatışmaya giren ve aynı zamanda kendilerini engellemek isteyen yaklaşık 200 polis memuruyla da çatışan İngiliz ve Asyalı gençler, kasabayı savaş meydanına çevirdi. Olaylarda 20 kişi yaralanırken polis, otomobil, lastik, mobilya ve malzemenin sokaklarda yakıldığı kasabada, kontrolü sağlayamadı. 7’si beyaz 5’i Asya kökenli olmak üzere 12 genci tutuklayan polis, çatışmaların başlamasına neden olan olaylarla ilgili soruşturmayı sürdürüyor. 
     
     



 DÜNYA 













</TEXT>
</DOC>
