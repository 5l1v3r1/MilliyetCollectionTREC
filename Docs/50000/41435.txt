<DOC>
<DOCNO> 41435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo15.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da moraller bozuk... 
</HEADLINE>
<TEXT>

     Trabzonspor, Samsunspor ile hafta sonunda yapacağı maçın hazırlıklarına, bugünkü çalışmayla başladı. 
     Teknik direktör Sadi Tekelioğlu yönetiminde, Mehmet Ali Yılmaz Tesisleri'nde yapılan çalışmaya, sakatlığı süren Hami, Olimpik Milli Takımı kampında bulunan Mehmet ile izinli olan Murat katılmazken, hafif sakatlıkları bulunan Güngör ve Şenol kondisyon salonunda çalıştı. 
     Diyarbakırspor'a deplasmanda 3-1 yenilerek liderlikten olan bordo-mavili takımın çalışmasında, teknik heyet ve futbolcuların morallerinin oldukça bozuk olduğu gözlendi. 
     Bugün tamamıyla kondisyon çalışması gerçekleştiren bordo-mavililer yarın yapacakları antrenmanla Samsunspor maçının hazırlıklarını sürdürecek. 
     Öte yandan kulüp başkanı Özkan Sümer'in Mali'de yapılacak Afrika Gençler Şampiyonası'nı izlemeye büyük bir olasılıkla gidemeyeceği bildirildi. 






</TEXT>
</DOC>
