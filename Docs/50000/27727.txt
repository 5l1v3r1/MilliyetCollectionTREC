<DOC>
<DOCNO> 27727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo02.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Bulgar FC Beroe takımını satın alıyor 
</HEADLINE>
<TEXT>

     Galatasaray Kulübü İkinci Başkanı Mehmet Cansun, yurtdışından bir kulüp satın almak istediklerini, bu konuda görüşmelerin sürdüğünü söyledi. 
     Florya Metin Oktay Tesisleri'nde, Bursasporlu Ender ve Gençlerbirliği'nden Ümit Karan ile yaptığı görüşme sonrası gazetecilerin sorularını yanıtlayan Cansun, bugün Bulgaristan'ın FC Beroe Kulübü yöneticileriyle de biraraya geldiklerini ifade ederek, ''Bir anlaşma yapmak ve yurtdışından bir kulüp satın almak istiyoruz. Bulgar kulübüyle bu konuda görüş alışverişinde bulunduk'' dedi. 
     Son günlerde çok sık telaffuz edilmeye başlanan ''Hülle'' kelimesini de kabul etmediğini ifade eden Cansun, ''Hülle olayı falan söz konusu değil. FIFA'nın belli kaideleri var. Bizim futbolcularımız Okan, Emre ve Fatih de bu kaidelerden yararlanarak yurtdışına gitti, kimse hülle kelimesini konuşmadı. Biz de görüştüğümüz futbolcuların kulüpleriyle anlaşamadığımız takdirde FIFA yoluna gideceğiz'' diye konuştu. 
     
     Transfer çalışmaları sürüyor 
     Mehmet Cansun, transfer çalışmalarıyla ilgili soruları yanıtlarken, Ümit Karan için Galatasaray Kulübü Asbaşkanı ve Basın Sözcüsü Ali Dürüst'ün, Gençlerbirliği Kulübü Başkanı İlhan Cavcav ile görüşmeleri sürdürdüğünü, bir anlaşma yolu aradıklarını kaydetti. 
     Sergen'in transferi konusunda herhangi bir gelişme olmadığını belirten Cansun, Siirt Jet-Pa Spor Kulübü'nden, bu futbolcunun bonservisinde indirim yapılmasını rica ettiklerini, perşembe gününe kadar bu konuda bir gelişme sağlanmasını beklediklerini söyledi. 
     Ön anlaşma yaptıkları Kolombiyalı kaleci Mondragon'a perşembe günü imza attırmak istedilerini de dile getiren Cansun, daha önce anlaşmaya vardıkları Samsunsporlu İlhan için, Beşiktaş'ın da 'Anlaştık' şeklinde açıklama yaptığının hatırlatılması üzerine gülerek, ''O zaman iki anlaşması oldu'' dedi. 
     Cansun, genel kurul ile ilgili sorulara ise yanıt vermedi. 






</TEXT>
</DOC>
