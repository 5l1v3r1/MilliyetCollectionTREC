<DOC>
<DOCNO> 4539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/dunya/adun.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YALAKALIK ANITI 
</HEADLINE>
<TEXT>

Fransa’da oy için yapılan Ermeni yağcılığı aldı başını gidiyor. Paris Belediyesi şimdi de kentin göbeğine soykırım anıtı’ dikmeye karar verdi 
     MİNE G. KIRIKKANAT Paris 

     Fransız başkentinin merkez sağ ağırlıklı belediye meclisinde oybirliğiyle alınan bir kararla, Paris’in en lüks semtlerinden ve Fransız cumhurbaşkanlığı sarayı Elysee’nin de bulunduğu "Sekizinci Bölge"de, bir "Ermeni soykırımı" anıtının dikilmesi kararlaştırıldı. 
     Semtteki Kanada Meydanı’na dikilecek olan anıt, heykeltraş David Ereevantzi’ye sipariş edildi ve anıtın maketi, Paris Belediye Sarayı’nda basına tanıtıldı. Altı metre boyunda ve bronz döküm olacak olan anıtın, 2002 yılı başında tamamlanacağı ve törenle açılacağı bildirildi. Anıt, 2 milyon Fransız frangına mal olacak. Paris Belediye Başkanı Jean Tiberi, Belediye Meclisi’nin anıt dikme kararını almasının hemen ardından, Belediye Sarayı’nda başkentteki Ermeni diasporasına görkemli bir resepsiyon verdi ve kararı, Ermeni lobisiyle birlikte kutladı. 
     Anıtın tanıtıldığı basın toplantısında gazetecilerin sorularını yanıtlayan Tiberi, "Ermeni soykırım" antının kesinlikle Türk halkını rencide etmeyi hedeflemediğini ve yalnızca "tarihteki trajik bir olayın anısına" dikileceğini savundu. Kararın, belediye seçimlerine yatırım olup olmadığını soran gazetecilere ise şu cevabı verdi "Ermeni soykırımını önce parlamento tanıdı. Belediye Meclisi kararının seçimlerle ilgisi yok. Zaten oybirliğiyle alınması, siyasal olmadığını gösteriyor. Tüm parti grupları, anıt lehine oy kullandı". 
     
Rüşvetçi başkanın çırpınışı      Korsika asıllı Jean Tiberi, geçen yıl sonunda belediyede yapılan ihale yolsuzlukları, sahte seçmen listeleri ve karısına verilen rüşvet nedeniyle açılan soruşturmalar üzerine, eskiden yardımcısı olduğu yakın arkadaşı Cumhurbaşkanı Jacques Chirac’ın desteğini kaybetmiş ve üyesi olduğu merkez sağ partisi Cumhuriyetçi Birlik’in yeni yönetimi tarafından partiden atılmıştı. 
     Tiberi, Fransa’da Mart ayında yapılacak olan belediye seçimlerine Tiberi, kendi listesiyle seçimlere giriyor. Ancak RPR’in resmi adayı Philippe Seguin’in olması, sağın oylarını bölecek. Bugüne kadar bir RPR kalesi olan Paris’te, gerek Seguin, gerekse Tiberi’nin seçimleri kaybetmesine ve Sosyalist Parti adayı Delanoe’nin yeni Paris belediye başkanı olmasına kesin gözüyle bakılıyor. 
     Tiberi ve ekibinin, giderayak çıkardıkları Ermeni Anıtı kararı tümüyle seçim yatırımı. Ancak yeni belediye başkanı da kim olursa olsun, projeyi rafa kaldırması güç. Ermeni lobisi, son yıllarda Fransa ve başkent Paris’te çok etkili bir siyasal organizasyon haline geldi. 
     
Önceki anıt bombalanmıştı      Fransa’nın başkenti Paris’te 1984’te de "Ermeni soykırımı" anıtı dönemin Kamu Güvenliği Bakan Yardımcısı Joseph Franceshi’nin katıldığı bir törenle açılmıştı. Ancak Paris’in banliyölerinden olan Alfortville semtine dikilen bu anıt birkaç gün sonra bombalanarak hasar görmüştü. Fransa’daki ilk Ermeni anıtı ise 1973’te Marsilya’da açılmıştı. Fransa’dan başka Kanada ve ABD’nin birçok kentinde sözde Ermeni soykırımı iddialarını tema olarak işleyen çeşitli anıtlar bulunuyor. 
     


 DÜNYA 












</TEXT>
</DOC>
