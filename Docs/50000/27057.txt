<DOC>
<DOCNO> 27057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sonspo02.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Celil ve Johnson ile anlaşamadı 
</HEADLINE>
<TEXT>

     İç transfer çalışmalarını sürdüren Fenerbahçe'de, Celil ve Johnson'ın menajerleriyle yapılan görüşmede anlaşma sağlanamadı. 
     Fenerbahçeli yöneticiler Asbaşkan Murat Özaydınlı ve Genel Sekreter Vedat Olcay, bugün önce Celil'in menajerleri Mehmet Şen ve Erhan Çağlayan ile görüştü. Bu görüşmede bir sonuç alınamazken, akşam üzeri yapılması beklenen ikinci görüşmeye menajerler gelmeyince, anlaşma da olmadı. 
     Yöneticiler, akşam üzeri de Johnson'ın menajeri Orhan Cingöz ve avukatı Cumhur Batu ile biraraya geldi. Yaklaşık 2 saat süren ve Başkan Aziz Yıldırım'ın da katıldığı görüşmeden sonuç çıkmadı. 
     Menajer Orhan Cingöz, görüşme sonrasında yaptığı açıklamada, yarın yöneticilerle tekrar biraraya geleceklerini söyledi. 
     Cingöz, ''Fenerbahçe Johnson'ı, Johnson da Fenerbahçe'yi istiyor. Anlaşamama diye birşey yok. 3 yıllık mukavele üzerine görüşmelerimiz sürüyor. Umarız yarın bu iş çözümlenir'' dedi. 
     Bu arada, Celil için menajerleriyle bugün bir görüşme daha yapılması bekleniyor. 






</TEXT>
</DOC>
