<DOC>
<DOCNO> 43699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/spor/spo03.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiyi kazandılar, sevinçlerini MİLLİYET’le paylaştılar 
</HEADLINE>
<TEXT>
Mutlu aslanlar 
Galatasaraylı futbolcular, "Fenerbahçe maçları diğerlerine hiç benzemiyor. Bu galibiyetin keyfi bambaşka. Eğlenmek de hakkımız" diye konuştular 
     Özel Röportaj ERHAN TELLİ - CÜNEYT KARAKAYA 

     Büyük sevinç 
     GALATASARAY iki yıl aradan sonra sahasında ezeli rakibi Fenerbahçe’yi devirdi. Belki de son dönemlerde hiçbir şeye bu kadar sevinmedi. Hiç eğlenmediği kadar eğlendi. Ve "baba" diye yanlarından ayırmadıkları yönetici Abdürrahim Albayrak ile MİLLİYET’in konuğu olan Kaptan Bülent Korkmaz, Ergün Pembe, Hakan Ünsal, Serkan Aykut ve Ümit Karan şu ortak görüşü dile getirdi "Fenerbahçe maçları diğerlerine benzemiyor. Galibiyetin keyfi bambaşka oluyor." 
     
     Her şeye değer’ 
     BÜLENT şanssızlığına yanıyor ama "İnan hiç üzülmüyorum. Bu galibiyete feda olsun. Herşeye değer. Hiç canım yanmıyor" diyor. Abdürrahim Albayrak ise hala çocuklar gibi şen. Duygularını, "Gece hiç uyumadım. Gözümü kapıyorum, maç aklıma geliyor, ter basıyor. Soyunma odasında kendimi havada buluyorum. Bu mutluluğu yaşamak çok güzeldi. Maç centilmence geçti. Seyircimizin küfürlü sloganlarını önlemek için büyük gayret gösterdik" sözleriyle dile getiriyor. 
     
     Fener kötüydü 
     FUTBOLCULARIN derbi ile ilgili bir başka ortak kanısı ise Fenerbahçe’nin son derece kötü oynaması idi. Ümit Karan, "Böyle bir Fenerbahçe beklemiyordum. Gol atmayı isterdim, ama olmadı. Kazanmamızı çok arzuluyordum. Çünkü Fenerbahçe maçlarının benim için önemi büyük" diye konuştu. Rüştü ile tartışmasına da değinen golcü futbolcu "Bana göre pozisyon penaltıydı, ona göre değildi. Hepsi bu. Ağzımı bile açmadım. Ama çok kızdı" ifadelerini kullandı. 
     
     Müthiş atmosfer 
     TAKIM ruhunun yeniden canlanmasının kendilerini çok memnun ettiğini söyleyen Hakan Ünsal ise "Seyircimizle tekrar bütünleştik. Muhteşem bir atmosfer yarattılar. Bu galibiyetlerin en güzel tarafı ertesi sabah yataktan kalkarken kendinizi kuşlar gibi hissediyorsunuz" dedi. Ergün en sessiz oyuncuydu. Omzundaki sakatlık onu çok rahatsız etmesine rağmen "Bülent gibi benim de umurumda değil. Kazandık ya, en güzeli bu zaten" demekle yetiniyordu. 
     
Bülent’ten kötü haber      FENERBAHÇE maçında sakatlanan Kaptan Bülent’in dün çekilen MR’ında sol kasığında yırtık olduğu anlaşıldı. İkinci yarıda aniden yere yığılan ve sahayı sedye ile terkeden Bülent’in yapılan kontrollerinde ilaç ile tedavi olmasının mümkün olmadığı belirlendi ve Prof. Dr. Burhan Uslu, "Bülent’in kasığında oluşan yırtığın ameliyatla dikilmesi gerekli. Yaklaşık 1.5 ay sahalardan uzak kalacak. Tam olarak iyileşmesi iki ayı bulur" dedi. Tecrübeli futbolcu bu sabah Bakırköy Acıbadem Hastanesi’nde ameliyat edilecek. 
     
Kumkapı’da eğlendiler      TEKNİK Direktör Lucescu’dan bir gün izin kapan Galatasaraylı futbolcular dün öğle yemeğini topluca Kumkapı’da yeni açılan Çapari Arif balıkçısında yediler. Fenerbahçe galibiyetinin keyfini çıkaran Sarı-Kırmızılı oyuncuların oldukça neşeli oldukları, sürekli birbirleriyle şakalaştıkları gözlendi. 
     
Hazırlıklar başlıyor      GALATASARAY, Şampiyonlar Ligi’nde çarşamba günü Fransa’nın Nantes takımı ile oynayacağı maçın hazırlıklarına bugün başlayacak. Sarı - Kırmızılı futbolcular Florya Metin Oktay Tesisleri’nde yapacakları antrenmandan sonra kampa girecekler. Sakatlıkları bulunan Ergün ve Ümit Karan’ın tedavilerine devam edilecek. Cim - Bom, salı sabahı ise Fransa’ya gidecek. 
     



 SPOR 
























</TEXT>
</DOC>
