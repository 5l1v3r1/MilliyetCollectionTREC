<DOC>
<DOCNO> 15603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sontur14.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
''Kürt İdris'' ilk duruşmada tahliye oldu 
</HEADLINE>
<TEXT>

     Çıkar amaçlı suç örgütü yönettiği öne sürülen ''Kürt İdris'' lakaplı İdris Özbir, oğlunun da aralarında bulunduğu 6 adamıyla birlikte yargılandığı davanın ilk duruşmasında tahliye oldu. 
     İstanbul 1 No'lu DGM'deki duruşmaya, tutuklu sanık İdris Özbir ile tutuksuz yargılanan sanıklardan İdris Sevinç katıldı. Davanın diğer tutuksuz sanığı Hakan Temel ile gıyabi tutuklu sanıkları Rüstem Özbir,Erhan Ayhan, Tamer Doğançay ve Yusuf Kenan Yıldız ise duruşmaya gelmedi. 
     Duruşmada sorgusu yapılan Özbir, oğlu Rüstem Özbir'e, kendisini şikayet eden Fuat Taşkın ile ortak olması için 105 bin dolar para verdiğini belirterek, bu parayla arsa işi yapılacağını söyledi. Özbir, daha sonra pek çok insana borcu olduğunu öğrendiği Taşkın'ın, oğluna para karşılığı arsa payı verdiğini ve bu satılan paydan da oğlunun eline 94 milyar lira geçtiğini anlattı. 
     Bu olaydan sonra kendisini arayan Fuat Taşkın ile görüştüğünü belirten İdris Özbir, bu görüşmede Taşkın'ın, ''Oğlun 100 milyar liramı aldı kaçtı. Bu parayı sen ödeyeceksin. Yoksa şikayet ederim'' dediğini ileri sürdü. 
     Özbir, bu konuşmadan 1 ay sonra hakkında gıyabi tevkif kararı çıkarıldığını öğrendiğini ve teslim olamadan jandarma tarafından yakalandığını söyledi. 8 aydır tutuklu olduğunu anlatan Özbir, tahliyesini istedi. 
     Dosya kapsamı ve delil durumuna göre İdris Özbir'in tahliyesine karar veren mahkeme heyeti, eksiklerin giderilmesi için duruşmayı erteledi. 
     
     



</TEXT>
</DOC>
