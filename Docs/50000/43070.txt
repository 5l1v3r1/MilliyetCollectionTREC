<DOC>
<DOCNO> 43070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur10.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Yermez'in annesi Valilik'ten yardım istedi 
</HEADLINE>
<TEXT>

     İşadamı Üzeyir Garih'i öldürdüğü iddiasıyla tutuklanan Yener Yermez'in annesi Fatma Yermez, Kayseri Valiliği'nden yardım istedi. 
     Kayseri İl Özel İdare Binası'nda düzenlenen Valilik Halk Günü'ne gelen Fatma Yermez, kaydını yapan görevlilere, ihtiyaçlarını, ''Her şeye ihtiyacım var. Yakacak, yiyecek, iş, çocukların eğitim sorunları'' diyerek sıraladı. Kaydını yaptırdıktan sonra sorunu Vali Yardımcısı Zübeyir Kemelek'e anlatan Fatma Yermez, kendisini görüntülemek isteyen gazetecileri, ''Zaten rezil oldum. Ben oğlumu bu işleri yapması için değil, vatani görevini yapması için askere gönderdim. Daha fazla üstüme gelmeyin'' diyerek yüzünü kapattı. Fatma Yermez, gazetecilerin salonun arka tarafına alınmalarının ardından Vali Yardımcısı Kemelek'e isteklerini sıralamaya başladı. Oğlu Yener Yermez'in, işadamı Üzeyir Garih cinayetinin zanlısı olarak tutuklanmasının ardından işten çıkarıldığını anlatan Fatma Yermez, şunları söyledi 
     ''Oğlum Öner, bu yıl ortaokulu bitirdi. 10 milyon lira istedikleri için diplomasını bile alamadı. Küçük oğlum ilkokulda okuyor. Param olmadığı için onu okutamıyorum. Kış geldi yakacağımız yok. Eve ekmek götüremiyorum. Kimse bana iş vermiyor. Hiç olmazsa, Öner'e bir iş imkanı sağlayın.'' Zübeyir Kemelek de, ''oğlunun başına gelenler bizi ilgilendirmiyor. Siz bizim için sade bir vatandaşsınız. Melikgazi Kaymakamlığı durumuzunu araştıracak. Uygun görüldüğü takdirde gereken yardımı sana yapacağız'' dedi. Fatma Yermez, toplantı çıkışında, kendisine yöneltilen soruları cevapsız bırakarak, toplantının yapıldığı binadan hızla uzaklaştı. 







</TEXT>
</DOC>
