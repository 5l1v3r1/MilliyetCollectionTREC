<DOC>
<DOCNO> 44581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/ekonomi/eko05.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllık ihracat 30 milyar doları aştı 
</HEADLINE>
<TEXT>

Türkiye İhracatçılar Meclisi’nin TİM ihracat kayıt rakamlarına göre, eylül sonu itibarıyla bir yıllık ihracat yüzde 8.9 artışla 30 milyar dolara yükseldi 
     Türkiye’nin eylül ayı sonu itibariyle son bir yıllık ihracatı yüzde 8.9 artışla 30 milyar dolara yükseldi. Eylül ayındaki ihracat ise yüzde 13 artışla 2 milyar 615 milyon 374 bin dolara, 9 aylık ihracat da yüzde 14.1 artışla 22 milyar 914 milyon 280 bin dolara çıktı. 
     Tarım ürünleri ihracatı yüzde 20.6 artış gösterdi. Tarım ürünleri arasında zeytin ve zeytinyağı ihracatı yüzde 371.5 artışla 108 milyon 816 bin dolarla en yüksek artış gösteren kalem oldu. Sanayi ürünlerinin dokuz aylık ihracatı yüzde yüzde 13.4 artarak 19 milyar 77 milyon dolar olarak gerçekleşti. Sanayi ürünleri içinde eylül ayında ihracatı en çok yükselen kalem ise yüzde 67.5 ile taşıt araçları oldu. 
     
     Tek çaremiz ihracat’ 
     İhracatçıların, konulan psikolojik sınırı, koydukları 30 milyar dolarlık hedefi gerçekleştirmek için tüm olumsuzluklara rağmen, ülkeye moral olmak, ülkenin geleceğini kurtarmak için, umudunu kaybetmeden var gücüyle çalıştığını bildiren TİM Başkanı Oğuz Satıcı, şunları söyledi 
     "Üretim maliyetlerinin üzerindeki yük kaldırılırsa, yüksek maliyetlendirme şampiyonu olacağımıza ucuz maliyet şampiyonu olup ihracatımızı, ikiye, üçe katlayarak ülkemizin ihtiyacı olan dövizi faizsiz borçsuz getirecektir. Çare ihracattır." 
     
Dokuz aylık artış yüzde 14.1 oldu 1000 Sektörler Eylül 2000 Eylül 2001 Değişim yüzde Ocak - Eylül 2000 Ocak - Eylül 2001 Değişim yüzde TARIM 407.909 489.059 19.9 2.826.685 3.408.387 20.6 Ağaç ve Orman Ürünleri 37.492 51.825 38.2 318.552 398.070 25.0 SANAYİ 1.862.056 2.084.753 12.0 16.820.705 19.077.048 13.4 Tarıma dayalı işlenmi ürünler 309.480 333.331 7.7 2.550.860 2.796.642 9.6 Sanayi Ürünleri 1.403.576 1.590.369 13.3 12.870.734 14.673.248 14.0 MADENCİLİK 43.941 41.562 -5.4 435.579 428.845 -1.5 TOPLAM 2.313.906 2.615.374 13.0 20.082.969 22.914.280 14.1      
     
Suriye ile ticarette 1 milyar dolarlık adım      ZÜLFİKAR DOĞAN Halep 

     Beraberindeki 100 ihracatçı ve işadamı ile birlikte, Halep, Şam ve Beyrut’u kapsayan ihracat seferine çıkan Dış Ticaret Müsteşarı Kürşat Tüzmen, iki ülke arasındaki ticaretin bu yıl sonuna kadar 1 milyar dolar ve üzerine çıkartılmasının öngörüldüğünü, bu kapsamda Halep’te önümüzdeki yıl geniş çaplı bir ihracat fuarı düzenleneceğini açıkladı. 
     Son iki yıl içerisinde işbirliği anlaşmaları ve işadamlarının karşılıklı bağlantıları ile iki ülke ticaret hacminin yüzde 50’nin üzerinde artarak 350 milyon dolara yaklaştığını belirten Tüzmen, rakamlardaki gelişmelerin, bu tutarın yıl sonunda 1 milyar dolar düzeyine ulaşılması umudunu doğurduğunu belirtti. 
     Suriye yetkilileri ile yapılan toplantılarda, bürokratik güçlüklerin azaltılması, Öncüpınar gümrük kapısının gümrüksüz alan ilan edilmesi ve Türk araçlarından alınan bin dolarlık transit geçiş ücretini düşürülmesi konuları ele alındı. 
     Tüzmen, "Yapılacak anlaşmalarla Körfez bölgesi ve Arap Birliği ülkelerinin AB ülkeleri ile olan ticareti Türkiye üzerinden ve Arap Birliği’ninki de Suriye üzerinden gerçekleştirilecektir. Bu konuda her türlü adımı atmaya hazırız. Görüşmeler de bu yönde ilerliyor" dedi. 
     



 EKONOMİ 





















</TEXT>
</DOC>
