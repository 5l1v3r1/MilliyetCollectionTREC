<DOC>
<DOCNO> 33263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/ekonomi/eko01.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizi yıl sonuna doğru aşarız’ 
</HEADLINE>
<TEXT>

Türkiye'yle benzer sorunlar yaşayan ülkelerde yaşanan dalgalanmaların 9 - 12 ay sürdüğüne dikkat çeken Bakan Derviş, ’Şubatta başlayan çok ağır bunalımı, sonbaharda veya yıl sonuna doğru aşmış olacağız’ dedi 
     ESRA KURT İstanbul 

     Devlet Bakanı Kemal Derviş, Türkiye'nin ekonomik krizi yıl sonuna doğru aşmış olacağına inandığını söyledi. 
     Derviş, M T Maria Jakobsen tankerinin denize indirme töreninde yaptığı konuşmada, ekonomiyi zora sokan asıl nedenin reel sektörle, finans sektörü arasındaki ilişki olduğunu belirtti. Marttan hazirana kadar oldukça olumlu bir süreç yaşandığını belirten Derviş, sürecin haziran sonu temmuz başında kazaya uğradığını, ancak dört günden buyana yeniden olumlu sürece girildiğini söyledi. "Bu tür sıkıntıları yaşayan ülkelerin bunalımdan çıkma süreci bazı dalgalanmalara maalesef mecbur kalıyor" diyen Derviş, sözlerini şöyle sürdürdü "Düzelme oluyor fakat ondan sonra bir - iki hafta yeniden bir sıkıntı oluyor. Onları aşıyor ülke, düzelme oluyor. Belki bir sıkıntı daha oluyor. Fakat ondan sonra düze çıkabiliyor. Bu süreç, uluslararası deneyimlere baktığımız zaman 9 - 12 ay arası oluyor. Onun için de şubatta başlayan çok ağır bunalıma ben kesinlikle inanıyorum, sonbahara doğru, yıl sonuna doğru aşmış olacağız." 
     
     'Faiz gönüllülükle düşecek' 
     Reel sektör için özel kaynak ayrılamayacağını da belirten Derviş, "Vergi sisteminde, kredi politikalarında ve faiz oranının düşmesiyle reel sektörün tümüyle harekete geçmesini bekliyoruz" dedi. Derviş, bu konuda elden geldiğince her türlü teknik düzenlemeyi yapmak istediklerini belirterek, şöyle konuştu "Bu kadar yüksek faiz düzeyiyle reel sektörün rahat çalışması mümkün değil. Dolayısıyla ama gönüllü olarak yani zorlamayla değil, faiz oranının düşmesi, üretimin, yatırımın kolaylaşması için elden geleni hükümetimiz yapmaktadır." 
     
     Denizcilerle barıştı 
     Tuzla'daki tören, Hazine ile denizciler arasında yaşanan gerginlikten sonra yumuşama sinyali olarak değerlendirildi. Denizcilerin Emlakbank’a olan 300 milyon dolarlık borcunun ertelenmesi için alınan Bakanlar Kurulu kararı Derviş’e bağlı Hazine’nin itirazıyla uygulanmamıştı. Yine Derviş’e bağlı olduğu dönemde Emlakbank, denizciler için yasal takip başlatmıştı. Başta Deniz Ticaret Odası Başkanı Cengiz Kaptanoğlu olmak üzere çok sayıda denizcinin katıldığı Tuzla’daki törende Derviş, denizciliğin gelişebilir bir sektör olduğunu vurguladı. Derviş, 12 milyon dolarlık geminin denize ineceğini belirterek, "Böyle 100 tane gemi indirilebilse ülkeye katkısı olacak" dedi. 
     



 EKONOMİ 

















</TEXT>
</DOC>
