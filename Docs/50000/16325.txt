<DOC>
<DOCNO> 16325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/ekonomi/eko03.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Giden para geri gelecek 
</HEADLINE>
<TEXT>

Bankacılar, finansal dış desteğin sağlanmasından sonra piyasalara güvenin artacağını ve dışarıya kaçan paranın tekrar giriş yapacağını söylediler 
     EKONOMİ SERVİSİ 

     Bankacılar, ekonomiden sorumlu Devlet Bakanı Kemal Derviş’in dün açıkladığı "Türkiye’nin Güçlü Ekonomiye Geçiş Programı"nı olumlu buldular. 
     Garanti Bankası Genel Müdürü Ergun Özen, servet vergisinin gelmeyeceğinin açıklanmasının çok önemli olduğunu vurgulayarak, önümüzdeki hafta başından itibaren bankacılık sisteminden çıkan 2 - 4 milyar doların geri döneceğini söyledi. Özen, Merkez Bankası Başkanı Süreyya Serdengeçti’nin kurlarla ilgili çok önemli bir ipucu verdiğini belirterek, "Bir hesaplama yapmak gerekirse, 1994 Ağustos’unda kur rekabetçiydi. Yüzde 20 aşırı değerli diyorsa, 1 milyonluk seviye olması makul gibi geliyor" dedi. 
     Özen, açıklamaların etkisini hemen bu hafta beklemenin doğru olmayacağını ifade etti. Özen, kurlarda, faizlerde önümüzdeki hafta çok önemli gelişme olmayacağını, 3 - 4 hafta, bir ay içinde olacaksa bunu da bekleyebileceklerini belirterek, "Programın inandırıcı olduğunu düşündüğümüz anda, kurlar da faziler de düşecektir" dedi. 
     
Toplumsal destek      Denizbank Genel Müdürü Hakan Ateş, yeni programın toplumsal bir dönüşüme yönelik çok önemli bir hareket başlattığına işaret ederek, "Bütün toplum kesimleri de ulusal bir yaklaşımla desteği verecektir ve vermek zorundadır" dedi. Ateş, 1990’dan bu yana olmayan bir pastanın hep birlikte yenildiğini vurguladı. Ateş, şöyle devam etti 
     "Önemli olan o pastayı tekrar yaratmak, ondan sonra paylaşmak. Yaratma süreci tabii ki zorlayıcı, ama bunu hep birlikte yapmak zorundayız. Özellikle devlet kendi harcamalarını kısarak, şöyle bir mesaj veriyor İlk etapta ben buradaki harcamalarımda çok önemli tasarruflara gidiyorum. Bu tabii ki diğer toplum kesimlerine de yayılacak ve herkes de üzerine düşeni mutlak surette yapmak zorunda." 
     Ateş, servet vergisinin gelmemesi ve mevduata güvencenin devam etmesinin, yastık altına, kısmen yurt dışına kaçan öz kaynakların, ekonomide üretime yönelebilecek kaynakların azalmasını engelleyecek açıklamalar olması bakımından da olumlu olduğunu söyledi. 
     Ekonomist Atilla Yeşilada ise bilinmeyen çok fazla veri olmadığını söyledi. "Derviş’in yapabileceği fazla birşey yok. Teşhisler kesinlikle doğru. Önce arpalıklardan başlanmış" diyen Yeşilada programdan daha önemli olan konunun Ankara’nın tavrı olduğunu dile getirdi. Yasaların birer ikişer çıkmasının iyi olduğunu vurgulayan Yeşilada, bunun devam etmesinin olumlu bir adım olarak değerlendirdi. 
     
Açıkların finansmanı      Yeşilada şöyle devam etti 
     "Açıkçası makro hedeflerin tutması umurumda değil. Önemli olan açıkların nasıl finanse edileceği... 130 milyar dolar borç stoğu var. Bunu yüzde 7 reel faizle finanse ederseniz bu yılki faiz yükünüz 26 milyar dolar eder. Yüzde 5’i faiz dışı fazladan karşılanırsa yüzde 2’si dış kaynağa bağlı. dışarıdan gelecek kaynak yetmediği yerde para basacaksın. Beni meraklandıran konu ne kadarlık kısmının para basılarak karşılanacağı." 
     


 EKONOMİ 














</TEXT>
</DOC>
