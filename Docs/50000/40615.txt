<DOC>
<DOCNO> 40615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun21.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye sert eleştiriler yönelten Poos raporu AP'da kabul edildi 
</HEADLINE>
<TEXT>

     Avrupa Parlamentosu AP genel kurulunda, tam üyelik müzakerelerine başlanan aday ülkelerle ilgili ilerleme raporları kabul edildi. 
     AP'nin Kıbrıs Rum kesiminin üyeliğine ilişkin olarak, Lüksemburglu sosyalist parlamenter Jacques Poos tarafından hazırlanan rapor da kabul edildi. 
     Raporda, Türkiye ve KKTC'ye sert eleştiriler yöneltilirken, ''Türkiye'nin, Kuzey Kıbrıs'ı ilhak etmesi durumunda, AB üyeliğini unutması gerekeceği'' ifadesi yer alıyor. AP'de bugün yapılan toplantıda, tam üyelik için müzakerelere başlanan 12 aday ülkeyle ilgili son durumun ele alındığı raporlar oylandı. Kıbrıs raportörü Poos tarafından kaleme alınan raporda, KKTC Cumhurbaşkanı Rauf Denktaş, BM'nin toplumlararası dolaylı görüşmelerinden çekildiği gerekçesiyle eleştirildi. 
     Raporda, Rum kesiminin tam üyeliğiyle birlikte Türkiye'nin KKTC'yi ilhak etmesi durumunun, Ankara'nın tam uyelik hedefinin sonu anlamına geleceği görüşü savunuldu. Raporda, Helsinki Zirvesi sonuçlarına atıfta bulunularak, Ada'daki sorunun çözümünün, Rum kesiminin üyeliği konusunda bir koşul olamayacağı görüşüne yer verildi. 
     Poos'un raporunda, Rum kesiminin ekonomik ve siyasi açıdan AB'ye üyeliğe hazır olduğu belirtilirken, Ada'nın bölünmüşlüğüne ilişkin sorunun ise devam ettiği kaydedildi. Avrupa İnsan Hakları Mahkemesi'nin Kıbrıs konusunda Türkiye ile ilgili aldığı kararlara da atıfta bulunulan raporda, KKTC Cumhurbaşkanı Rauf Denktaş'ın geçen hafta AB Komisyonu'nun genişlemeden sorumlu üyesi Günter Verheugen ile yaptığı görüşmenin memnuniyet verici olduğu ifade edildi. Verhaugen, dün Avrupa Parlamentosu'ndaki konuşmasında, milletvekillerine, ''Kıbrıs Rum kesiminin AB'ye katılımından önce, Kıbrıs'ın birleşmesi yönündeki diplomatik çabaları desteklemeye yoğunlaşmaları'' çağrısında bulunmuştu. Türkiye, Poos'un raporuna sert tepki göstermişti. Dışişleri Bakanlığı'nın açıklamasında, ''Poos'un Kıbrıs konusuna tehdit havasıyla yaklaşmasının BM Genel Sekreteri'nin iyi niyet misyonuna dayalı çabaları engelleyen sorumsuz bir yaklaşımdır'' ifadesine yer verilmişti. 
     Avrupa Parlamentosu'nda kabul edilen Estonya ile ilgili raporda, bu ülkenin kuzeydoğusundaki sosyal ve ekonomik sorunların devam ettiğine dikkat çekilirken, Letonya ile ilgili raporda, özellikle yasal ve idari sistemde reformların gerekli olduğu vurgulandı ve rüşvetle daha fazla mücadele edilmesi istendi. Litvanya ile ilgili raporda ise, polis ve yargı sisteminde reformların gerekliliğine dikkat çekilirken, işsizliğin yarattığı sosyal sorunlara çözüm bulunması istendi. 
     Polonya ile ilgili raporda, tarım sektöründeki sorunlar gündeme getirilirken, işsizlik konusuna da önemli yer verildi. Çek Cumhuriyeti ile ilgili raporda, nükleer santral tehlikesine dikkat çekildi ve fuhuşla mücadelede daha fazla önlem alınması çağrısında bulunuldu. 
     Slovakya konusunda hazırlanan raporda ise, tarım, çevre ve yargı alanlarında reformların hızlandırılması istendi. Macaristan raporunda, bu ülkedeki Çingene azınlığın haklarına saygı gösterilmesi, fuhuşla mücadelede gerekli önlemlerin alınması istenirken, bölgeler arası eşitsizliği giderici önlemler alınmasının önemine dikkat çekildi. 
     Bulgaristan hakkında hazırlanan raporda ise, Türk azınlığının uyumu için daha fazla çaba sarf edilmesi gerektiği bildirildi. Raporda, rüşvetle mücadele ve işsizlik sorununa çözüm bulunmasının gerekliliği vurgulandı. Slovenya ile ilgili raporda, ekonomik alanda daha fazla şeffaflık istenirken, Malta'dan, çevre ve tarım politikalarında gerekli reformları yapması istendi. 






</TEXT>
</DOC>
