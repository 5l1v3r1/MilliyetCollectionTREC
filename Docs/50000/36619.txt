<DOC>
<DOCNO> 36619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur04.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtarlar da parti kuruyor... 
</HEADLINE>
<TEXT>

     Türkiye'nin çeşitli illerinden çok sayıda muhtar, 6 aydır sessizce yürüttükleri çalışma sonucunda Ulusal Muhtariyet Partisi'ni UMP kuruyor. 
     Partinin genel başkanlığını, geçici olarak Tüm Türkiye Muhtarlar Derneği Genel Başkanı Hüseyin Özkan yürütecek. Türkiye'de son dönemde sık sık sözü edilen yeni oluşumlara, ''Muhtarlar Hareketi'' de dahil oluyor. UMP'nin kuruluşu için Hüseyin Özkan başkanlığında ve 30 ildeki muhtarlar derneği başkanının da katıldığı çalışmalar, yaklaşık 6 ay süreyle kamuoyuna duyurulmadan yapıldı. 
     Çalışmalar sonucunda kurucuları tamamen muhtarlardan oluşan UMP'nin tüzüğü hazırlandı. Genel merkez binası Ankara Kızılay Sümer 1 Sokak'ta yer alacak UMP'nin kuruluş dilekçesinin verilmesi amacıyla, İçişleri Bakanlığı'ndan 13 Ağustos Pazartesi günü için randevu alındı. Bu tarihten itibaren partinin Türkiye genelinde örgütlenme çalışmalarına başlanacak. UMP'nin kurucuları arasında Tüm Türkiye Muhtarlar Derneği Genel Başkanı Özkan, Küçükçekmece Muhtarlar Derneği Başkanı Fehmi Öztürk ve 30 ildeki muhtarlar derneklerinin başkanları bulunuyor. Partinin genel başkanlığını, birinci olağan kongreye kadar Özkan yürütecek. Genel başkan yardımcılığını ise Fehmi Öztürk yapacak. 
     
     Çare halktan gelen muhtarlar 
     Hüseyin Özkan,Türkiye'yi içinde bulunduğu kötü durumdan kurtaracak siyasi parti göremedikleri için UMP'yi kurma çalışmalarına girdiklerini anlattı. 
     'Gece gündüz demeden mahalle, köy yönettik. Şimdi ise sıra ülkeyi yönetmeye geldi. Ne yenilikçiler, ne gelenekçiler, ne de eskiler, çare halktan gelen muhtarlar'' diyen Özkan, ülke genelinde sayıları yaklaşık 54 bin olan muhtarlarla UMP'yi tek başına iktidara taşıyacaklarını kaydetti. 
     Kuruculardan Fehmi Öztürk de, partilerinin tamamen yeni beyinlerden ve ülkeyi tabandan yöneten kişilerden oluştuğunu ifade ederek, halkın içinden gelen kişilerle halka hizmet edeceklerini söyledi. UMP'ye her kesimden üye alacaklarını belirten Öztürk, ''Ancak partimize mevcut siyaset sahnesinde bulunan hiçbir isim alınmayacak'' dedi. 
     
     Ulusal Muhtariyet Partisi'nin 'Sunuş Bildirgesi ve Programı' 
     Ulusal Muhtariyet Partisi'nin ''Sunuş Bildirgesi ve Programı''nda ise, ülkenin ekonomik, sağlık ve eğitimden dış ülkelerle ilişkilere kadar pek çok sorunun çözümüne ilişkin yapılacak çalışmalar yer alıyor. 
     Programda, Avrupa Birliği'ne tam üyelik de dahil toplumu ilgilendiren her konuda alınacak ''ulusal karar'' için halka gidileceği, referandumun ''usul'' haline getirileceği belirtiliyor. Partinin genel başkanlarının sadece 2 dönem görev yapabileceği öngörülen programda, ''Önce insan ve insanı koruyan yasaların yürürlüğe sokulacağı'', milletvekillerinin dokunulmazlıklarının kürsü özgürlüğü dışında kaldırılacağı, bakanlık sayısının en aza indirilip verimlilik ve yetkilerinin artırılacağı kaydediliyor. 







</TEXT>
</DOC>
