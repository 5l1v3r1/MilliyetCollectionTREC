<DOC>
<DOCNO> 7286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/ekonomi/eko12.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'ndan 256 trilyonluk net kar 
</HEADLINE>
<TEXT>

     İş Bankası'nın 2000 yılındaki brüt karı 472 trilyon lira, net karı ise 256 trilyon lira olarak gerçekleşti. İş Bankası'ndan yapılan açıklamaya göre, bankanın öz kaynakları geçen yıla oranla dolar bazında yüzde 93 artarak 2 milyar 89 milyon dolara ulaştı. İş Bankası'nın aktif toplamı da yine dolar bazında yüzde 33 artarak 11 milyar 764 milyon dolar oldu. Banka, 2000 yılında verdiği kredileri de dolar bazında yüzde 45 oranında artırarak, Türkiye ekonomisine 4 milyar 402 milyon dolar tutarında kredi olanağı sundu. Geçen yıl toplanan mevduat ise 7 milyar 29 milyon dolara ulaştı. Bu rakam 1999'a oranla yüzde 27'lik bir artış anlamına geliyor. İş Bankası Genel Müdürü Ersin Özince, kasımda yaşanan krizin yarattığı nakit sıkışıklığa karşın, uygulanmakta olan ekonomik istikrar programının olumsuz yönde etkilenmemesi amacıyla kredi musluklarını kısma yoluna gitmediklerini vurguladı. 
     Kullandırdıkları kredileri bir önceki yıla göre TL bazında yüzde 79, dolar bazında yüzde 45 oranında artırdıklarının altını çizen Özince, "Ana sözleşmemizde yer alan iştirak edinme misyonu doğrultusunda 2000 yılı içerisinde Türkiye'nin geleceği açısından hayati alanlara yatırım yapmaya devam ettik" dedi. 
     Özince, bu doğrultuda, bugüne kadar gerçekleştirilmiş en büyük özelleştirme niteliği taşıyan üçüncü GSM şebekesi işletmesi ihalesini kazandıklarını hatırlatarak, açıklamasında şu görüşlere yer verdi "Yaptığımız bu yeni ileri teknoloji yatırımının, bankamız hakkında toplumda var olan güven ve saygınlığı pekiştirerek, geçmiş yıllarda olduğu gibi önümüzdeki yıllarda da bankamızın en yüksek piyasa değerine sahip şirket olma niteliğini korumasına önemli katkılarda bulunacağını düşünmekteyiz." 
     


 EKONOMİ 


















</TEXT>
</DOC>
