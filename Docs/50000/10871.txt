<DOC>
<DOCNO> 10871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/soneko03.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den 'Ulusal Çözüm Programı' 
</HEADLINE>
<TEXT>

     Cumhuriyet Halk Partisi'nin, krizden çıkış için önerdiği programın öncelikli hedefleri başında yolsuzlukla mücadele geliyor. 
     CHP Ekonomi Masası'nın, dün Silivri Otel'de gerçekleştirdiği ve 22 ekonomistin yeraldığı ekonomi zirvesinin sonuçları açıklandı. ''Bunalımdan Çıkış İçin Ulusal Çözüm Programı'' başlıklı raporda, öncelikli hedeflerin başında yolsuzlukla mücadele yeralırken, her alanda ahlak ve erdemin üstünlüğünün sağlanması gerekliliği vurgulandı. 
     Medya, iş dünyası ve ticari ilişkilerde, çağdaş etik ve ahlak kurallarının uygulamaya konulması gerektiği vurgulanan raporda, yolsuzlukların siyasi bağlantılarının ortaya çıkarılması gerektiği kaydedildi. Enflasyonla mücadeleden vazgeçilmemesi ve mücadelenin kararlılıkla ve adaletle yapılmasına dikkat çekilen raporda, hiperenflasyon ve stagflasyon tehlikesine karşı önlemler alınması gerektiği belirtildi. Raporda, insan odaklı gelişme ve her alanda demokratikleşme, hukuk devletinin güçlendirilmesi başlıklarıyla öncelikli hedefler arasında gösterilen şu görüşlere yer verildi 
     'Emekçileri örgütsüzleştiren, işinden eden, çiftçiyi, işçiyi, memuru, emekliyi enflasyon altında ezen, toplumu yoksullaştıran, sosyal devleti çökerten politikalar yerine, kalıcı toplumsal istikrarın ön koşulunu oluşturan sosyal adalet ve fırsat eşitliği yaşama geçirilmelidir. Sosyal devlet ayağa kaldırılmalı, sürdürülebilir insani gelişme sağlanmalıdır. Her alanda demokratikleşme hukuk devletinin güçlendirilmesiyle mümkündür. Örgütlü sivil toplum yapılanması desteklenmeli, çağdaş çalışma ve örgütlenme hakları sağlanmalıdır. Hukukun üstünlüğü ve yargı bağımsızlığının geliştirilmesi sağlanmalı, ekonomik ve finansal suçları yargılayacak özel ihtisas mahkemeleri kurulmalıdır.'' 
     Hükümetin ekonomik krizin sorumlusu olduğu vurgulanan raporun ''ekonomi dışı temel politikalar'' bölümünde ise ''bu kadrolarla sorunlar aşılamaz, ülkemiz düzlüğe çıkamaz. Bu kadrolar, yerine getirmedikleri sözler için hesap vermedikleri sürece devlet yönetiminde yeni sorumluluklar üstlenemezler'' denildi. 
     Raporda şu görüşlere yer verildi 
     'Ekonomik programa toplumsal katılım ve destek sağlanmalıdır. Ekonomik ve Sosyal Konsey, örgütlü sivil toplum kesimlerini yeterince kapsamalı, mücadelede başarı için gerekli özveri, tüm kesimler tarafından mali olanakları ölçeğinde eksiksiz ortaya konmalıdır. Bugüne kadar bu mücadeleye gereğince katkıda bulunmamış olan, aksine, yüksek enflasyon sürecinden büyük kazançlar elde eden rant kesimi, enflasyonu indirmenin maliyetini en çok üstlenecek kesim olmalıdır.'' Raporda, temel ekonomi politikaları ana başlığı altında 2001 yılı makro hedeflerinin yeniden belirlenmesi ve 2001 yılı bütçesinin yeniden ele alınması gerekliliği kaydedildi. Sekinci 5 Yıllık Kalkınma Planı'nın bir yıl ertelenerek, 2002-2006 yılına kaydırılması önerilen raporda, 2001 geçiş yılı programının hazırlanması gerektiği belirtildi. 
     Raporda, enflasyonun kayıplarının giderilmesi ve istihdamın artırılması konuları da ele alınırken, ''Ulusal Çözüm Programı'' uygulamasından kaynaklanacak reel yük ve maliyetin, toplumun tüm katmanlarınca taşınabilir boyutlarda adil olarak paylaşılması, kamu çalışanlarına ve emeklilere gelir kayıplarını telafi edici maaş artışı verilmesinin sağlanması önerildi. 
     Kriz ortamı dikkate alınarak, İşsizlik Sigortası'nın 20 aylık birikim süresi beklenmeden hemen devreye sokulması önerilen raporda, son krizde işini kaybedenlere bir yıl süre ile en son aldıkları ücretin yarısı kadar tazminat ödenmesi gerektiği belirtildi. Raporun sonuç bölümünde Türkiye'nin son 10 yıldır büyüme perspektifini ve geleneksel büyüme hızını kaybettiği vurgulanarak, Türkiye'nin, enflasyonu kalıcı olarak düşürürken, önce insan diyen ulusal bir ekonomi, sosyal piyasa ekonomisi, ileri sanayi ve bilgi toplumu, sosyal devlet ve Avrupa Birliği hedeflerini ve yapılanmalarını da kararlılıkla yaşama geçirmesi gerektiği kaydedildi. 




</TEXT>
</DOC>
