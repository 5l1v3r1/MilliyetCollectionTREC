<DOC>
<DOCNO> 45118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur17.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag'ın geçişi için Bakanlar Kurulu Kararı alınacak 
</HEADLINE>
<TEXT>

     Devlet Bakanı ve Hükümet Sözcüsü Tunca Toskay, Başbakan Bülent Ecevit'in Bakanlar Kurulu toplantısında yaptığı değerlendirmede, Türkiye'nin ABD'nin yanında yerini aldığını ve önümüzdeki dönemdeki gelişmeleri çok dikkatle değerlendirerek milli çıkarlarının gerçekleşmesi doğrultusunda politikalar uygulayacağını kaydettiğini bildirdi. 
     Toskay, Bakanlar Kurulu'nun 3 saat süren toplantısının ardından gazetecilere açıklamalarda bulundu. 
     Toskay, Bakanlar Kurulu'nda ilk olarak 11 Eylül'de ABD'de meydana gelen terörist eylem ve ardından yaşanan gelişmeler konusunda Dışişleri Bakanı İsmail Cem ve Milli Savunma Bakanı Sabahattin Çakmakoğlu'nun değişik platformlarda yaptıkları temas ve görüşmelerle ilgili bilgi sunulduğunu kaydetti. 
     Toskay, bilgilendirmeden sonra Başbakan Bülent Ecevit'in genel bir değerlendirme yaparak şu noktaları ön plana çıkardığını kaydetti 
     "-Türkiye, ABD'nin yanında yerini almıştır. 
     -Türkiye, önümüzdeki dönemdeki gelişmeleri çok dikkatle değerlendirecek ve milli çıkarlarının gerçekleşmesi istikametinde politikalar uygulayacaktır. 
     -Birleşmiş Milletler Güvenlik Konseyi'nin 1373 sayılı kararı ve NATO'nun 5. maddenin işletilmesi kararları, Türkiye'nin terörle mücadelesine güç katacaktır. 
     -Afganistan'da kuzeydeki muhalif güçlere destek verilmesi, uygulanacak harekatta büyük önem taşımaktadır. İstihbarat ve bilgi paylaşımı da bu söylediğim gelişmeler istikametinde önem kazanan hususlardandır. 
     
     Varyag'a Bakanlar Kurulu kararı 

     Hükümet Sözcüsü Toskay, Devlet Bakanı Şükrü Sina Gürel'in Varyag gemisinin boğazlardan geçişi ile ilgili olarak Bakanlar Kurulu'na bilgi aktardığını söyledi. 
     Toskay, Bakanlar Kurulu'nda yapılan değerlendirmeler sonunda Varyag'ın, Türk boğazlarından güvenli geçişinin sağlanması konusunda bir Bakanlar Kurulu kararı alınmasının kararlaştırıldığını bildirdi. 
     
     Ekmek kavgasına Bakanlar Kurulu freni 

     Ekmek fiyatlarındaki spekülatif artışları durdurmak için Bakanlar Kurulu, bir dizi önlem aldı. Bu önlemler arasında Toprak Mahsülleri Ofisi'nin TMO buğdayı 223 bin liradan satması da öngörüldü. 
     Ekmek fiyatlarının artmasının ardından Tarım ve Köy İşleri Bakanı Hüsnü Yusuf Gökalp, konuyu Bakanlar Kurulu'na getirdi. Gökalp, Türkiye'nin şu anda ihtiyacına yetecek kadar buğdayın mevcut olduğunu belirtti. Gökalp, "Son bir yılda buğday ekmek ve un üçlüsü fiyat konsunda dengeli bir seyir izledi. Fakat son günlerde un fiyatları spekülatif artış gösterdi" dedi. Gökalp'in sunuşunun ardından ekmek fiyatlarına ilişkin şu kararlar alındı 
     TMO istenilen miktarda buğdalı 223 bin liradan satacak. 
     TMO'nun sattığı buğdayın ücreti gerektiğinde vadeli olarak ödenebilecek. 
     AB ve serbest ticaret anlaşmaları gereğince Türkiye'nin 360 bin ton buğday ithal etmesi söz konusu. Gerekirse dünya piyasalarından da ek alım gerçekleştirilecek. 
     
     Soruları yanıtladı 

     Devlet Bakanı ve Hükümet Sözcüsü Tunca Toskay, Çin Halk Cumhuriyeti'nin Varyag gemisinin boğazlardan geçişinde olabilecek bütün riskleri karşılamak konusunda Türkiye'ye devlet garantisi verdiğini bildirdi. 
     Devlet Bakanı Toskay, Bakanlar Kurulu toplantısında görüşülen konulara ilişkin bilgi verdikten sonra, gazetecilerin sorularını yanıtladı. 
     Toskay, ABD'nin Türkiye'den yeni bir talebi olup olmadığı ve varsa bu konunun Bakanlar Kurulu'nda görüşülüp görüşülmediğine ilişkin soruyu yanıtlarken, Dışişleri Bakanı İsmail Cem ve Milli Savunma Bakanı Sabahattin Çakmakoğlu'nun verdiği bilgiler çerçevesinde Türkiye'den yeni bir talebin söz konusu olmadığını söyledi. 
     Toskay, bir başka soru üzerine, ABD'nin Ankara Büyükelçisi Robert Pearson'un Başbakan Bülent Ecevit'e sunduğu kanıtlara ilişkin konunun Bakanlar Kurulu toplantısında gündeme gelmediğini belirtti. 
     Varyag'ın Türk boğazlarından geçişi konusunda Çin Halk Cumhuriyeti'nin güvence verip vermediği ve 1 milyar dolarlık bir mektubun söz konusu olup olmadığı sorusuna Toskay, ''Çin, bu konuda olabilecek bütün riskleri karşılamak konusunda Türkiye'ye devlet garantisi veriyor'' karşılığını verdi. 
     Toskay, Varyag'ın boğazlardan geçişine ilişkin tarih belirlenip belirlenmediği sorusunu ise şöyle yanıtladı 
     ''Yapılan değerlendirmelerde, meteorolojik şartlar itibariyle büyük bir aracın boğazlardan geçebilmesi için en geç Ekim ayı sonuna kadar geçişin sağlanması gerekiyor. Eğer, 'Ekim ayı sonuna kadar bu geçiş sağlanamazsa büyük bir ihtimalle ancak Nisan ayından sonra geçiş mümkün olabilir' diye bir teknik bilgi aktarıldı. Bu konuda, hem Türkiye'deki bütün ilgili kurullar ve şu anda Türkiye'de bulunan Çinli uzmanlar konuyu inceleyecekler ve teknik çalışmayı sonuçlandıracaklar.'' 
     






</TEXT>
</DOC>
