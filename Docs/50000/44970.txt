<DOC>
<DOCNO> 44970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/guncel/gun02.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MISIR ÇARŞISI DAVASININ SEYRİ DEĞİŞİYOR 
</HEADLINE>
<TEXT>
İtirafçı sürprizi 
Davanın iki tutuklu sanığı, 3.5 yıl sonra itirafçı olmaya karar verdi. Sosyolog Selek’i PKK üyesi olmakla suçlayan sanıklar, Patlama bombadan kaynaklandı’ dedi 
     SEMRA PELEK İstanbul 

     Mısır Çarşısı'ndaki patlamayla ilgili davanın tutuklu sanıkları Alaattin Öğet ve kız arkadaşı Kadriye Kübra Sevgi, 3.5 yıl sonra sürpriz bir şekilde itirafçı olmaya karar verdi. 
     İtirafçılar, sosyolog Pınar Selek'in terör örgütü PKK üyesi olduğunu, patlamanın da bombadan kaynaklandığını öne sürdü. Buna karşılık avukatlar, yeni gelişmenin ardında kıskançlık olduğunu savunarak, "Kadriye'yi dava arkadaşlarından kıskanan Alaattin intikam almaya çalışıyor" dedi. 
     
     Selek de katıldı 
     İstanbul 2 No'lu DGM'de dün görülen duruşmaya tutuklu sanıklar Alaattin Öğet, Kadriye Kübra Sevgi, Abdülmecit Öztürk, Hevval Öztürk, İsa Kaya, Maşallah Yağan ile tutuksuz yargılanan Pınar Selek ve Ercan Alır katıldı. Adli Tıp 1. İhtisas Kurulu'ndan yeni gönderilen raporu değerlendiren avukatlar, "Raporda çarşıda büyük bir patlamanın meydana geldiği, ancak patlamanın orijininin tespit edilemeyeceği belirtilmiş. Diğer raporlarla ele alındığında patlayanın bomba olmadığı ortaya çıkar" dedi. 
     
     Devletin yanındayım’ 
     Raporun açıklanmasından sonra söz alan tutuklu sanık Öğet'in "İtirafçı olmak istiyorum. Artık sonuna kadar devletin yanında yer alacağım" sözleri, duruşmada şok etkisi yarattı. Örgüt arkadaşlarının kendisine komplo kurduğunu iddia ederek, itirafta bulunan Öğet, Selek'le ilgili "Pınar ile 1998'de Cüneyt ismiyle tanıdığım dava sanıklarından Delibaş Arat aracılığıyla tanıştım. Tanışma örgütsel nitelikteydi" dedi. Can güvenliği olmadığını öne süren Öğet'in bir sonraki celsede geniş açıklamalarda bulunacağını belirterek, "Çarşıda bomba patladığını daha sonra iddia edeceğim" demesi, gülüşmelere neden oldu. Öğet'ten sonra söz alan Sevgi, "1998 yılında itirafçı olmak istedim ama dava sanıkları beni ölümle tehdit etti. Sanıkların hepsi PKK'lı" diye konuştu. 
     Dosyada ayrıca Öğet'le birlikte Erdal Nayır'ı öldürmek iddiasıyla da yargılanan Sevgi, cinayetle ilgili Pınar Selek'i suçladı. Sevgi şunları söyledi 
     
     Kod adı Leyla 
     "Leyla kod adlı Selek 1998'de tutuklandı. Bunun üzerine Azat kod adlı Abdülmecit Öztürk bize gelerek, Pınar'ın tutuklanmasından sorumlu tuttuğu Erdal Nayır'ı infaz etmemizi istedi. Biz de öldürdük." 
     İtiraflara sert bir şekilde karşı çıkan Avukat Ayhan Erdoğan, Kırklareli Cezaevi'ndeki her iki sanıkla iki hafta önce ailelerinin isteğiyle görüştüğünü belirterek, "Alaattin bana sanıklardan Abdülmecit Öztürk'ün sevgilisine asıldığını, intikam için itirafçı olacağını söyledi" dedi. Erdoğan, sanıkların kıskançlık nedeniyle verdiği ifadelerin gerçekleri yansıtmadığını öne sürdü. 
     
     Hepsi senaryo’ 
     Selek'in avukatlığını yapan babası Alp Selek ise "Son raporun ardından Öğet ve Sevgi'nin itirafçı olmak istemesi düşündürücüdür. Bütün bunlar baştan beri düzenlenen senaryonun bir parçasıdır" dedi. 
     Mahkeme heyeti, Öğet ve Sevgi'nin can güvenliklerinin sağlanmasına karar vererek, itirafçı iki sanığı dinlemek için duruşmayı erteledi. 
     



 GÜNCEL 
















</TEXT>
</DOC>
