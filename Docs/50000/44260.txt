<DOC>
<DOCNO> 44260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sontur08.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksi yolculuğu artık lüks oldu 
</HEADLINE>
<TEXT>

     İstanbul Otomobilciler Esnaf Odası Başkanı Semih Kaçanoğlu, vatandaşların artık çok zor durumda kalmadıkları sürece taksiye binmediklerini ifade ederek, ''Ülkemizde taksi yolculuğu artık lüks oldu'' dedi. 
     Kaçanoğlu, yaptığı açıklamada, yakıt fiyatlarının sürekli artması nedeniyle taksimetre ücretlerinin de zamlandığını, taksi ücretlerinin çoğu vatandaşın bütçesini aştığını belirterek, şunları söyledi 
     ''Ekonomik durum, taksici esnafını çok kötü etkiledi. Vatandaşlar artık çok zor durumda kalmadıkları sürece taksiye binmiyor. Ülkemizde taksi yolculuğu artık lüks oldu. Eskiden müşteriye yetişemeyen taksiciler şimdi sinek avlıyor. 
     Geçim sıkıntısı çeken vatandaşlar, taksiye binmek yerine artık otobüse, trene ve metroya biniyor. Eskiden taksiye binen insanlar şimdi toplu ulaşım araçlarını tercih ediyor. 
     Önceki yıllarda bir takside 2 ya da 3 şoför dönüşümlü olarak çalışıyor ve ailelerinin geçimini sağlayabiliyorlardı. Şimdi bir taksiden elde edilen kazanç 2-3 ailenin geçimine yetecek durumda değil. Taksici esnafı, vergilerini ödeyemeyecek hale geldi.'' 
     
     Müşteri artık bonkör değil 
     Taksi müşterilerinin eskiden ''bonkör'' olduğunu anlatan Kaçanoğlu, ''Taksimetre 450 bin lira yazsa, müşteri 500 bin lira verir, üstünü almazdı. Şimdi 100 bin liralık para üstünü almadan arabadan inmiyor'' şeklinde konuştu. 
     Küçük paraların üstünü bekleyen müşteriler nedeniyle trafiğin sıkıştığını ve taksicilerin trafik polisleriyle karşı karşıya geldiğini söyleyen Kaçanoğlu, ''Müşteri bonkörlüğünü de kaybetti'' dedi. 
     
     LPG, taksi durakları ve konser taksiler 
     Ekonomik durumun yanısıra korsan taksilerin de kendilerine büyük sorun olduğunu ifade eden Kaçanoğlu, ''Korsan taksiciler, haksız rekabet yaparak esnafımızın ekmeğini çalmaktadır'' diye konuştu. 
     İstanbul'da yaklaşık 18 bin taksi bulunduğunu vurgulayan Kaçanoğlu, duraklar yetersiz olduğu için sürekli trafikte dolaşan bu araçların gereksiz yere yakıt tükettiğini anlattı. 
     İstanbul'daki taksilerin yaklaşık yüzde 95'inin LPG'li olduğunu vurgulayan Kaçanoğlu, ''LPG'ye gelen zamlar bizim korkulu rüyamız. Her gün, 'Acaba bugün LPG'ye zam gelecek mi ' diye düşünüyoruz. Çünkü yakıta gelen zamları taksimetreye yansıtmak zorundayız. O zaman da müşteri bulamıyoruz'' dedi. 
     






</TEXT>
</DOC>
