<DOC>
<DOCNO> 34574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/soneko17.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'dan EGS Bank'ın yöneticilerine tedbir... 
</HEADLINE>
<TEXT>

     Tasarruf Mevduta Sigorta Fonu TMSF , EGS Bank A.Ş. eski ortak ve yöneticilerinin EGS şirketleri nezdindeki mal varlıkları üzerine ihtiyati tedbir koydurdu. 
     TMSF, Borsa Başkanlığı'nın istemi üzerine, EGS Bank A.Ş. ile İMKB'de işlem sıraları kapatılan EGS Holding A.Ş., EGS Dış Ticaret A.Ş., EGS Egeser Giyim A.Ş., EGS Finansal Kiralama A.Ş. ve EGS Gayrimenkul Yatırım Ortaklığı A.Ş. şirketlerine ilişkin tedbir ve işlemler hakkında Borsa'ya bir bilgilendirme yazısı gönderdi. Yazıda, Fon'a devredilen EGS Bank A.Ş.'nin ödenmiş sermayesi tutarındaki zararın TMSF Yönetim Kurulu'nun ilgili kararı uyarınca Fon tarafından devralınması sonucu, adı geçen bankanın hisse senetlerinin mülkiyetinin Fon'a intikal ettiği hatırlatıldı. 
     TMSF Yönetim Kurulu'nun 10 Temmuz tarihli kararıyla, Bankalar Kanunu'nun 14. maddesinin 5 ve 17. maddesinin 2 ve 3 numaralı fıkraları çerçevesinde, EGS Bank A.Ş. eski ortak ve yöneticilerinden EGS Holding A.Ş., Hasan Turhan, Kubilay Kırman, Alper Kuş, Fatih Cenikli, Mete Oğuz, Enver Güney ve Güngör Keşçi'nin mal varlıkları üzerine her türlü muhafaza tedbiri alınmasının ilgili mahkemeden istenilmesinin kararlaştırıldığı kaydedilen yazıda, daha sonra şöyle denildi 
     ''Ankara Asliye 1. Ticaret Mahkemesi'nin 11 Temmuz tarihli ihtiyati tedbir kararları uyarınca da, Ankara 26. İcra Müdürlüğü'nün 2001 9914, 9915 sayılı dosyaları üzerinden adı geçen gerçek kişilerin EGS Holding A.Ş., EGS Dış Ticaret A.Ş., EGS Egeser Giyim A.Ş., EGS Finansal Kiralama A.Ş. ve EGS Gayrimenkul Yatırım Ortaklığı A.Ş. firmaları nezdinde sahibi bulundukları varlıklar üzerine ihtiyati tedbir konulması, 3. kişilere devir ve temliklerinin önlenmesi hususunda, sözkonusu İcra Müdürlüğü'nce firmalara 12 Temmuz tarihinde yazı gönderilmiştir.'' 






</TEXT>
</DOC>
