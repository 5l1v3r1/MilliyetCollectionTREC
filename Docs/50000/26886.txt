<DOC>
<DOCNO> 26886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sonspo29.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Divan Kurulu'ndan Süren'e destek 
</HEADLINE>
<TEXT>

     Galatasaray Kulübü Olağan Divan Kurulu toplantısında sürpriz bir gelişme yaşandı. 
     Lütfi Kırdar Uluslararası Kongre Merkezi ve Sergi Sarayı'nda gerçekleştirilen ve yaklaşık 4,5 saat süren toplantıda, kulüp başkanı Faruk Süren, divan kurulu üyelerinin ısrarlı talepleri üzerine, yönetim kurulu olarak bir süre önce aldıkları olağanüstü genel kurul kararını yeniden gözden geçireceklerini açıkladı. 
     Divan kurulu üyeleri, toplantıda yapılan oylamada, oybirliğiyle kulüp başkanı Süren'e tam destek verip, olağan kongrenin yapılacağı Mart 2002'ye kadar görevine devam etmesini tavsiye kararı aldılar. Bunun üzerine kulüp başkanı Faruk Süren, bu istek karşısında, yönetim kurulu arkadaşlarıyla tekrardan görüşüp, konu üzerinde tartışacaklarını, ancak olumlu bir karar çıkmaması halinde ise şimdiden herkesten özür dilediğini ifade etti. 
     Öte yandan, kulüp başkanı Süren'in konuşması sırasında söz alarak yanına gelen, başkan adaylığı söz konusu olan İzzettin Doğan, ''Eğer kendi aralarında kavga etmiyorlarsa, kulübün de denildiği kadar borcu yoksa, bu kararlarından vazgeçsinler ve bizleri bu kadar üzdükleri için özür dileyip, Mart 2002'ye kadar yollarına devam etsinler'' diye konuştu. 







</TEXT>
</DOC>
