<DOC>
<DOCNO> 15605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sontur16.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Erçel, devalüasyon öncesinde parasını tesadüfen dövize çevirmiş 
</HEADLINE>
<TEXT>

     Merkez Bankası eski Başkanı Gazi Erçel, Halk Bankası'ndaki TL hesabının 19 Şubat günü dövize dönüştürülmesinin tamamen bir tesadüf olduğunu savundu. 
     Gazi Erçel, yaptığı yazılı açıklamada, arkadaşları tarafından yönetilen ve Halk Bankası'nda bulunan hesabının dövize çevrilmesinin hayatı boyunca karşılaştığı en talihsiz olay olduğunu belirterek, şöyle dedi 
     ''Bu işlemde benim devalüasyonu bilmem ve ona göre talimat vermem kesinlikle mümkün değildir. Dalgalı kura geçiş kararı bu işlemden 3 gün sonra 22 Şubat'ta alınmıştır. O zamana kadar da devalüasyon ile ilgili bir karar mevcut değildir.'' 
     Hep devalüasyonun olmayacağını savunduğunu, programın uygulama safhasında defalarca devalüasyona lüzum olmadığını belirttiğini kaydeden Gazi Erçel, gerek Kasım krizinde, gerekse siyasi krizin ekonomik krize dönüştüğü Şubat krizinde programın aynen gitmesi için büyük çaba sarfettiğini vurguladı. Gazi Erçel, ''Dalgalı kura geçilmesinden bir gün sonra görevimden ayrıldım. Bu bir ilke meselesi idi. Ayrıca, kamuoyunca bilinmesini isterim ki, bu gibi hesapları da hayatım boyunca yapmadım'' dedi. 
     Merkez Bankası eski Başkanı Gazi Erçel'in, dagalı kura geçiş kararının alındığı 21 Şubat gecesinden önce 19 Şubat'ta, Halk Bankası'ndaki 52 milyar lirasını dolara çevirttiği haberi basında yer almıştı. 




</TEXT>
</DOC>
