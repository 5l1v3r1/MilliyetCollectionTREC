<DOC>
<DOCNO> 10189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/yasam/ayas.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorumlu Bakan hemen istifa etti 
</HEADLINE>
<TEXT>
KÖPRÜ FACİASI 
Portekiz’de tarihi bir köprü çöktü. Üzerinden geçen bir otobüs ve iki otomobil, içlerindeki 80 kişiyle 50 metreden sulara gömüldü 
     DIŞ HABERLER SERVİSİ 

     Portekiz’in Douro Nehri üzerindeki 115 yıllık köprü, önceki gece aşırı yağışlar sonucu çöktü. Bu sırada 67 yolcusuyla köprüden geçen bir otobüsle, içlerinde 10’dan fazla insan bulunduğu sanılan iki otomobil de, yıkılan köprüyle birlikte nehrin sularına gömüldü. 
     Kaza sonrası, yol ve ulaşım işlerine bakan Kamu İşleri Bakanı Jorge Coelho, derhal görevinden istifa etti. Başbakan Antonio Guterres’e istifasını sunan Coelho, "Bu olaydan sonra artık bakan olarak kalmamın mümkün olmadığına inanıyorum" dedi. 
     
Korkunç son      80 kişinin boğulduğuna kesin gözüyle bakılan kaza, görgü tanıklarının anlatımına göre şöyle gerçekleşti 
     Entre os Rios Köprüsü’nü taşıyan sütunlardan biri, önceki gece aniden yıkıldı. Bu sütunun taşıdığı, köprünün 80 metrelik kısmı, üzerinde seyreden bir otobüs ve iki arabayla sulara gömüldü. İki otomobil anında kayboldu. Bir süre sularla sürüklenen otobüs de aynı korkunç sondan kaçamadı. Kaza sonrası, korkunç bir aile dramının da yaşandığı anlaşıldı. Çünkü köprüden uçan otobüsün sürücüsü, birkaç saniye önce aynı köprüden geçen bir başka otobüsün sürücüsünün oğluydu. 
     
Başbakan yuhalandı      Trajik kazanın ardından olay yerini ziyaret eden Başbakan Antonio Guterres ise, halk tarafından yuhalandı. Kaybolanların aranması için donanmadan yardım isteyen Guterres, kurtarma çalışmalarını izleyen ve 100 kadar kişiden oluşan kalabalığın "Katiller, katiller" sloganlarıyla karşılandı. Kaza nedeniyle Portekiz’de iki gün süreyle ulusal yas ilan edildi. 
     
     


 YAŞAM 






















</TEXT>
</DOC>
