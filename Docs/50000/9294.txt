<DOC>
<DOCNO> 9294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/spor/aspo.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray’da kapalı kapılar ardında kıyamet koptu 
</HEADLINE>
<TEXT>
FLORYA CEHENNEMİ 
Faruk Süren, isyanı bastırmaya çalıştı. Kampta tüm futbolcuları topladı ve uyarılar yaptı. Ancak hiç de ummadığı bir karşılık aldı 
BAŞKAN Burada bir cennet yarattık. Bunu bozmayalım. Burası Amerika değil. Krizden elbette biz de etkilendik 
FUTBOLCULAR Ekmeğimizi futboldan kazanıyoruz. Verilen sözlerin tutulmasını, ödeme tarihlerine uyulmasını istiyoruz 
     HALİL ÖZER 

     TARİH 23 Şubat. Günlerden cumartesi. Galatasaray, Kocaelispor maçının hazırlıklarını tamamlamış. Birazdan kamp başlayacak. Ama futbolcuların kampa girmeme kararı bir anda kulaktan kulağa fısıldanıyor, Faruk Süren’e kadar da ulaşıyor. Bunun üzerine Süren, krize el koymak amacıyla Ali Dürüst’le birlikte Florya’ya geliyor, futbolcuları toplantıya çağırıyor. 
     
     Burası Amerika değil’ 
     SÜREN’in sinirli tavrı dikkatlerden kaçmıyor. Ama sakin görünmeye çalışıyor ve konuşuyor "Dertlerinizi anlıyorum. Ama burası Amerika değil. Bu krizden elbette biz de etkilendik. Yıllardır ihtiyaçlarınızı karşılamaya çalıştık. Florya’da bir cennet yarattık. Lütfen bu cenneti bozmayın, yıkmayın. Lütfen bize izin verin bu cenneti elbirliği ile yaşatalım" 
     
     Fazla borcumuz yok’ 
     KISA bir süre konuşmasına ara veriyor Faruk Süren... Kimseden çıt çıkmıyor. Ve Türk futbolculara dönüyor "Sizlere fazla borcumuz yok. Yaklaşık 3 milyon dolar ödememiz gerekiyor. Ama içinizden bazıları gazetecilere geçen yıldan kalma alacağı olduğunu söylemiş. Bu beni çok üzdü. Hanginize borcumuz var Şimdi söyleyin de biz de bilelim " 
     
     Paranız dolar’ 
     OYUNCULAR da sessiz kalmıyor. Başkan’a karşılık veriyorlar "Bizim sıkıntımızı biliyorsunuz. Ekmeğimizi futboldan kazanıyoruz. Elbette Türkiye’deki sıkıntıyı da göz ardı etmiyoruz. Ama biz verilen sözlerin tutulmasını istiyoruz. Belirlenen tarihlerde ödemelerin yapılmasını bekliyoruz." Araya Dürüst giriyor "Paranız dolar. Kaybınız yok ki." 
     
     Gerginlik bitmiyor 
     GERGİN başlayan toplantı hiç bir yumuşa sağlanamadan sona eriyor. Futbolcular mayıs ayından önce ödeme yapılmayacağı görüşünde birleşiyorlar. "Paraları unutalım, işimize bakalım" diyorlar ama yine de tepkilerini koyup, kampa girmiyorlar ve evlerinin yolunu tutuyorlar. Ve sonrası Kocaeli bozgunu. Bir cennete benzetilen Florya, şimdi bir cehennem sanki... 
     


 SPOR 




























</TEXT>
</DOC>
