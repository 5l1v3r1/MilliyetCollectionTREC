<DOC>
<DOCNO> 33990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo06.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İsviçre'ye gitti 
</HEADLINE>
<TEXT>

     Galatasaray Futbol Takımı, 3. hazırlık kampı için bugün uçakla İsviçre'ye gitti. 
     Sarı-kırmızılar, Arnavutluk'un KS Vllaznia İşkodra takımıyla yaptığı Avrupa Şampiyonlar Ligi 2. ön eleme turu ilk maçının ardından bu sabah İsviçre'nin Cenevre kentine hareket ettiler. 
     Galatasaray, bugün Cenevre'de TSİ 22.00'de Portekiz'in Benfica SL Lizbon takımıyla bir hazırlık maçı yapacak. 
     Sarı-kırmızılı takım, 2. hazırlık maçını da 28 Temmuz Cumartesi günü aynı ülkenin Sion kentinde İspanya'nın Villa Real takımıyla TSİ 20.30'da oynayacak. 
     
     Futbolcular turdan umutlu 
     Galatasaray'ın İsviçre'ye hareketinden önce Atatürk Havalimanı'nda gazetecilerin Avrupa Şampiyonlar Ligi 2. ön eleme turu ilk maçıyla ilgili sorularını yanıtlayan Ümit Karan ve Ergün, 2-0'lık skorun tur için yeterli olacağını söylediler. 
     Ümit Karan, kolay görünen rakiplerle yapılan tüm maçların zor geçtiğini belirterek, ''Dünkü maçta oldukça zorlandık. Çok da gol kaçırdık. Ancak elde ettiğimiz 2-0'lık sonuç bizim için avantajlı bir skor. Bu skorla turu geçeceğimize inanıyorum'' diye konuştu. 
     Ümit Karan, ilk resmi maçı olması nedeniyle Ali Sami Yen Stadı'nda biraz heyecanlandığını, ancak golü attıktan sonra çok mutlu olduğunu ifade ederek, ''Gollerimin devamı gelecek. Üzerimdeki heyecanı da attıktan sonra daha iyi olacağım'' dedi. 
     Ergün ise İsviçre'deki hazırlık maçlarının ardından Arnavutluk'a geçerek maçın rövanşını oynayacaklarını hatırlatarak, ''İnşallah orada da güzel oynar, İstanbul'daki gibi çok gol kaçırmaz ve galibiyetle döneriz'' diye konuştu. 






</TEXT>
</DOC>
