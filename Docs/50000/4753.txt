<DOC>
<DOCNO> 4753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/spor/spo04.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞOK MARKAJ 
</HEADLINE>
<TEXT>

Trabzonspor, Galatasaray’ın yıldızlarına nefes aldırmayacak 
     Jardel’e kilit 
     TRABZON Teknik Direktörü Sadi Tekelioğlu, Galatasaray maçındaki oyun planını belirledi. Tekelioğlu’nun, oynaması halinde Jardel’i, Osman’a kontrol ettireceği, Hasan’ın üzerine de Abdülkadir’i vermeyi düşündüğü öğrenildi. Hagi, Okan, Emre ve Hakan Ünsal’a, Gökdeniz, Yanchev, Tamer ve Orhan’ın adam adama pres uygulayacağı, Nesim’in oyunu yönlendireceği kaydedildi. Hami ve Oktay, bireysel becerileriyle rakip savunmanın dengesini bozmaya çalışacak. 
     
     İyi konsantrasyon 
     TEKELİOĞLU’NUN, futbolcularına, "Galatasaray’ı yenmenin tek yolu, çok iyi konsantre olmak. Herkesin, görevini eksiksiz yerine getirmesi ve karşılaşmanın 90 dakika olduğunun unutulmaması gerekiyor" dediği öğrenildi. Trabzon’un hocası, sınavla ilgili "Galatasaray maçının kazanılması, camiamızda gerçek bir barışın sağlanmasına büyük hizmet edecek" diye konuştu. Bu arada fiyatlardaki indirim nedeniyle maç biletlerine yoğun ilgi olduğu bildirildi. 
     
     LANGE Bosman’ın avukatını tuttu 
     TRABZONSPOR’DAN kaçan Rune Lange, bonservisinin ucuza alınması için Bosman’ın avukatını tuttu. Bordo - Mavili kulübün, Belçika’nın Brugge takımından transferi için alacağı paranın tamamını istemesi üzerine Norveçli golcü, Bosman davasını kazanarak transferde devrim yaratan Luc Misson’a başvurdu. 
     BRUGGE, 35 milyon Norveç kronluk 2.6 trilyon lira parayı Trabzon’a ödemeyi istemezken, Lange de sorunu kökünden halletmek için ilk adımı Avukat Misson ile temasa geçerek attı. Brugge’ün hocası Sollied’in de Lange’yi istediği ve bir an önce transfer edilmesi için yönetime görüş bildirdiği ifade edildi. 
     
     İwan’a izin 
     TRABZONSPOR yönetimi, Sadi Tekelioğlu’nun gözüne giremeyen Bulgar Iwan’a, kendisine kulüp araması için, 10 gün izin verdi. Iwan takım bulamazsa, eski kulübü PSV Eindhoven’e geri gönderilmesi için zemin aranacak. Bu arada, yeniden Ankaragücü’ne verilen Ramazan’ın sözleşmesinde bonservis bedelinin bulunmaması şaşkınlık yarattı. Ankaragücü’nün,öTrabzon bize 375 bin dolar borçlu" demesine rağmen, yönetim "Resmi anlaşma yok" yanıtını verdi. 
     


 SPOR 





























</TEXT>
</DOC>
