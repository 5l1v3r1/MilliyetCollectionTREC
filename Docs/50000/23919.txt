<DOC>
<DOCNO> 23919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sonspo17.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tayfur "Daum'un gidecek futbolcuları belirlemesi normal" 
</HEADLINE>
<TEXT>

     Beşiktaş ve A Milli Takım'ın başarılı futbolcusu Tayfur Havutçu, bugüne dek başka bir kulüpten kendisine transfer teklifi gelmediğini, gelse bile hedefinin Beşiktaş'ta futbola devam etmek olduğunu söyledi. 
     Galatasaraylı Fatih ve Çaykur Rizesporlu Devran ile birlikte ses sanatçısı Davut Güloğlu'nun Karagümrük'teki restoranının açılışına katılan Tayfur, Beşiktaş ile olan sözleşmesinin, 31 Mayıs'ta sona ereceğini hatırlatarak, ''Şu an milli takımdayım. Önümüzde iki zorlu maç var. Milli takım kampından sonra Beşiktaş yönetimi ile masaya oturup, anlaşmaya çalışacağız'' dedi. 
     Beşiktaş'ta kalmak istediğini belirten Tayfur, ''Yönetim 1 yıllık anlaşma istiyor. Ben bir sorun yaşayacağımızı sanmıyorum. Futbolu da Beşiktaş'ta bırakmak istiyorum'' diye konuştu. 
     
     'Daum'un davranışı normal' 
     Milli futbolcu, Daum'un geçen hafta kendileriyle toplantı yapıp, gelecek sezon birlikte çalışıp çalışmayacağı futbolcuları belirlemesinin doğal olduğunu söyledi. 
     Daum'un gelecek yıl da Beşiktaş'ı çalıştıracağını kaydeden Tayfur, ''Dolayısıyla gelecek sezon birlikte çalışmayacağı futbolculara bunu söylemesi de oldukça doğal. Aldığı kararları saygıyla karşılıyoruz. Sonuçta bizler futbolcuyuz'' şeklinde konuştu. Ali Eren'in Daum ile ilgili yaptığı açıklamalara da değinen Tayfur, ''Ali Eren'in yaptığı açıklamaları, ben de gazeteden okudum. O bizim için çok önemli bir futbolcu. Benim gönlüm Ali Eren'in takımda kalmasından yana'' diyerek sözlerini tamamladı. 
     Bu arada Tayfur, Fatih ve Devran, Davut Güloğlu ile birlikte kurdele keserek, Güloğlu'nun restoranının açılışını yaptı. 
     







</TEXT>
</DOC>
