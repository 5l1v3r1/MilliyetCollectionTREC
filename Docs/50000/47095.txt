<DOC>
<DOCNO> 47095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/spor/spo02.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Benim mevkim yok" 
</HEADLINE>
<TEXT>

Fenerbahçe’ye, Rizespor önünde galibiyeti getiren Ali Akdeniz, görev verildiği taktirde kale haricinde her yerde oynayabileceğini söyledi 
     SARI - Lacivertli forma altında ilk lig maçını Rizespor’a karşı oynayan ve attığı golle takımını üç puana taşıyan Ali Akdeniz, "Ben ilkleri severim" dedi. Genç futbolcu, "İlk defa hazırlık maçında görev aldım ve Aachen’e gol attım. Ardından Leverkusen’e karşı forma giydim. Az kalsın yine golü buluyordum" diye konuştu. 
     FENERBAHÇE’NİN büyük bir camia olduğunu ve sorumluluğunu bildiğini belirten Ali Akdeniz sözlerini şöyle sürdürdü "Kale haricinde her yerde oynarım. Benim mevkim yok. Hocam bana görev verdiği sürece elimden geleni yapmaya devam edeceğim. Rizespor maçından sonra yaşadığım mutluluğu anlatamam. Umarım bunun devamını getiririm." 
     
Güldüren’e yakın takip      YÖNETİCİ Murat Özaydınlı’nın, Gençlerbirliği’nin başarılı defans oyuncusu İsmail Güldüren ile 10 gün önce telefonla görüştüğü ve sezon sonunda sözleşmesinin bitip bitmediğini sorduğu öğrenildi. Ümit Milli Takımı’nda da forma giyen genç oyuncuya Fenerbahçe’nin dışında Galatasaray’ın da ilgi gösterdiği belirtildi. 
     
Fener, Lyon yolcusu      FENERBAHÇE, Lyon maçının hazırlıklarına dün akşam yaptığı antrenmanla başladı. Sağ arka adelesindeki sakatlığı düzelen Revivo kafileye alındı. İsrailli yıldızın bu maçta oynamasına kesin gözüyle bakılıyor. Sarı - Lacivertliler bugün özel uçakla Fransa’ya gidecekler ve maçın oynanacağı statta son hazırlıklarını yapacaklar. 
     
Mirkoviç şüpheli      FENERBAHÇE, Lyon maçı hazırlıklarını dün akşam yaptığı idmanla sürdürdü. Ülkesinden dönen İsrailli Revivo ile sağ ayak tabanında problem olan Ogün’ün düz koşu yaptığı çalışma sonrası Mustafa Denizli, Rize maçında sakatlanan Mirkoviç’in durumunun ciddi ve Lyon maçında oynamasının zor olduğunu belirtti. Sarı - Lacivertliler, antrenmanın ardından kampa girdi. Bu arada UEFA, Leverkusen maçında kırmızı kart gören Johnson’a bir maç ceza verdi. 
     



 SPOR 



























</TEXT>
</DOC>
