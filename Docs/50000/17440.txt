<DOC>
<DOCNO> 17440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/ekonomi/eko08.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren’e 276 milyarlık haciz 
</HEADLINE>
<TEXT>

     CENNET NAR İstanbul 

     Galatasaray Kulübü Başkanı Faruk Süren’in şirketleri aleyhine, ödenmeyen borçlar nedeniyle 276 milyar 872 milyon lira tutarında haciz kararı alındı. Şeker Finansal Kiralama Anonim Şirketi, avukatı Durmuş Şenkaya aracılığıyla mahkemeye başvurarak, Süren’e ait Transtürk Holding A.Ş., Plastaş Plastik Sanayi ve Ticaret A.Ş. ile Plastek Plastik Şişirme ve Ticaret A.Ş.’den 276 milyar 872 milyon 310 bin lira alacağı olduğunu bildirdi. 
     Dilekçede, borçulardan alacaklarına karşılık iki adet bono aldıklarını belirten avukat Şenkaya, borcun vadesi geldiği halde ödenmediğini kaydetti. Alacaklarının garanti ve teminat altına alınmadığını belirten avukat dilekçesinde, "Aldığım duyumlar ve yerinde yaptığımız incelemelerde borçlunun, şirket merkezlerini ve şubelerini tasfiye ettiğini, şirketin ortaklar arasında paylaşılmış olduğunu tespit ettik. Ortaklar şirketin tüm varlığını kaçırma hazırlığı içindedirler" dedi. Şenkaya’nın, borçlunun menkul, gayrımenkul ve üçüncü kişilerdeki hak ve alacakları üzerine haciz konulması talebini mahkeme kabul etti. 
     


 EKONOMİ 



















</TEXT>
</DOC>
