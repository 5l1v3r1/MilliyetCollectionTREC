<DOC>
<DOCNO> 5114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/spor/ygskol.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hücumda yeni doz 
</HEADLINE>
<TEXT>

     Futbol ve Teknik DOĞAN KOLOĞLU 

     Galatasaray’daki ülkenin en zengin ve uyumlu teknik futbolcular grubu tekme yememek ve aynı zamanda rakibi yorup, direncini çökertmek için sahaya yayılıp, bol top çeviriyor. Emre, defansif görevden daha çok ofansif görevde sivrildi. Attığı iki golden başka takımda rakip kaleye en çok şut atan oyuncuydu. Büyük bir teknisyen ama çalım atma stili vücudunu rakip tekmelerden koruyamıyor. Çünkü topu rakibe kaptırır gibi yapıp, "Kandırmaca çalım" ürettiği için topa giriş niyeti oluşan rakip istemiyerek de olsa onu tekmeliyor. Hakem komitesi başkanı isim vererek, Emre’yi "Hakemler korusun" dediği halde her maçta adeta bıçak altına yatıyor. Bir de sinirleniyor. Ya profesyonelliğin bu yüzünü bilmiyor yahut da toplumsal bir dram yaşıyor. 
     Hakan ile önündeki Hasan öyle bir ikili ki, PSG maçında onlara bir de Ergün katılmıştı. Rakip Fransız sağ beki o çapta bunalttılar ki yan yönetime "Hangisini tutacağım " der gibi elle isyan etti. Son maçta da bu tekrarlandı. Galatasaray’ın her maçtaki gibi yıkıcı ve vurucu gücü önce sol kanattadır. 
     Galatasaray’da, kolektif hareketliliğin "Koşan adamları topla boş alanda buluşturan dinamizmi" artık Hagi’nin yaşla törpülenen üstün becerisinden daha fazlasını üreten bir kaliteli dönem yaşıyor. 
     Galatasaray, o kadar ofansif bir Trabzon maçı oynadı ki, top kaptırıldığında hemen geri dönemeyen veya pres yapamayan Jardel ve Hagi gibi oyuncuların bu eksiliği taktik yetersizlik olarak sırıttı. Oysa ki, elde ilk kadroya katılacak Ergün, Capone ve Ümit gibi bu ikili göreve uygun oyuncular var. Ayrıca Popescu mutlaka artık, "Top kapıldıktan sonra oynayan adam" statüsünden "Presle top mücadelesi yapan ve rakibi bozan statüye" geçmelidir. Trabzonspor maçındaki gibi çok hücum eden takım geride ilk topa pres yapmayan oyunculara forma verirse ofansif futbola ihanet eder. Galatasaray seyir zevki futbolunu güzelleştirirken, savunmanın ilk topa girme avantajını da kullanmalıdır. Aksi takdirde Beşiktaş maçlarındaki Nouma ve Ahmet örneğindeki goller gibi ilerde süratli forvetler karşısında affedilmeyecek hatalar yaşar. 
     


 SPOR 






























</TEXT>
</DOC>
