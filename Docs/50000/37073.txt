<DOC>
<DOCNO> 37073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/soneko09.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmeler hız kesti... 
</HEADLINE>
<TEXT>

     Dünya çapındaki özelleştirme operasyonları hız kesti. 2000 yılında özelleştirmeden sağlanan gelirler, önceki yıla oranla yüzde 29.48 gerileyerek, 100 milyar 63 milyon dolara indi. 
     Türkiye, geçen yıl dünya toplamının yüzde 2.7'sini oluşturan 2 milyar 712 milyon dolarlık özelleştirmeyle 1999'a oranla yüzde 7,036.8, 1998'e oranla da yüzde 165.9 artış kaydetti. Ekonomik İşbirliği ve Kalkınma Teşkilatı'nın OECD 79 sayılı ''Financial Market Trends'' adlı çalışmasının özelleştirmeleri konu alan bölümündeki verilere göre, 1990'dan bu yana, devletlerin sahip olduğu, değeri 1 trilyon dolara yaklaşan işletme, özel sektöre devredildi. 
     Özelleştirmeler özellikle, imalat, bankacılık, enerji ve ulaştırma gibi sektörlerde yoğunlaştı. Geçtiğimiz yıllarda bu alanda yaşanan hızlı gelişmenin ardından 2000 yılındaki özelleştirmeler, 1999 yılına göre üçte bir oranında azaldı. Ancak, OECD ülkeleri, yine de toplam özelleştirmenin yarıdan fazlasını gerçekleştirdiler. 1999'daki toplam özelleştirme tutarı 141 milyar 886 milyon dolar düzeyinde bulunuyordu. 2000'de telekomünikasyon sektörü varlıkları satışı, OECD bölgesindeki özelleştirme faaliyetlerinin ana kaynağı olurken, ulaştırma ve enerji sektörleri OECD dışında en önemli aktivite alanını oluşturdu. Geçtiğimiz yıl boyunca Avrupa ülkelerindeki 3. nesil mobil iletişim ihaleleri de 90 milyar dolarlık hacim yarattı. Bu rakamlara özelleştirme gelirleri içinde yer verilebilseydi, 2000 bir başka rekor yılı olacaktı. 
     Türkiye'nin 2000 yılındaki özelleştirme geliri 2 milyar 712 milyon dolar olarak gerçekleşirken, 1999 yılında bu rakam 38 milyon dolar, 1998'de de 1 milyar 20 milyon dolar düzeyinde bulunuyordu. Ayrıca, geçen yıl Türkiye'deki özelleştirme geliri, dünya toplamının yüzde 2.71'ini oluşturdu. 







</TEXT>
</DOC>
