<DOC>
<DOCNO> 48785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko18.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık sınırı 265 milyon liraya yükseldi... 
</HEADLINE>
<TEXT>

     Türk-İş Araştırma Merkezi'nin araştırmasına göre, ''açlık sınırı'' olarak da tanımlanan 4 kişilik bir ailenin yeterli, dengeli ve sağlıklı beslenebilmesi için yapması gereken asgari gıda harcaması, Ekim ayında 265 milyon 174 bin liraya yükseldi. 
     Türk-İş'ten yapılan açıklamaya göre, 4 kişilik bir ailenin zorunlu ve asgari düzeydeki gıda harcamasının yanı sıra kira, ulaşım, yakacak, giyim, eğitim, kültür gibi temel gereksinimleri için yapılması gereken harcamaları da dikkate alan ve ''yoksulluk sınırı'' olarak da belirtilen tutar ise Ekim ayı itibariyle 806 milyon lira olarak hesaplandı. 
     Açıklamada, asgari ücretin 122 milyon 186 bin 520 lira olduğu ifade edilerek, açlık sınırının bunun 2 katını, yoksulluk sınırının ise 6 katını aştığı kaydedildi. 
     Araştırmaya göre, bakliyat ürünleri, kış mevsiminin başlaması nedeniyle mevsimlik fiyat artışına uğradı ve Ekim ayının en çok zamlanan gıda maddeleri oldu. Barbunyanın fiyatı yüzde 85.8, kırmızı mercimeğin fiyatı yüzde 49.7, kuru fasulyenin fiyatı ise 30.7 arttı. 
     Ekmek, makarna, pirinç, un gibi maddelerin fiyatlarındaki büyük zamlar da Ekim ayındaki 10.3'lük yüksek artışın önemli etkenleri arasında yer aldı. 
     Araştırmaya göre, 2001 yılının 10 ayı itibariyle gıda harcaması artış oranı yüzde 51.2 olarak gerçekleşti. Bu oran, geçen yılın aynı döneminde yüzde 35.6 olarak hesaplanmıştı. 
     






</TEXT>
</DOC>
