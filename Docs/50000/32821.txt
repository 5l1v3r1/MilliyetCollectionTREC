<DOC>
<DOCNO> 32821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/yazar/bila.html </URL>
<DATE> 2001/07/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Zirvenin kararı Önce güven 
</HEADLINE>
<TEXT>

     Enis Öksüz'ün Ulaştırma Bakanlığı'ndan istifasından sonra dün ekonomi bürokratlarıyla birlikte toplanan liderler zirvesinde soruna teşhiş konuldu ve öncelikli hedef belirlendi. 
     Zirveye, katılanların piyasalardaki olumsuz gelişmelerin kaynağının "güven sorunu" olduğu konusunda görüşbirliğine vardıklarını ve bundan sonra atılacak her adımın kamuoyunda "güven" oluşturmaya yönelik olacağı kararı aldıklarını söyleyebiliriz. 
     Koalisyon liderleri Ecevit, Bahçeli ve Yılmaz'ın, piyasalardaki dalgalanmaya ilişkin sorularını yanıtlayan Devlet Bakanı Kemal Derviş, Merkez Bankası Başkanı Süreyya Serdengeçti, Hazine Müsteşarı Faik Öztrak ve Bankacılık Üst Kurulu Başkanı Engin Akçakoca, sorunun "güven ortamının sağlanması" olduğu noktasında birleştiler. Serdengeçti, Öztrak ve Akçakoca, kendi alanlarında yaptıklarını anlattılar ve liderlere ayrıntılı bilgi verdiler. 
     Devlet Bakanı Kemal Derviş ise sorunu ve çözüm yolunu şöyle özetledi 
     "Bu son dalgalanmaları gerektirecek bir ekonomik ve mali tablo yok. Sorun tümüyle siyasi güven sorunundan kaynaklandı. Eğer güven fikrini kamuoyuna yerleştirebilirsek sorun kendiliğinden çözülür." 
     Zirveye katılan üst düzey bürokratların da katıldığı bu saptama, liderlerce de kabul gördü. Zirvede, bu amaçla Başbakan Ecevit, başbakan yardımcıları Bahçeli ve Yılmaz'ın, teknik kadro tarafından daha sık ve daha detaylı bilgilendirilmelerine karar verildi. Bu karar, zirve bildirisine, "güçlü eşgüdüm sağlanacak" sözleriyle geçti. 
     Zirvede, program hedefleri de gözden geçirildi. Mevcut bulgular ışığında program hedeflerinde revizyona gidilebileceği de ifade edildi. Enflasyon hedefinin gözden geçirilebileceği ve daha gerçekçi hedefler belirlenebileceği kayda geçirildi. 
     Üst düzey bürokratların liderlere verdiği bilgiler arasında, "dalgalı kur" sistemine devam edilmesi gerektiği de yer aldı. Dalgalı kurun bir tercih değil bir zorunluluk olarak ortaya çıktığı ve bu uygulamanın sürdürülmesi gerektiği vurgulandı. 
     En önemli sorunlardan biri olarak görülen faiz oranlarının yüksekliği konusunda ise yine çözümün güven ortamının oluşturulması ve güçlendirilmesi olduğu sonucuna varıldı. Faizlerin genel düzeyinin piyasa tarafından belirlendiği, piyasanın da en fazla "güven" faktöründen etkilendiği saptaması yapıldı. 
     Derviş ve bürokratların verdiği bilgiler ve yaptıkları değerlendirmelerden Başbakan Ecevit ve ortakları Bahçeli ve Yılmaz'ın mennun kaldıkları söylenebilir. Liderlerin, bakanların güven sarsıcı, programla çelişen beyanlardan kaçınmaları, liderlerin ve hükümetin programın arkasında aynı kararlılıkla durduklarının kamuoyuna yansıtılması konusunda fikir birliğine vardıkları da gelen haberler arasında. 
     Liderler zirve boyunca dövizi ve borsayı da yakından izlediler. 
     Döviz bir ara yeniden 1 milyon 400 bin lirayı aşma eğilimi göstermesi üzerine bürokratlara "ne oluyor" sorusunu yönelttiler. Bürokratlar ise seansın 1 milyon 400 bin liranın altında kapanacağı tahminini yaptılar ve "panik alım"ların anlık yükselmelere neden olduğu yorumunu yaptılar. Ayrıca, önceki gün doların 1 milyon 580 bin lira, 1 milyon 600 bin lira gibi düzeylere çıktığını, ancak, bu fiyatlardan kimsenin dolar alıp satmadığını, işlem yapılmadığını da liderlere ilettiler. Bu durumu, "panik fiyat"lar olarak açıklayan bürokratlar, fiyatlar yükselince satıcıların piyasaya çıktığını ancak kimsenin bu fiyatlardan dolar almadığını açıkladılar. Yapılan pahalı döviz alımlarının ise açık pozisyonu bulunan bankaların döviz tutmaya yönelmeleri ile dövizle borçlananların "paniğe" kapılmalarından kaynaklandığını, ancak, bunun yaygın olmadığını belirttiler. 
     Sonuç olarak, Öksüz'ün istifasıyla, hükümetin piyasalara bir kez daha "siyasi güven, programa destek" mesajı verdiği ve bunun da olumlu etkilerinin dünkü gelişmelere yansıdığı saptaması yapıldı. 
     
     







MHP yıpranıyor 


Tayyip kızmasın 


Zirvenin kararı Önce güven 


Türkiye'nin zamanını daha fazla çalmayın 


Siyasetçinin hortumu .. 


Umut... Yeniden. 


Güreşe karşı tenis 


O kadar basit değil... 


Bu bir ilandır 


Öksüz nasıl istifa etti 


Kıssadan hisse 


Eşgüdüm karesi 


Annem ve kızım 


Vatandaş değil teba 


Öksüz gitti ama sorun bitmedi 


"Sinir yatıştırma" operasyonu 


Derviş’i sıkıştırırsanız batarsınız’ 


</TEXT>
</DOC>
