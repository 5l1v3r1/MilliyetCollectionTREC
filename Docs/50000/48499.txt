<DOC>
<DOCNO> 48499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/siyaset/siy02.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den eşit muamele sözü 
</HEADLINE>
<TEXT>

Prodi destek verdi 
     GÜVEN ÖZALP Strasbourg 

     Türkiye’ye yönelik olarak ayrımcı bir yaklaşım benimseyerek Avrupa’nın geleceği ile ilgili tartışmalara 12 adayı çağırıp Ankara’yı bir "kenarda bırakan" Avrupa Birliği AB , yanlıştan dönmenin yollarını arıyor. Brüksel en üst düzeyde Türkiye’ye "eşit muamele güvencesi" verdi. 
     AB Dönem Başkanı Belçika Başbakanı Guy Verhofstadt tarafından yapılan açıklamanın yarattığı sıkıntının Ankara’da "derin bir biçimde" hissedilmesi üzerine Dışişleri yoğun bir kulis çalışmasına girdi. Türkiye’nin AB nezdindeki Daimi Temsilcisi Büyükelçi Nihat Akyol, AB Komisyonu Başkanı Romano Prodi’yle bir görüşme yaptı. Akyol, Dönem Başkanlığı’nca yapılan açıklamaların Türkiye’yi son derece rahatsız ettiğine vurgu yaparken, "Lüksemburg sonrası dönemdeki inişli çıkışlı günlere dönmek istemiyoruz" mesajı verdi. 
     Görüşmede Prodi de Ankara’yı rahatlatacak bir yaklaşım benimsedi. Platformun nasıl oluşturulacağı konusunda henüz net bir karar verilmediğini kaydeden Prodi, Türkiye’ye diğer adaylarla eşit muamele yapılacağını vaat etti. 
     Prodi’nin bu yaklaşımı Komisyon’un Genişlemeden Sorumlu Üyesi Günther Verheugen’in benimsediği "ayrımcılık yapılmamalı" yönündeki pozisyonuyla bire bir örtüşüyor. Çalışmalarına 2002 yılının mart ayında başlaması beklenen Avrupa Konvansiyonu’nun işleyişine ilişkin nihai karar AB Konseyi’ne ait olduğundan komisyonun Türkiye’yi de "kulübe katan" yaklaşımı önümüzdeki dönemde netleşecek. 
     



 SİYASET 












</TEXT>
</DOC>
