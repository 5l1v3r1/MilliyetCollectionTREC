<DOC>
<DOCNO> 10530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/dunya/adun.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevr’e tüy diktiler ... 
</HEADLINE>
<TEXT>

18 Mart seçimleri öncesinde Ermenilere yaranmak için yarışan Fransa, bir soykırım anıtını da, Osmanlı’nın parçalanmasını plana bağlayan Sevr Sarayı’nın önüne dikti 
     MİNE G.KIRIKKANAT Paris 

     Önümüzdeki hafta yapılacak yerel seçimler öncesinde Ermeni seçmene yaranmak için ne yapacağını şaşıran Fransız politikacılar, geçen ay Paris’in göbeğine diktikleri Ermeni anıtından sonra şimdi de Türkiye’yi adeta kışkırtmak istercesine Sevr’e soykırım anıtı diktiler. 
     Başkent Paris’in çevresini oluşturan İle de France bölgesi içinde yer alan Sevr kenti belediyesi, 10 Ağustos 1920 tarihinde Osmanlı İmparatorluğu mülkünün parçalanarak paylaşılmasını öngören ünlü Sevr Anlaşması’nın yapıldığı sarayın önüne 6 metre boyunda bir Ermeni soykırım anıtı dikti. 
     Kurban Bayramının birinci günü, adeta Sevr Anlaşmasını yeniden diriltme sembolü olarak dikilen soykırım anıtının ön yüzünde "1915’te Jöntürk hükümeti tarafından soykırıma uğratılan 1,5 milyon Ermenin anısına" yazıyor. Arka yüzünde ise, "Fransa için şehit düşmüş Ermenilerin Anısına 1914-18, 1920, 1939, 1945" kitabesi yer alıyor. 
     
     Kaçkar taşından yontuldu 
     Halen Sevr Anlaşması’nın imzalandığı Aynalı Salon’u Türk - İslam eserlerinin sergilendiği ve diğer salonları Sevres porselenleri üzerine bir müze olarak kullanılan Sevr Sarayı’nın önüne dikilen kiremit rengi taş anıtı gösteren işaret tabelasında ise, soykırım anıtı hakkında "29 şubat 2001’de parlamentoda kabul edilen soykırımın ve 1915’te ve iki büyük savaş sırasında Fransa’nın Ortadoğu Lejyonu’nda yaşamını yitiren Ermenilerin anısına dikilen bu anıt Ermeni kültüründe kilise yapımında kullanılan Kaçkar taşından yontulmuştur" ibaresi yer alıyor. 
     Sevr kentinin Cumhuriyetçi Birlik RPR ve Demokratik Birlik UDF merkez sağ partilerinin ortak listesinden geçen seçimlerde başkan olan François Kosciusko - Morizet, anıtın açılışını Paris ve çevresindeki tüm Ermenilerin davet edildiği ve hazır bulunduğu bir törenle yaptı. 
     


 DÜNYA 













</TEXT>
</DOC>
