<DOC>
<DOCNO> 16206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/spor/spo05.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DEVRİMCİ ÜNLÜ 
</HEADLINE>
<TEXT>

Sponsorluk yasasının sporda çığır açacağını söyleyen Bakan, "Ölsem de gözüm arkada kalmaz. Türkiye, tesis mezarı olmaktan kurtulacak" dedi 
     CEMAL ERSEN 

     SPORDAN Sorumlu Devlet Bakanı Fikret Ünlü, TBMM Genel Kurulu'nda kabul edilen sponsorluk yasasıyla ilgili maddenin Türk spor tarihinde bir devrim olduğunu iddia etti. Ünlü, "Bu, tarihi gelişmedir. Artık ölsem de gözüm arkada kalmayacak. Yasanın geçmesinde büyük katkısı olan Maliye Bakanı Sümer Oral ile Meclis'te grubu bulunan parti başkan vekillerine teşekkür ediyorum" dedi. 
     HIZLA yasa ile ilgili yönetmeliği çıkaracaklarını ifade eden Ünlü, "Yarım kalan tesislerin tamamlanmasına önayak olan kişi ve kuruluşlara da yasadan yararlanmaları için fırsat doğdu" açıklamasını yaptı. Devlet Bakanı, şöyle devam etti "Ülkemizde basketbol ve güreşte Avrupa Şampiyonası düzenlenecek. İki federasyon kolları sıvayıp, yasanın getirdiği olanaklardan yararlanacak." 
     FİKRET Ünlü, sponsorluk yasasının olimpiyatlar için de bulunmaz fırsat olduğunu vurguladı. Bakan Ünlü, "Türkiye tesis mezarlığı olmaktan kurtulacak. TMOK yetkilileri sevinçten havaya uçuyor. İstismarı önlemek için uluslararası müsabakalar hükmünü getirdik. Ulusal sekiz bin müsabakanın yapıldığı ülkede bu kötü niyetlilerin kullanımına açılabilirdi" diye konuştu. 
     
İlk müşavirler      BAŞBAKANLIK tarafından Olimpiyat ve Dünya şampiyonu olmuş sporcular için tahsis edilen spor müşavirliği kadrosu için dört şampiyon belirlendi. Ahmet Ayık, Mahmut Demir, Kazım Ayvaz ve Naim Süleymanoğlu’nun müşavir olarak atanması kesinleşti. 
     


 SPOR 






























</TEXT>
</DOC>
