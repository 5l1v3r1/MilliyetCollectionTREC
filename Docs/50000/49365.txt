<DOC>
<DOCNO> 49365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/yasam/yas03.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzen tabuttan ilk görüntüler... 
</HEADLINE>
<TEXT>

Rus nükleer denizaltısı Kursk’un karada çekilen ilk görüntüleri 118 denizcinin yaşadığı acıyı yeniden gözler önüne serdi... 
     CENK BAŞLAMIŞ Moskova 

     Geçen yıl batan Rus nükleer denizaltısı Kursk’un patlama anında tam bir cehenneme döndüğü ve dünyanın en modern denizaltısının felaket karşısında çaresiz kaldığı ortaya çıktı. Rusya Başsavcısı Vladimir Ustinov, kaza sırasında Kursk’ta bulunan 118 denizciyi kurtarmanın olanaksız olduğuna karar verdiklerini açıkladı. Geçen yıl ağustos ayında Barents Denizi’nde batan nükleer denizaltının içinden çekilmiş ilk görüntüler de yayınlandı. 
     
     Isı 8 bin dereceydi 
     Geçen hafta, 65 milyon dolarlık bir operasyonla çıkarılarak limana çekilen denizaltı, bir harabe görünümünde... Başsavcı Ustinov, ilk patlamada Kursk’un tam bir cehenneme döndüğünü ve yangında ısının 8 bin dereceye kadar yükseldiğini söyledi. Ustinov, mürettebatın bir bölümünün hemen patlama anında öldüğünü, kalanların da dumandan zehirlendiğini açıkladı. 
     
     Hiç umut yoktu’ 
     Patlama ve yangının ardından denizaltının hemen hemen bütün bölümleri su aldı. Denizaltının en az hasar gören yeri ise nükleer reaktörle 22 Cruise füzesinin bulunduğu altıncı bölüm oldu. Ustinov, patlama sonrası kısa bir süre daha hayatta kalan denizcilerin bıraktığı notlardan durumlarının umutsuz olduğunu bildiklerini söyledi. 
     
     32 ceset çıkarıldı 
     Dokuz katlı bir apartman yüksekliğindeki Kursk, en gelişmiş denizaltılar arasında yer alıyordu. Tatbikat sırasında denizaltıda, h l bilinmeyen bir nedenle arka arkaya patlamalar meydana gelmiş ve denizaltı, 100 metreye gömülmüştü. 
     Rusya Başsavcısı Viladimir Ustinov, şu ana kadar Kursk’tan 32 ceset çıkarıldığını açıkladı. 
     



 YAŞAM 


















</TEXT>
</DOC>
