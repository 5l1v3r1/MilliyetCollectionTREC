<DOC>
<DOCNO> 44984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/siyaset/asiy.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca ve Tayyip için milli felaket’ 
</HEADLINE>
<TEXT>

TBMM’deki oylamada "Erbakancılar" ve "Tayyipçiler" birbirlerine düşünce, ne Hoca’ya "siyasete dönüş" ne de Erdoğan’a "Meclis yolu" açıldı 
     ANKARA Milliyet 

     TBMM, SP’nin başına geçmek isteyen Necmettin Erbakan ile milletvekili seçilme yasağının kalkmasını bekleyen AK Parti Genel Başkanı Recep Tayyip Erdoğan’a vize vermedi. "Erbakancılar" ile "Tayyipçiler"in ezeli rekabeti, siyaset yolunda iki lidere çelme takınca, ne Erbakan’a siyasete "erken dönüş", ne de Erdoğan’a "Meclis" yolu açıldı. 
     SP, önceki gece 6 partinin uzlaşarak Erbakan için ortak önerge vermesi yolunda girişimlerde bulundu. DSP ve DYP’nin imza vermeye yanaşmaması üzerine başarılı olamayan SP, dün Anayasa’nın parti kapatılmasını düzenleyen 69. maddesi görüşülürken tek başına önerge vermek zorunda kaldı. Siyaset yasağının 5 yıldan 4 yıla inmesini içeren önergeye, SP’nin yanı sıra, Erdoğan’ın hızını kesmesi için karşısına Erbakan’ın çıkmasını isteyen ANAP ve DYP de tam kadro destek verdi. 
     
     Canlı yayında evet’ 
     Anayasa Komisyonu’nda, "Partilerarası uyumu bozmayız" gerekçesiyle önergenin oylamasında çekimser kalan AK Parti milletvekilleri de, canlı yayınlanan oylamada "eski hocaları"nı yalnız bıraktıkları izlenimi vermemek için kabul oyu kullandı. MHP’den Mehmet Gül ile Cemal Enginyurt da "evet" oyu verdi. Önergenin işari oylamasında kabul ve ret oylarının çok yakın görünmesi üzerine TBMM Başkanvekili Ali Ilıksoy oylamayı otomatik cihazla yineletti. İşari oylamada kimin ne yönde oy kullandığı belirlenemediği için AK Partililer ret yönünde oy kullandı. Ilıksoy, ret oylarının 75 - 80 fazla olduğunu açıklayınca, Erbakan’ın son umudu da söndü. 
     Erbakan’a siyaset yolunu tıkayan AK Partililer’in lideri Erdoğan’a "milletvekili olma yolunu açacağı" olarak yorumlanan maddede de SP’liler uzlaşmayı deldi. Terör eylemlerine karışanların yolunu kapatırken, "İdeolojik ve anarşik eylemlere" karışanların milletvekili seçilmesine olanak veren madde, bu kez SP’lilerin yüklenmesi ve diğer partilerden gelen destekle reddedildi. İlk turda referandumsuz kabul için gereken 367 oyu 2 farkla geçen madde, 294 kabul oyuyla paketten düşünce, şok yaşama sırası AK Partililere geçti. Aralarında Musa Uzunkaya’nın da bulunduğu bir grup AK Partili, "Tayyip’ten korkan Meclis", "Bir kişiden korkan Meclis", "Böyle saçmalık olur mu " diye bağırdı. 
     
     Akrep gibisin kardeşim 
     Milli Görüş çizgisinde 40 yıl aradan sonra kurulan iki partiyle beliren çatlak, gün geçtikçe derinleşiyor. Anayasa değişikliğinin "gizli" oylamalarında, tarafların Erbakan ve Erdoğan’ın yasaklarının sürmesi sonucunu doğuran tavırları, N zım Hikmet’in "Akrep gibisin kardeşim" dizesini anımsattı. 
     
Erdoğan Dayatma oldu      ANKARA Milliyet 

     AK Parti Genel Başkanı Recep Tayyip Erdoğan, kendisine milletvekili yolunu açacak Anayasa değişikliğinin reddedilmesiyle ilgili olarak, "Demokratikleşmeye gölge düştü. Bir dayatma oldu" dedi. 
     Erdoğan, yaptığı basın toplantısında maddenin reddini şöyle değerlendirdi "İlk turda 369 oy çıkmasına rağmen neden ikinci turda 74 oy eksildi. Merak ediyorum, bu dayatma nereden ve nasıl geldi Bu mutabakat metnini delenler tarih önünde ahlaken ve siyaseten sorumludurlar. Millet bu çıkarcıların hesabını soracaktır. Mutabakata sadık kalmayanlar millet önünde hep başı eğik gezeceklerdir." 
     
Erbakan Benden korktular      ABDULLAH KARAKUŞ Ankara 

     Milli Görüş’ün "doğal lideri" Necmettin Erbakan, siyasi yasağının kaldırılmasını öngören Anayasa değişikliğinin reddedilmesini, "AB’ye girme sürecinde yapılan demokratik bir ayıptır. Benden korktukları için yasağımı kaldırmadılar" diye değerlendirdi. 
     Önceki akşam SP Genel Başkanı Recai Kutan’la görüşen ve "Herkes imza verecek. Siz merak etmeyin" mesajı alan Erbakan, dün ters sonuçla karşılaşınca çok kızdı. Erbakan’ın hangi partinin ret oyu verdiğini de araştırdığı öğrenildi. 
     



 SİYASET 












</TEXT>
</DOC>
