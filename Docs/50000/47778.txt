<DOC>
<DOCNO> 47778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/ekonomi/eko02.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılıkta yeni birleşmeler olabilir 
</HEADLINE>
<TEXT>

Bankacılık Düzenleme ve Denetleme Kurulu Başkanı Engin Akçakoca, bu yıl yeni banka birleşmeleri olabileceğini söyledi 
     KADİFE ŞAHİN 

     Bankacılık Düzenleme ve Denetleme Kurulu BDDK Başkanı Engin Akçakoca, Doğuş Grubu bankaları Garanti ve Osmanlı’nın birleşme kararlarından sonra bu yıl sektörde başka birleşmeler de beklediğini söyledi. Akçakoca, varlık yönetimi ve tahsili gecikmiş alacakların elden çıkarılması alanlarında, Kore Aktif Yönetim şirketi KAMCO ile kurul arasında işbirliği anlaşması imzalanması töreninde soruları yanıtladı. 
     Banka birleşmelerini teşvik eden yasanın, haziranda çıkarıldığını hatırlatan Akçakoca, "Bu yönde atılacak adımlar gereklidir ve yerindedir" dedi. 
     
     Yabancılar neden gitti 
     Garanti ve Osmanlı Bankası’nın birleşme kararlarının sektörde teşvik edilecek kararlar olduğunu kaydeden Akçakoca, bankacılık sisteminde yeni bir operasyonun söz konusu olmadığını söyledi. ABD’de 11 Eylül’de yaşanan terörist olayının dünyadaki bütün ekonomik gelişmeleri derinden etkilediğini bildiren Akçakoca, bu nedenle İtalyan Bankası UniCredito’nun Fon yönetiminde bulunan İktisat Bankası’nda inceleme yaptıktan sonra teklif vermekten vazgeçmesini doğal bulduğunu bildirdi. Ancak, Akçakoca aynı İtalyan bankasının Türkiye yerine Hırvatistan’daki bir banka ile ilgilenmesini ise ülke risklerinin yanı sıra bu ülkenin bankası ile anlaşma sürecinin daha ilerlemesine de bağlı olabileceğini kaydetti. 
     
Ocakta risk yönetimine geçilecek      Bankacılık sektörünün k r yaratma zorluğu çektiğini belirten Akçakoca, "Bankaların sorunları büyük ölçüde reel sektörün içinde bulunduğu durgunluk ve yaşadığı problemlere henüz çözüm yaratılamamasından kaynaklanıyor" dedi. Sektörde bankaların bilançolarında vade bozukluğundan kaynaklanan sorunların ciddi boyutlara ulaştığını belirten Akçakoca, risk yönetimine Bankalar Kanunu’nda yer aldığı gibi 2002 yılının başında geçileceğini ve bankaların bu konudaki hazırlık çalışmalarını sürdürdüğünü bildirdi. 
     
Az sayıda güçlü banka kalacak’      Standart Poor’s’un Doğu Avrupa, Ortadoğu, Afrika Grubu Mali Hizmetler Derecelendirme Direktörü Emmanuel Volland, ABD’ye yapılan 11 Eylül saldırılarıyla daha da ağırlaşan ortamda, Türkiye’nin işinin zorlaştığını, hükümetinin bankacılık sistemini yeniden yapılandırmak gibi çok çetin bir işle karşı karşıya olduğunu belirtti. Karamsar Ekonomik Ortamda Türk Bankacılık Sistemi Yeniden Yapılandırmayla Uğraşıyor’ başlıklı söyleşide Volland, "İhracat zorlaşıyor. Turizm önemli ölçüde etkilenecek. Saldırıların ardından yabancı yatırım azalacak ve özelleştirmeler zorlaşacak. Petrol faturası da önemli ölçüde artacak. Borç para bulması ise zorlaştı" dedi. Volland, önümüzdeki süreçte ise mali yapısı düzgün az sayıda güçlü bankanın kalacağını öngördü. 
     
Mali yardım kritik önemde’      Demirbank’ı satın alan HSBC, Türkiye’nin uluslararası bir mali yardımla borç çıkmazından kurtulmasının muhtemel olduğunu açıkladı. Banka kaynaklı raporda, mali yardımın makro ekonomik durumunda radikal bir değişiklik yaratıp yaratmayacağının tartışmalı olduğu ancak, Türkiye’ye zaman kazandıracağı belirtildi. 
     Mali krizi önlemek için içerde yapacak fazla bir şey kalmadığı vurgulanan HSBC raporunda, şöyle denildi "Kazanılan bu zaman, konkordatonun dünya ekonomisi düzlüğe çıkana kadar önlenebilmesi halinde kamu sektörü borçlarının orta vadede stabilize edilmesi şansını büyük ölçüde artıracak. Hükümetin mali konumu, iç borç ödemesini garantileyecek iç kaynaklı bir büyümeyi olasılık dışına itmektedir." 
     



 EKONOMİ 





















</TEXT>
</DOC>
