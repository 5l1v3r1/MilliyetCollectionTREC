<DOC>
<DOCNO> 49734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/spor/ygokce.html </URL>
<DATE> 2001/10/31/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Bırak artık Daum 
</HEADLINE>
<TEXT>

     ANLAŞILDI, sabırla koruk malesef helva olmuyor... Christoph Daum’la Beşiktaş’ın beş yıl aradan sonra tazeledikleri nikah, mutluluk getirmiyor. Sıkıntılar, huzursuzluklar, çözümsüz sorunlar gün geçtikçe artıyor. Daum çare değil, sorun üretiyor. Sorun giderek büyüyor. Böyle bir nikahın devam etmesi Daum’a da zarar verecek Beşiktaş’a da Haydi, her antrenörün yaşamında başarısız, sıkıntılar olabilir, diyelim... Kulüpler için de aynı şey söyleyebiliriz. Beşiktaş’ın başarısız ve hayal kırıklığı dönemini daha fazla sürdürmeye tahammülü var mı Kesinlikle yok 
     Beşiktaş - Daum beraberliğini biz "hayati bir buluşma" diye değerlendirdik başlangıçta... Geçen yıl Serdar Bilgili’nin pek hoş olmayan sürpriz uygulamasını, yararını gözönüne alarak onayladık. Daum’un kalitesine, becerisine, karizmasına ve liderliğine inandık... Almanya’da yaşadığı kokain sorunundan dolayı kendini aklamak onurunu kurtarmak için Beşiktaş’ta olağanüstü efor sarfedeceğini düşündük. 
     Yazık, yanılmışız... Yargılama süreci yaklaştıkça Daum’un gardı düştü. Zaman zaman kişiliğinden uzaklaştı, işine karşı soğumaya başladı. Takımla, futbolcularla iletişimi koptu. Başarısız sonuçlardan sonra ya Fevzi’yi suçladı, ya da artık bir şey veremem dediği futbolcularını eleştirdi... 
     Taktik yanlışlar da birbirini izledi. Üçlü adam markajına dayalı savunmadan dörtlü alan savunmasına geçerken gecikti. Kadrodaki futbolcuların performansını geliştirecek temel uygulamalara yönelemedi. İlhan’ın tek santrforluğuyla yetinip kimliksiz ve kişiliksiz bir sıra takım oluşturdu. İstemediği sonuçlara razı oldu. Kulübedeki tepkileri bile yumuşadı. 
     Geçen yıl 10 maçta görev yaptı, 4 galibiyet, 3 beraberlik, 3 yenilgi aldı... Bu yıl da aynı istatistik tekrarlanıyor. Sadece attığı ve yediği arttı Beşiktaş’ın. 
     Shorunmu’yu palas pandıras gönderip Kjaer’i getiren, onu da şutlayıp takımı yedek kalecisiz bırakan Daum, içinde yaşadığı sağlıksız, verimsiz, panik halindeki ortamdan sıyrılamıyor... 
     Üzgünüm ama, Daum’a bırakmaktan başka çare kalmıyor... Bırak sevgili Christoph... Almanya’ya git ve kendini aklamaya bak... İnşallah aklanırsın, eski kimliğine dönersin... Biz yine seni alkışlarız... Bırak bu zoraki nikah daha fazla uzamasın... Beşiktaşlıların sıkıntısı yetti... 
     Kimse daha fazla usanmasın 
     
     



 SPOR 























</TEXT>
</DOC>
