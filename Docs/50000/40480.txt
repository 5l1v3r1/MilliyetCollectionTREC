<DOC>
<DOCNO> 40480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur03.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık tadı kaçtı, şimdi de Yener Yermez Kıbrıs'ta iddiası 
</HEADLINE>
<TEXT>

     İşadamı Üzeyir Garih'in öldürülmesi olayıyla ilgili güvenlik güçlerine binlerce ihbar gelirken, Kuzey Kıbrıs Türk Cumhuriyeti'nde konfeksiyon mağazası bulunan bir kadın, Yener Yermez'in dükkanına geldiğini ihbar etti. 
     Ankara Emniyet Müdürlüğü'nü arayan ve ismi açıklanmayan bir kadın, Girne'de Yener Yermez'i gördüğünü bildirdi. Konfeksiyon mağazası bulunduğunu belirten kadın, bir kişinin kıyafet almak için işyerine girdiğini, kendisinin dikkatli bakışlarından rahatsız olan bu kişinin koşarak dükkandan ayrıldığını kaydetti. Mağaza patronu kadın, bu kişinin Yener Yermez olduğunu iddia etti. 
     Sözkonusu ihbar Emniyet Genel Müdürlüğü ve İstanbul Emniyet Müdürlüğü'ne iletildi. KKTC polisine de konuyla ilgili bilgi verildiği öğrenildi. 
     
     







</TEXT>
</DOC>
