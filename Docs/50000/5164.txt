<DOC>
<DOCNO> 5164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun15.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "Türkiye'nin Fransa'ya karşı tepkisi aşırı" 
</HEADLINE>
<TEXT>

     AB Komisyonu, Türkiye'nin sözde Ermeni soykırımını tanıyan Fransa'ya karşı tepkisinin aşırı olduğunu savundu. 
     AB Komisyonu'nun genişlemeden sorumlu üyesi Günter Verheugen'in sözcüsü Jean Christophe Flori, Komisyon'da düzenlenen günlük olağan basın toplantısında, bir soru üzerine, bu görüşü dile getirdi. 
     Sözcü, Verheugen'in, Türkiye'nin Fransa'ya karşı aşırı bir tepki gösterdiğini düşündüğünü, bu tepkinin Türkiye-AB ilişkilerinin yararına olmayacağına inandığını ve bu görüşlerini Ankara'ya ''dostça yansıttığını'' belirtti. 
     Fransa'nın tavrını değerlendirmekten kaçınan ve Komisyon'un, üye ülkelerin yaptıklarını yorumlamadığını ileri süren Flori, sözde soykırım iddialarına ilişkin tarihi olayların, AB'nin kurulmasından önce cereyan ettiğini hatırlatmakla yetindi. 
     Flori, Türkiye'nin AB ile Gümrük Birliği bağlantısının hatırlatılması ve Fransa'ya karşı ekonomik ambargonun hukuki sonuçlarının sorulması üzerine, herhangi bir hukuki yaptırımın gündemde olmadığını, ancak Komisyon'un konuyu incelediğini bildirdi. Ankara'yı, Fransa'ya karşı tavrında ılımlı olmaya çağırdıklarını ve gerginliğin yatışmasını istediklerini söyleyen Flori, Verheugen'in sözde soykırım tartışmalarını tarihçilere bıraktığını sözlerine ekledi. 




</TEXT>
</DOC>
