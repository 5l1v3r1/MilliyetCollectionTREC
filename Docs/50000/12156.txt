<DOC>
<DOCNO> 12156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/guncel/gun01.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner'e protesto 
</HEADLINE>
<TEXT>

Yurtbank’zedeler duruşma arasında yemeklerini yiyen tutuksuz sanıklara, "Biz evimize ekmek götüremiyoruz. Boğazınızda kalsın" diye bağırdı. 
     SEMRA PELEK İstanbul 

     Yurtbank'ın eski sahibi Ali Avni Balkaner ile 29 sanığın, teşekkül oluşturarak bankanın içini boşalttıkları ve mudileri dolandırdıkları iddiasıyla yargılanmasına başlandı. İstanbul DGM önünde toplanan, Kayseri, Kocaeli ve Bursa'dan gelen mudilerin de bulunduğu yaklaşık 50 kişilik grup, sanıklara tepki gösterdi. "Off - shore"zedeler, 3 bin 680 kişinin toplam 70 milyon dolarının ödenmediğini öne sürdüler. 
     Kartal Özel Tip Cezaevi'nde bulunan Balkaner ile diğer tutuklu sanıklar, saat 11.05'te DGM'ye getirildi. Elleri kelepçeli olarak cezaevi aracından ilk çıkarılan, Yurtbank'ın eski Yönetim Kurulu üyesi Ekiz'i Balkaner sanan bir kişi, jandarmaların arasında yumruklamak istedi. Islık, alkış ve sloganlarla protestolarını sürdüren grup, sanık avukatlarına da tepki gösterdi. 
     
Balkaner ağlamaklıydı      İstanbul 5 No'lu DGM'deki savunmasında, varlıklı bir aileden geldiğini, 35 yıldır ticaretle uğraştığını söyleyen Balkaner, "Aldığı tek şubeli bankayı bu hale getiren kişi, bankayı boşaltmakla suçlanıyor. Halbuki ben bankayı hep doldurmaya çalıştım" diye konuştu. 
     Grup şirketlerinin bankaya olan kredi borçlarını mal olarak ödeyeceğini ve malların toplandığı bir gayrımenkul yatırım ortaklığı kurulduğunu dile getiren Balkaner, 800 milyon dolar değerinde olan bu ortaklığın yüzde 51 hissesini pay devriyle bankaya verdiklerini bildirdi. 
     Balkaner'in konuşurken boğazının düğümlendiği ve ağlamamak için kendini zor tuttuğu gözlendi. Birkaç saniye susan Balkaner, kendine gelebilmek için bir bardak su isteyip içti ve "Bu arkadaşların parası mutlaka ödenecek ama zamanı konusunda bir şey söyleyemem. Cezaevinde bile bu paraların ödenmesi için protokol imzaladım" dedi. 
     Bu arada duruşma arasında, yemeklerini yiyen tutuksuz sanıklara mudiler, "Biz evimize ekmek götüremiyoruz. Boğazınızda kalsın" diye bağırdılar. 
     


 GÜNCEL 












</TEXT>
</DOC>
