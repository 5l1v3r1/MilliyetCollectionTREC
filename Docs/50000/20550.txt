<DOC>
<DOCNO> 20550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo09.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA play-off çeyrek final mücadelesi tüm heyecanıyla sürüyor 
</HEADLINE>
<TEXT>

     ABD Profesyonel Basketbol Ligi'nde NBA , play-off çeyrek final mücadelesi sürüyor. 
     Ligde bu sabaha karşı yapılan Doğu Bölümü 2. maçında, Philadelphia 76'ers, kendi sahasında Toronto Raptors'ı 97-92 49-47 yenerek seride 1-1'lik eşitliği sağlarken, Batı Bölümü 3. maçında ise bu sezonun en iyi galibiyet yüzdesine sahip ekibi olan San Antonio Spurs, deplasmanda Dallas Mavericks'e 104-90 48-43 üstünlük sağlayarak, seride durumu 3-0 yaptı ve play-off yarı finaline yükselme yolunda büyük bir avantaj yakaladı. 
     Philadelphia 76ers'in, Toronto Raptors'ı yendiği maçta, sahada adeta ''Allen Iverson şov'' izlendi. Yıldız oyuncu, 54 sayıyla kariyerinin en yüksek sayı miktarına ulaşırken, 4. çeyrekte takımının üst üste 19 sayısı onun elinden çıktı. Iverson böylece, kulüp tarihinde bir play-off maçında en fazla sayı atan oyuncu olurken, lig tarihinde de 1997'de Michael Jordan'ın kaydettiği 55 sayıdan sonra bir play-off karşılaşmasında en fazla sayı atan oyuncu olarak kayıtlara geçti. 
     Yalnızca ilk periyotta 20 sayı bulan Iverson, 54 sayının yanı sıra 5 ribaunt aldı ve 4 de asist yaptı. Iverson'dan başka takımda 10 sayı ve 5 ribauntla Eric Snow ve 8 sayı ve 10 ribauntla da Tyrone Hill dikkati çektiler. 
     Konuk Kanada ekibinde ise Vince Carter, 28 sayı, 7 ribaunt ve 4 asistlik performansına karşın yenilgiyi önleyemezken, Antonio Davis, 19 sayı ve 10 ribaunt, Alvin Williams, 15 sayı, 5 ribaunt ve 8 asist, Charles Oakley de 12 sayı ve 7 ribauntla oynadılar. 
     2 takım arasındaki 3. ve 4. maçlar, 12 Mayıs Cumartesi ve 14 Mayıs Pazartesi günleri Toronto'da yapılacak. Batı Bölümü'nün 3. maçında San Antonio Spurs'ı Dallas Mavericks önünde deplasmanda farklı skorlu galibiyete, yine ''ikiz kuleler'' olarak adlandırılan oyuncular Tim Duncan ile ''amiral'' lakaplı David Robinson taşıdılar. Maçta Robinson, 19 sayı ve 14 ribaunt, Duncan da 18 sayı ve 14 ribauntla oynadılar. Konuk ekipte ayrıca Sean Elliott 17 sayı, Antonio Daniels, 13 sayı ve 5 ribaunt, Danny Ferry de 12 sayı ve 5 ribauntla galibiyete büyük katkıda bulundular. 
     Ev sahibi ekipte ise Alman pivot Dirk Nowitzki 15 sayı, Greg Buckner, 14 sayı ve 12 ribaunt, Juwan Howard da 12 sayı ve 10 ribauntla oynamalarına karşın takımlarını farklı skorlu yenilgiden kurtaramadılar. 2 takım arasındaki 4. maç, 13 Mayıs Pazar günü sabaha karşı yine Dallas'ta yapılacak. San Antonio Spurs, bu maçı da kazanırsa 4-0'lık üstünlükle play-off yarı finaline yükselen ilk ekip olacak. Ligde play-off çeyrek final mücadelesine, yarın sabaha karşı Doğu Bölümü'nde Charlotte Hornets-Milwakuee Bucks 0-2 arasındaki 3. maçla devam edilecek. 







</TEXT>
</DOC>
