<DOC>
<DOCNO> 17433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/ekonomi/eko02.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK’ya zam vetosu 
</HEADLINE>
<TEXT>

Bankalar Yasası değişiklik tasarısına eklenen BDDK yöneticilerinin maaşlarını yüzde 60’tan fazla artıracak madde Devlet Bakanı Kemal Derviş’ten geri döndü 
     HARUN GÜREK Ankara 

     Bankacılık Düzenleme ve Denetleme Kurulu’nun BDDK , el konan bankaların içini boşaltan sahiplerinin mal varlıklarıyla sorumlu tutulmasına ilişkin tasarıya ek olarak gönderdiği Bankalar Yasası değişiklik tasarısında maaş zammının yer aldığı ortaya çıktı. Maaşlara yüzde 60’ı aşan oranda zam öngören düzenleme, ekonomiden sorumlu Devlet Bakanı Kemal Derviş’ten döndü. 
     Mevcut Bankalar Yasası, BDDK Başkan ve üyelerinin maaşlarının Bakanlar Kurulu tarafından belirlenmesini öngörüyor. 
     
Fatura bankalara çıkacaktı      Bakanlar Kurulu, geçen yıl BDDK üyelerinin maaşlarını bakanlık müsteşarının maaşının 1.2 katı olarak belirlemişti. BDDK tarafından gönderilen düzenleme ile Bakanlar Kurulu’nun belirlediği sınır değiştirilerek, kurul başkanı için toplam ücret başbakanlık müsteşarının iki, ikinci başkan için 1.9, Kurul üyeleri için 1.8 katına yükseltiliyor. Böylece maaşlarda yüzde 61 dolayında bir artış sağlanacaktı. 
     Düzenlemede, kurul başkan ve üyeleri ile çalışanlara ödenen maaş içinde yer alan makam tazminatı gibi bir takım ödemelerin başbakanlık müsteşarında olduğu gibi vergiden muaf tutulması öngörülüyordu. Böylece maaşlarda 250 milyon liralık bir artış yapılıyordu. Bununla maaşlara dolaylı olarak yüzde 25 zam yapılmış olacaktı. Maaş zamlarının karşılanması için, bankaların bilançoları üzerinden BDDK’ya kesilen payın on binde 3’ten onbinde 5’e de çıkarılması öngörüldü. 
     
Derviş Halka anlatamayız      Tasarıyı inceleyen Derviş, zamlarla ilgili bölümleri çıkarttırdı. Tasarı, Bakanlar Kurulu’na özlük haklarıyla ilgili bölümler olmadan gönderildi. 
     Derviş’in, maaş zammıyla ilgili düzenlemelere, "Ülke ağır bir bunalımdan geçiyor. Bunalım kamu ve fon bankaları yüzünden çıkıyor. Herkesin tasarruf yapması gereken bir dönemde maaşlarına zam yapıyorlar. Anlıyorum maaşlar yetersiz ama böyle bir düzenlemeyi halka nasıl izah ederiz" diye tepki gösterdiği belirtildi. 
     
Son dakika değişikliği      Derviş, önceki gün Başbakanlığa gönderilen tasarıda, son anda başka değişiklikler de yaptı. Tasarının ilk halinde, Türkiye’den yurtdışında off - shore hesabı açılamayacağına ilişkin bir madde bulunuyordu. Bu maddenin tasarıdan çıkarıldığı öğrenildi. 
     El konulan bankaların borçlarının tahsili için büyük kentlerde ihtisas mahkemesi işlevi üstlenecek Asliye Ticaret Mahkemeleri belirlenmesine ilişkin düzenleme ise tasarıda yer aldı. 
     
Maaşı 4 milyar liraya çıkacaktı      BDDK Başkanı Engin Akçakoca halen 2 milyar 600 milyon lira maaş alıyor. Kurul üyelerinin maaşı ise 2 milyar 300 milyon lira. 
     Tasarıda maaş düzenlemesine ilişkin madde kabul edilmiş olsaydı Akçakca’nın maaşı 4 milyar 200 milyon, üyelerin maaşı da 3 milyar 900 milyon liraya çıkacaktı. 
     Düzenleme ayrıca başkan ve üyelerin aldıkları emekli maaşlarının kesilmesini de önlüyordu. Böylece başkan ve üyeler BDDK’dan aldıkları maaşın yanı sıra emekli aylıklarını da alacaktı. 
     Düzenlemede, BDDK personelinin ücret, zam, tazminat, ödenek gibi adlar altında ödenecek maaşın esaslarını belirleme yetkisi de Bakanlar Kurulu’ndan alınıyordu. Bu yetki olduğu gibi kurula bırakılıyordu. 
     


 EKONOMİ 



















</TEXT>
</DOC>
