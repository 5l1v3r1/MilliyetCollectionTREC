<DOC>
<DOCNO> 18058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur21.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrampaşa Cezaevi avlusuna atılan 14 cep telefonuna el konuldu 
</HEADLINE>
<TEXT>

     Bayrampaşa Cezaevi'ne dışarıdan atılan paketlerden, 14 adet cep telefonu ile sim kartları ve bataryaları ele geçirildi. 
     İl Jandarma Komutanlığı'ndan alınan bilgiye göre, Bayrampaşa Cezaevi'nin Adli Bölüm D-4 ve B-16 koğuşlarının bulunduğu istikamete doğru, kenar sokaktan kimliği belirsiz kişi veya kişilerce 2 adet paket atıldı. Nöbetçi heyet tarafından açılan paketlerden, 7 adet cep telefonu ile bu telefonlara ait 7 adet batarya ele geçirildi. 
     Yine aynı cezaevinin, D-1 ve D-2 koğuşlarının yer aldığı yöne doğru 7 adet paket atıldı. Paketlerden 5'i koğuşların havalandırma boşluklarına düşerek tutuklular tarafından alınırken, jandarma güzergahına düşen 2 paketten 3 adet cep telefonu, 3 adet batarya ve 2 adet sim kart çıktı. 
     Bayrampaşa Cezaevi'nin çöp mahallinin bulunduğu yere doğru dışarıdan atılan bir pakette de, 2 adet cep telefonu, 2 adet batarya ve 2 adet sim kart ele geçirildi. Bu olaydan 2 saat sonra aynı yere atılan başka bir paketten de, 2 adet cep telefonu ve 2 adet batarya elde edildi. 
     Dışarıdan cezaevine atıldıktan sonra ele geçirilen 14 adet cep telefonu ile diğer malzemeler, adli ve yasal işlemlere esas teşkil etmek üzere cezaevi müdürlüğüne verildi. 
     Bu arada Bayrampaşa Cezaevi'ne Bayram Er adlı tutukluyu ziyarete gelen İdris Vural'ın getirdiği pakette de, 4 adet sim kartı ele geçirildi. 
     Öte yandan Kartal Özel Tip Cezaevi'nde tutuklu bulunan Ahmet Bulut'u ziyarete gelen ve soyadını ''Bulut'' olarak değiştirdiği sahte kimlik kullanan Sultan Aydın, cezaevi girişinde yapılan kontrolde yakalanarak polise teslim edildi. 
     







</TEXT>
</DOC>
