<DOC>
<DOCNO> 41606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/soneko22.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ekonomisi etkilenir mi 
</HEADLINE>
<TEXT>

     Devlet Bakanı Kemal Derviş, ABD'deki terör eyleminin Türk ekonomisine doğrudan bir etkisi bulunmadığını belirterek, bununla birlikte terör eyleminin uluslararası piyasalar üzerindeki olası etkilerinin dikkatle takip edileceğini bildirdi. 
     Devlet Bakanı Derviş yaptığı yazılı açıklamada, Türk ekonomi yönetiminin gelişmelerin hemen ardından dünyadaki ekonomik ve mali gelişmeleri yakından izlemeye başladığını belirterek, şöyle devam etti 
     ''Ekonomi yönetimi, ekonomik birimler arasında ivedi olarak sağlanan yoğun bir eşgüdüm ile terör eyleminin ardından uluslararası piyasalardaki gelişmelerin Türkiye'ye olası yansımalarını değerlendirmiştir. 
     Terör eyleminin Türk ekonomisine doğrudan bir etkisi bulunmamakla birlikte, terör eyleminin uluslararası piyasalar üzerindeki olası etkileri dikkatle takip edilecektir.'' 
     Açıklamasında, ABD'ye karşı gerçekleştirilen terörist saldırının Cumhurbaşkanı Ahmet Necdet Sezer ve Başbakan Bülent Ecevit tarafından ABD Başkanı George W. Bush'a gönderilen taziye mesajlarında belirtildiği gibi tüm Türkiye'yi derinden etkilediğini ve üzdüğünü vurgulayan Derviş, ''Türk ekonomi yönetimi de ABD yönetimi ve halkına başsağlığı ve geçmiş olsun dileklerini iletmektedir'' dedi. 







</TEXT>
</DOC>
