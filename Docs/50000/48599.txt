<DOC>
<DOCNO> 48599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko19.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçilere süper döviz hesabı imkanı... 
</HEADLINE>
<TEXT>

     Yurtdışında ikamet eden, oturma veya çalışma izni bulunan Türk vatandaşları, Merkez Bankası nezdinde, belirlenmiş dövizler üzerinden, kredi mektuplu döviz tevdiat ve süper döviz hesabı açabilecekler. 
     Merkez Bankası'nın, ''Kredi Mektuplu Döviz tevdiat ve Süper döviz Hesabı Açılmasına'' ilişkin genelgesinin bazı maddelerinde değişiklik yapan yeni genelgesi, bugünkü Resmi Gazete'de yayınlanarak yürürlüğe girdi. 
     Genelgeyle, kredi mektuplu döviz tevdiat hesabının tanımını içeren maddeye, süper döviz hesapları da ilave edildi. 
     Buna göre, açılan bu hesaplar karşılığında Merkez Bankası tarafından hesap sahipleri adına, ''Kredi mektubu'' veya ''Süper Döviz hesabı Cüzdanı'' düzenlenecek. 
     Genelgeye göre, yurtdışında ikamet eden, oturma veya çalışma izni ya da hakkı bulunan T.C kimliğine sahip veya bu hakların kullanılmasına ilişkin belgeye sahip gerçek kişiler, Merkez Bankası nezdinde kredi mektuplu döviz tevdiat hesabı ve Süper döviz hesabı açtırabilecekler. 
     Bu hesaplar, tek veya müşterek hesap olarak açtırılabilecek. Tek hesap, tek kişi adına açılan ve o kişi tarafından tasarruf edilebilen hesap olarak belirlenirken, müşterek hesap, geçerli kimlik veya belgeli, hamili karı ve koca adına, ''ve-veya''lı olarak açılabilecek. 
     Bu durumda eşlerden birinin hesap açma özelliğine sahip olması yeterli olacak. 
     Müşterek hesap durumunda, ''veya''lı hesap sahiplerinden birinin, diğeri aleyhine mahkemeye veya icraya başvurması ve Merkez Bankası'na ihtiyati tedbir veya ihtiyati haciz kararı tebliğ edilmesi halinde, Merkez Bankası hesaptan ödeme yapılmasını durduracak. Hesap sahipleri bu yola başvurmadan, Merkez Bankası'na sadece ihtarname göndermek suretiyle, hesaptan diğerine ödeme yapılmasına engel olamayacaklar. 
     Genelgede, kredi mektuplu döviz tevdiat hesabı ve süper döviz hesabında, açılabilecek yabancı para cinsi ve asgari tutarları, Euro 
     para birimi de eklenerek, şöyle belirlendi 
     Kredi Mektuplu döviz tevdiat hesabı için açılabilen para cinsleri ve asgari tutarlar 
     1.000 Euro, 2.000 Alman Markı, 2.000 Hollanda Florini, 10 bin 
     Fransız Frangı, 1.000 İngiliz Sterlini, 1.000 ABD Doları, 2.000 İsviçre Frangı. 
     Süper döviz hesabında açılabilen para cinsleri ve asgari tutarlar 
     5 bin Euro, 5 bin ABD Doları ve 10 bin Alman Markı. 
     Genelgeye göre, bu miktarların altında yatırılan dövizler için hesap açılmayacak ve dövizler ilgilisine iade edilecek. Süper döviz hesabı açtırmak üzere, asgari tutarların altında havale edilen paralar karşılığında ilgilinin talebine göre, Kredi Mektuplu Döviz Tevdiat Hesabı açılabilecek. 
     Merkez Bankası'nca alım-satım konusu yapılan diğer bir konvertıbl döviz gönderildiği ya da ibraz edildiğinde ise bu dövizler, valöre esas olan gündeki cari kurlar üzerinden alım-satım yapılarak, ilgililerin tabep ettiği hesap açılabilen döviz cinsine dönüştürülerek, döviz hesabı açılabilecek. 
     Genelgeyle, kredi mektuplu döviz tevdiat hesabının vade bitiminde tahakkuk ettirilecek faiz oranları yeniden belirlendi. 
     Faizler ABD doları, Euro, Alman Markı, Hollanda Florini ve Fransız Frangı karşılığı hesaplar için, aynı oranda tespit edildi. 
     Ayrıca, genelge ile 2 yıl vadeli hesaplara verilecek faizler de yıllık olarak belirlendi. 
     Buna göre ABD doları, Euro, Alman Markı, Hollanda Florini ve Fransız Frangı karşılığında açılan hesaplar için 1 yıl vadeli olanlara yüzde 6, 2 yıl vadeli olanlara yıllık yüzde 8.5, İngiliz sterlini karşığında açılan hesaplar için 1 yıl vadeli olanlara yüzde 7, 2 yıl vadeli olanlara yıllık yüzde 9.5, isviçre frangı karşığı hesaplara da 1 yıl vadeli olanlara yüzde 3.5 ve 2 yıl vadeli olarlara yıllık yüzde 
     5.5 faiz tahakkuk ettirilecek. 
     Değişiklik öncesi faiz oranları, Alman Markı için 1 yıl vadeli olanlara yüzde 7, 2 yıl vadeli olanlar için yüzde 9.5, hollanda Florini ve Fransız Frangı karşılığında açılan hesaplar için 1 yıl vadelide yüzde 6, 2 yıl vadeliye yüzde 9, İsviçre Frangı hesapları için 1 yıl vadelide yüzde 3.5, 2 yıl vadeli olanda yüzde 5.5, ABD doları hesaplarda 1 yıl vadelilerde yüzde 5, 2 yıl vadelide yüzde 7 ve ingiliz sterlini hesaplarda da 1 yıl vadeli hesaplar için yüzde 7 ve 2 yıl vadeli olanlarda da yüzde 9 olarak uygulanıyordu. 
     Süper döviz hesaplarında ise vadeler 1, 2 veya 3 yıl vadeli olabilecek. 
     Bu hesaplara vade bitiminde, euro, ABD Doları ve Alman markı karşılığında açılan hesaplar için 1 yıl vadeli olanlara yüzde 9, 2 yıl vadeli olanrlara yıllık yüzde 10 ve 3 yıl vadeli olanlara da yıllık yüzde 11 faiz tahakkuk ettirilecek. 
     Kredi mektuplu döviz tevdiat hesabında ödemeler, yurt dışında anlaşmalı bankalar, Türkiye'de Merkez Bankası tarafından yapılacak. 
     Süper döviz hesabında ise ödemeler Merkez Bankası'nca gerçekleştirilecek. 
     Her iki hesabın şahsen yapılacak kullanımlarında, hesap cüzdanın aslı ile kimlik belge ibrazı zorunlu olacak. İki hesapta da üçüncü kişilere ödeme yapılabilmesi için, vekaletname düzenlenmesi gerekecek. 
     Vekaletle ödemeler sadece Merkez Bankası tarafından yapılacak. 
     Merkez Bankası, hesaplardan bir defada yapılabilecek nakit ödemelere limit koyabilecek ve vekile ödenebilecek miktarı da sınırlayabilecek. Her iki hesap için, Merkez Bankası veya anlaşmalı bankalardan para çekme veya havale işlemleri sonucu doğabilecek masraflar, Merkez Bankası tarafından karşılanacak. 
     Kredi mektuplu döviz tevdiat ve süper döviz hesapları ile ilgili uygulamalarda doğacak her türlü ihtilafta, Türk hukuku ve T.C Ankara Mahkemeleri ve İcra Daireleri yetkili olacak. Hesap sahiplerinin şahsıyla ilgili olarak, T.C mahkemeleri dışında alınmış bir karar veya ilam, Türk mahkemeleri tarafından tenfizi hükmü yürütme 
     sağlanmadıkça, Merkez Bankası'nca işleme alınmayacak. 
     Genelgeyle, Kredi mektuplu döviz tevdiat ve süper döviz hesap cüzdanlarının kaybedilmesi veya çalınması durumunda yapılacak işlemler de belirlendi. 
     






</TEXT>
</DOC>
