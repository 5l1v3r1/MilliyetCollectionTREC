<DOC>
<DOCNO> 40530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/guncel/gun08.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın iyi asker olmaz mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     İngiliz Savunma Bakanlığı’na sunulan bir raporda, kadın askerlerin, ordunun genel savaş yeteneğini azaltıp, maliyetin artmasına neden oldukları belirtildi. Raporda kadınların ön saflarda kendi canlarını tehlikeye soktuğu gibi, erkek askerleri de tehlikeye atma riski taşıdığını öne süren İngiliz ordusunda görevli, "uluslararası çatışmalar" uzmanı Profesör Martin Van Creveld, kadınları cepheye göndermenin insanları bile bile ölüme göndermek anlamına gelip "suç" sayılması gerektiğini savundu. Creveld’ın açıklamaları tartışma yarattı. 
     
Ekrem Pakdemirli ANAP Milletvekili Milli Savunma Komisyonu üyesi 
     Erkeğin durumunu zora sokuyorlar 
     Bu rapor son derece gerçekçi ve doğruluğu olan bir rapordur. İngiltere’de kaldığım dönemde benim de içinde bulunduğum bir çalışmaydı bu. İngiltere Savunma Bakanlığı, yıllardır bu konu üzerinde çalışıyor. Bir kadının ön noktada görevlendirilmesinin maliyet artırıcı unsurları var. Kadında hormonal bir değişiklik beliriyor ve ruhen bir ay boyunca aynı randımanda savaşır vaziyette olamıyor. 
     Erkeklerle beraber önde savaşması halinde, kadının başka ihtiyaçlarının ortaya çıkması, erkeğin durumunu zora sokuyor. Hamle yapılması sırasında erkek gösteri yapma ihtiyacını hissedebilir. Ya da kadın öne çıkarsa, "aman sen gitme, biz gidelim" gibi realitelere uygun olmayan duygusal kararlar alabilir. Kadınların ön saflarda çarpıştırılmasına karşıyım. Erkekler gitsin çarpışsın. Kadının daha nazik, daha uygun şartlarda bulundurulmasında fayda var. 
     
Mustafa Enöz MHP Milletvekili Milli Savunma Komisyonu üyesi 
     Kadınlar fiziken uygun değil 
     Kadınların cephenin önünde askerlik yapmaları bence de uygun değil. Kadınlar, teknik sınıf olarak, sözleşmeli subay ya da er olarak görev almalı. Kara kuvvetlerinde muharip sınıfında görev almasına karşıyım. Kadınlar, bir erkeğin göstereceği performansı gösteremez. Bu durum, kadınların daha geri hizmetlerde görevlendirilerek telafi edilebileceğine inanıyorum. 
     Ön saflarda yer alması insan kaybına yol açar. Maliyeti artırıp, artırmaması önemli değil ama, can güvenliği açısından risk altındalar. Kadın ile erkek yanyana savaşırsa, belki kadının düştüğü zor durumu erkek kapatmak zorunda kalacak. Böyle bir risk var. 
     
Salim Dervişoğlu Deniz Kuvvetleri eski Komutanı 
     Fizik değil, beyin önemli 
     Ben şahsen rapordaki genellemeye katılmıyorum. O kişiden ne beklediğinize, hangi şartlar altında beklediğinize bağlı bir durumdur. İstediğiniz performansın şekline ve şiddetine bağlıdır. Bazı konularda kadınlar daha dayanıklı, daha dikkatli, daha konsantre olabiliyor. Her fırkateynde en az iki tane kadın subayımız var. Önceleri, "denizde, o ağır şartlarda verimli olurlar mı", diye bizim de tereddütlerimiz vardı. Ama fevkalade güzel görev yaptılar. İntibamız o ki, hiçbir eksiklikleri yok. 
     Böyle şiddetli işlerde dahi kadınların çok verimli oldukları yönünde tarihte örnekler var. Öyle görevler var ki, erkeklerden daha kifayetli olabiliyorlar. Dikkat isteyen görevlerde son derece yararlı olabiliyorlar. Bir savaş, harekat merkezinde çok iyi görev yapıyorlar. Bugünün savaşlarında herşey fiziki demek değil. Önemli olan beyindir. 
     
Hayri Kozakçıoğlu DYP Genel Başkan Yardımcısı 
     Türk kadını kahramandır 
     Ordu içinde de olsa, bayanların yapacağı pek çok işin olduğuna inanıyorum. Bir bayanın en iyi yapabileceği, bir erkeğin en iyi yapabileceği işler tespit edilirse, performans düşürücü kriterler ortaya çıkmaz. Bayanların görev almasının, bana göre performansı düşürmeyip, verimi artıracağı kanatindeyim. Her milletin ve her kişinin kendine göre kabiliyetleri vardır. Bizde, sadece erkeği değil, kadını da, bayrağını çok sever. Hayatını vermekten kaçınmaz, Buna sahip çıkmak için kahramanlık yapmasını bilir. O bakımdan milli mücadelede mermiyi omuzlayıp, dağları aşan Türk kadını unutulmamalı. 
     
Nesrin Nas ANAP Milletvekili 
     Yetişme tarzı önemli 
     Kadınların yetişme tarzı, hem toplum hem de aile içerisindeki rolü, bu tür yeteneklerini zaman içerisinde muhtemelen köreltiyor. Kadını da doğum anından itibaren, aynı bir erkek gibi, aynı koşullarla başbaşa bıraktığınızda, tepkisi aynı olacaktır. Çok uzun bir süreci dikkate almayan araştırmalarla çok kesin yargılara varmak doğru değil. "Kadınlar bu işi yapamaz", gibi bir yaklaşım çok kolaycı bir yaklaşım olur. Cins, yaş, yetişme tarzı, yaşam koşullarınız sizin fiziki kapasitenizi de belirliyor. Bir birliğin yüzde 10’u eğer kadınsa, bu kadının fiziki kapasitesini ve davranış biçimini sınırlar. Ama tersi olursa da erkeğin davranışını kısıtlar. 
     



 GÜNCEL 



















</TEXT>
</DOC>
