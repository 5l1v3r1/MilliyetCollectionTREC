<DOC>
<DOCNO> 27386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/guncel/agun.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye bu sınavı geçemiyor 
</HEADLINE>
<TEXT>
Üç gençten birine piyango 
1.5 milyon gencin kader sınavı ÖSS 2001 tamamlandı. Sınav sonunda 500 bin öğrenci üniversiteli olabilecek. Her yıl üniversite kapısına yığılan aday sayısı artıyor. Adaylardan yaklaşık bir milyonu açıkta kalacak 
     SİBEL KAHRAMAN ŞEN 

     Yüz binlerce öğrencinin bir yükseköğretim kurumuna yerleşebilmek için yarıştığı Öğrenci Seçme Sınavı sorunsuz tamamlandı. 
     Sabahın erken saatlerinden itibaren sınava girecekleri merkezlerin önünde beklemeye başlayan yaklaşık 1.5 milyon aday, saat 09.30’da yarışa başladı. Sözel ve sayısal alanda toplam 180 soruyu yanıtlamaya çalışan adaylar, üç saat ter döktükten sonra, sınav saat 12.30’da sona erdi. Sınav soruları saat 16.00’dan itibaren basın kuruluşlarına dağıtıldı. Öğrenci Seçme ve Yerleştirme Merkezi Başkanı Dr. Fethi Toker de, sınavın sorunsuz tamamlandığını bildirdi. 
     Ankara’dan gönderilen ÖSYM temsilcisi, özürlü temsilcisi, koruma kuryesi, ödeme kuryesi ve nakil kuryesi olarak toplam 1268 öğretim üyesi ve görevli sınav merkezlerinde görev aldı. 
     
     Kontenjanlar yetersiz 
     Her yıl üniversite kapısına yığılan aday sayısı artarken, üniversite kontenjanlarının yetersiz olması, çok sayıda adayın kapıdan girmesini engelliyor. Sınava giren bir milyon 473 bin 906 adaydan, örgün lisans ve önlisans programlarına 319 bin 644 aday yerleştirilecek. Özel yetenek sınavıyla öğrenci alan programlara da 12 bin 811 aday girebilecek. Sınava giren adaylardan yaklaşık bir milyonu açıkta kalacak. 
     Öğrenim yaşamlarının yalnızca üç saate bağlı olması öğrencilerin başarı şansını azaltıyor. Adayların başarı oranları çok yüksek olsa da, üniversite kontenjanlarının kısıtlı olması nedeniyle sonuç değişmiyor. Geçen yılın sonuçları da bu çarpıcı gerçeği ortaya koyuyor. Geçen yıl ÖSS sonucu açıköğretim programları dahil 366 lise üniversiteye öğrenci gönderemedi. 
     
Başını açmayan sınava alınmadı      NESLİHAN CUYAR, HALUK ATALAY 

     ÖSS’de bu yıl ilk kez türban yasağı uygulandı. Sınav merkezlerine türbanlı gelen adaylardan bazıları başlarını açarak içeri girdi. Bazı öğrencilerse kendilerine ayrılan özel bölmelerde peruk takarak sınava girmeyi tercih etti. Sınav öncesi türban konusunda öğrencilerin uyarıldığını hatırlatan İÜ Tıp Fakültesi Psikiyatri Anabilim Dalı Başkanı Prof. Dr. Sedat Özkan, türbanla sınava girme ısrarının gereksiz tartışma olduğunu belirterek, "Türban yerine peruk takacaklarsa, salona girmeden önce evde taksalardı. Salona girerken yaşanan tartışma, diğer öğrenciler üzerinde de gereksiz bir endişeye yol açar" dedi. Marmara Üniversitesi İlahiyat Fakültesi öğretim üyesi Prof. Dr. Ali Bardakoğlu da, "Örtünmenin dini bir emir olduğunu telakki eden öğrencinin peruk takmakla rahatlayacağını varsayamayız. Ancak, bu dini açıdan zaruret sayılabilir. Bu nedenle öğrenci peruk takarak sınava girebilir" dedi. 
     
Tercih yaparken dikkatli olun ..Uzmanlar uyarıyor Her yıl sınavları kazanan çok sayıda öğrenci hatalı tercih nedeniyle açıkta kalıyor 
     MEHMET AKİF ERDEM 

     Uzmanlar sınavdaki başarı kadar tercihlerin de büyük önem taşıdığını belirterek, çok sayıda öğrencinin hatalı tercih nedeniyle açıkta kaldığını veya öğrenim görmek istemediği bölümleri kazandığını belirttiler. Tercihlerinizi yaparken şunlara dikkat etmeniz gerekiyor 

</TEXT>
</DOC>
