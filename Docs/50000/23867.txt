<DOC>
<DOCNO> 23867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun18.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB mültecileri "geçici koruma" altına alacak 
</HEADLINE>
<TEXT>

     AB üyesi ülkelerin adalet ve içişleri bakanları, bir bölgesel kriz halinde toplu olarak AB ülkelerine gelen mültecileri ''geçici koruma'' altına alacaklarını ve bu alanda ortak bir tavır uygulayarak, dayanışma içinde olacaklarını açıkladılar. 
     Brüksel'de yapılan Adalet ve İçişleri Bakanları Konseyi toplantısında alınan karara göre, AB ülkeleri, mülteciler konusunda ortak bir tavır izlemeye ilişkin çabalarını yoğunlaştıracak ve yasalarını, bu amaçla uyumlu hale getirecek. 
     Bölgesel kriz halinde AB ülkelerine gelen mülteciler, 1 yıl için ''geçici himaye'' altına alınacaklar. Bu süre, 6'şar aylık dönemler halinde, 2 defa uzatılabilecek. AB Konseyi, krizin yaşandığı bölgede veya ülkede gelişmeleri izleyerek, bu süreyi en fazla ve toplam 3 yıla kadar uzatma olanağını elinde bulunduracak. 
     Konsey, krizin son bulduğunu karar verdiği takdirde, ''geçici himaye'' son bulacak ve göçmenler ülkelerine geri gönderilecek. Himaye altına alınan göçmenlere AB ülkelerinde geçici çalışma müsaadesi ile lojman, eğitim, sağlık hizmetlerinden yararlanma ve maddi yardım hakları tanınacak. Mültecilerin aile gruplaşması hakkından yararlanmaları da sağlanacak. BM Mülteciler Yüksek Komiserliği, AB'nin bu kararını olumlu karşıladığını ve kabul ettiğini açıkladı. AB ülkeleri, alınan karar çerçevesinde, krizlerden kaynaklanan toplu göç durumlarında yükümlülükleri paylaşmayı ve maddi sorunları ortak üstlenmeyi kabul ettiklerini belirttiler. 







</TEXT>
</DOC>
