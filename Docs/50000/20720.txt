<DOC>
<DOCNO> 20720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sonspo05.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği "Beşiktaş'a karşı başarımız tesadüf değil" 
</HEADLINE>
<TEXT>

     Gençlerbirliği Kulübü Basın Sözcüsü Muammer Akyüz, 11 Mayıs Pazar günü Beşiktaş ile yapacakları karşılaşmaya büyük önem verdiklerini söyledi. 
     Yitirilen her puanın, Gençlerbirliği'ni hem prestij kaybına, hem de maddi zarara uğrattığını vurgulayan Akyüz, şöyle devam etti 
     ''Sezon sonunda birçok futbolcumuzun sözleşmesi bitiyor. Alınan kötü sonuçlar, futbolcuların da değerini düşürür. Bunu düşünerek önümüzdeki 3 karşılaşmada daha başarılı olacaklarına inanıyorum. Özellikle bu hafta Beşiktaş ile yapacağımız karşılaşma çok önemli. Ligin ilk yarısında yendiğimiz ve Türkiye Kupası'ndan elediğimiz rakibimize karşı, başarılarımızın tesadüf olmadığını da göstermeliyiz.'' 
     Bu sezon Türkiye Kupası'nı kazanarak büyük başarı elde ettiklerini, ancak bu başarıyı lige yansıtamadıklarını ifade eden Muammer Akyüz, ''Takımımızın oynadığı futbol ve aldığı sonuçlar Gençlerbirliği'ne yakışmıyor. Futbolcularımızın kafasında lig bitmiş gibi görünüyor'' dedi. 







</TEXT>
</DOC>
