<DOC>
<DOCNO> 36421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sonspo07.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Hedeflerimizi bazıları hayal bile edemiyor" 
</HEADLINE>
<TEXT>

     Galatasaray'ın yıldız futbolcusu Ümit Davala, ekip olarak bu sezonki hedeflerinin çok daha büyük olduğunu söyledi. 
     Davala, kendisine ait olan ''www.umitdavala.com'' isimli internet sitesinde yaptığı açıklamada, bu hedeflerin bazılarının düşleyemeyeceği kadar büyük olduğunu vurgulayarak, ''Ulaşmak istediğimiz nokta bazılarının korktuğu kadar, bazılarının ise istemediği kadar büyük'' dedi. 
     ''Türkiye gerçekten gariplikler ülkesi oldu'' diyen Davala, PFC Levski Sofya maçı sonrasında medyada yer alan haberlere şaştığını ifade ederek, şunları kaydetti 
     ''Avrupa Şampiyonlar Ligi'ne 7. kez katılmamıza sadece bir 90 dakika kala, gazetelerde ve televizyonlarda yapılan yorumlara inanamıyorum. Eğer bu takımın bir oyuncusu olmasam ve alınan skoru bilmesem, gazete başlıklarına, yorumlarına bakarak, Galatasaray'ın Levski Sofya'ya mağlup olduğunu veya fark yediğini sanırdım. Aslında bence bu yazılanlar ve çizilenler, geçen sezon başlatılan Galatasaray'ı yıpratma politikasının devamı niteliğinde süregelen uygulamalar. Bildiğiniz gibi geçtiğimiz sene de biz oldukça başarılı maçlar neticesinde çeyrek finale yükselmiş ve İstanbul'da adeta mucize yaratarak, 2-0 mağlubiyetten 3-2'ye getirdiğimiz maçı kazanarak, Real Madrid gibi bir devi devirmiştik. İkinci maçta ise rakibimize mağlup olarak elenmiştik. Fakat medyamız o ana kadar aldığımız tüm başarıları unutmuş, bizleri, kulübü ve yöneticilerimizi yerden yere vurmuşlardı. 
     Tıpkı PFC Levski Sofya maçında olduğu gibi. Bu acımasız eleştirileri yapanlar, aşırı sıcağı, bu sıcağı 3 kez daha fazla hissetmemize neden olan aşırı nemi, rakibimizin futbolu çirkinleştirmek pahasına da olsa yaptığı aşırı sertlikleri, hakemin maçı çığırından çıkaran kötü yönetimini nedense hiç görmüyorlar, ya da görmemezlikten geliyorlar. 
     Biz artık bu eleştirilere kulaklarımızı tıkıyoruz ve işimizi en iyi şekilde yapmaya çalışıyoruz.'' 
     Hakem ikili oynadı 
     PFC Levski Sofya maçında yaşananları da sitesinde anlatan Ümit Davala, ''Aşırı sıcak, aşırı nem, aşırı sertlik ve kötü bir hakem. Maçın kısa bir özeti aslında'' diye konuştu. 
     Maç öncesi yapılan seremoni sırasında Alman hakeme gidip, maç içinde takım arkadaşlarıyla diyalog kurmasında yardımcı olabileceğini söylediğini anlatan Davala, şöyle devam etti 
     ''O da bundan memnuniyet duyacağını ifade etti. Ama maç başladığında adeta bu konuşma yapılmamışcasına davrandı. Yanına gittiğimde her defasında beni azarlarcasına davrandı. 'Sen git, kaptan gelsin' diyerek bir anlamda ikili oynadı. Pozisyonları sanırım buradan tekrarlama gerek yok. Herkes olanı biteni gördü.'' 
     
     






</TEXT>
</DOC>
