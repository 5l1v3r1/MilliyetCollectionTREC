<DOC>
<DOCNO> 43749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/guncel/gun02.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus İzvestiya gazetesinin manşetten verdiği haberdeki yoruma göre 
</HEADLINE>
<TEXT>
Türkiye kilit ülke 
     CENK BAŞLAMIŞ 

     Rus basını, ABD'nin Afganistan'da düzenlemesi beklenen operasyonda, Moskova ile Ankara'nın önemli roller üstlenebileceğini yazdı. İzvestiya gazetesi, manşetten verdiği haberde, Amerikan savaş uçaklarının bombardımana başlamasının ardından Afganistan'ın kuzeyinde üslenen muhalefet güçlerinin saldırıya geçmesinin planlandığını belirtti. Gazetede yer alan habere göre, Kuzey İttifakı çatısı altında toplanan silahlı muhalefet grupları, kara operasyonunda en önemli gücü oluşturacak. 
     İzvestiya, Rusya'nın Afgan muhalefeti içindeki Tacik ve Hazerlere para ve silah vereceğini, Türkiye'nin de, Özbek asıllı komutan General Raşit Dostum'u destekleyeceğini yazdı. Gazeteye göre, Türkiye operasyonun tamamlanmasından sonra, "kuzey başkenti" olarak bilinen Mezar - ı Şerif'in Dostum'un kontrolüne verilmesini sağlayacak, Rusya ve Türkiye'nin desteğindeki muhalefet güçlerinin farklı yönlerden saldırıya geçmesiyle, birden fazla cephede savaşmak zorunda kalacak Taliban yenilgiye uğrayacak. 
     Dün akşam halka seslenen Rusya Devlet Başkanı Vladimir Putin, ilk kez Afganistan'da düzenlenecek operasyona destek vereceklerini açıkladı. Putin, "Rusya gerekirse operasyonda arama ve kurtarma çalışmalarına da katılabilir" dedi. 
     
     ABD askeri sınırda 
     Bu arada Orta Asya'dan da ABD'ye destek geldi. Kazakistan ve Türkmenistan ABD uçaklarına hava sahalarını açabileceklerini açıklarken, bir destek de Gürcistan'la Azerbaycan'dan geldi. Özbekistan'a hafta sonunda inen üç Amerikan kargo uçağının 200 asker ve onlarca haberleşme cihazı bıraktığı da bildirildi. 
     



 GÜNCEL 























</TEXT>
</DOC>
