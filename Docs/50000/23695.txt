<DOC>
<DOCNO> 23695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko26.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'e zam yok ama söylentisi bile yetti... 
</HEADLINE>
<TEXT>

     Kayseri'de zam söylentileri üzerine çok sayıda bayii tekel ürünlerini yüzde 20 zamlı fiyattan satarken, Tekel, zamlı fiyattan satış yapan bayilerinin tespit edilmesi için soruşturma başlattı. 
     İthal sigara fiyatlarına zam yapılmasından sonra dün akşam Kayseri'de Tekel ürünlerine de yüzde 20 oranında zam yapıldığı dedikodusu yayıldı. 
     Bazı sigara dağıtıcılarının zam dedikodularını bayilere bildirmesi üzerine Tekel ürünleri yüzde 20 zamlı olarak satılmaya başlandı. Tekel yetkilileri,yaptıkları araştırmada 40 dolayında bayinin dün dedikodu zammı uyguladıklarının duyulduğunu, bu şekilde fiyat artıran bayilerin belirlenmesi için soruşturma açıldığını kaydettiler. 
     Yetkililer, ''zamlı fiyattan Tekel ürünü alan müşteriler yazılı olarak bize başvursunlar, gerekeni yapalım. Kendi kendine zam yapan satıcıların bayilik ruhsatı iptal edilecek'' dediler. 
     Tekel Genel Müdürlüğü yetkilileri ise, şu an itibariyle Tekel ürünlerine zam yapılmadığını, daha önce açıklanan değerlerin üzerindeki bir fiyatla ürün satışının ise yasal olmadığını bildirdiler. 
     







</TEXT>
</DOC>
