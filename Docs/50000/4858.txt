<DOC>
<DOCNO> 4858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur16.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li TBMM İdare Amiri "İlk yumruğu bizim arkadaşımız yedi" 
</HEADLINE>
<TEXT>

     TBMM İdare Amiri, MHP İstanbul Milletvekili Ahmet Çakar, dün DYP Şanlıurfa Milletvekili Fevzi Şıhanlıoğlu'nun kalp krizi geçirerek vefat etmesiyle sonuçlanan olayları muhalefet partisi milletvekillerini başlattığını savunarak,''Olay karşılıklı. İlk yumruğu yiyen de bizim arkadaşlarımız. Yani karşılıklı oldu bu'' dedi. 
     Ankara Kulübü'nün, Fransa Ulusal Meclisi'nde kabul edilen sözde Ermeni Soykırımı Yasası'nın, Fransa Cumhurbaşkanı tarafından da imzalanmasına tepki olarak başlattığı imza kampanyasına katılan Çakar,burada gazetecilerin sorularını yanıtladı. 
     Çakar, bir gazetecinin Şıhanlıoğlu'nun Meclis'te kalp krizi geçirerek vefat etmesine ilişkin değerlendirmesini sorması üzerine, şunları kaydetti 
     ''1,2,3,4 parçada bu olay gelişti. 5. oturumdan önce, girmeden önce özellikle sıralarda el vurmaları, meydana gelmeleri, kürsüye yaklaşmaları ve kürsünün etrafından işgal vaziyetinde gelmeleri, komisyon başkanları tarafından tartaklamaları var. Tabii o andaki ruh hallerini bilmiyorum, ama milletvekilleri de neticesinde soğukkanlı olmayı da becermelidir. Doğrudan doğruya muhalefet başlatmıştır hadiseyi. Haklarını dile getirmeleri, görüşlerini dile getirmeleri, tabii bir hadisedir ama fiili durum yaratılmıştır. Komisyonun bulunduğu yer baskı altına alınmıştır işgal edilmiştir, komisyon başkanı tartaklanmıştır, bir milletvekili boğazına sarılmıştır sonra ayrılmışlardır, daha sonra yatıştırılıp oturumu yöneten Meclis Başkanvekili oturumu ertelemiştir, ara verilmiştir. Tekrar gelmişlerdir, tekrar kürsü işgal edilmiştir, etrafı doldurulmuştur, yine ara verilmiştir ve ondan sonraki gelişte maalesef o üzücü olay meydana gelmiştir.'' 
     ''Olaydan sonra MHP İçel Milletvekili Cahit Tekelioğlu ile konuşma imkanı bulabildiniz mi'' şeklindeki soruya da Çakar, şu karşılığı verdi 
     'Hayır, şu çok önemli daha sonra geniş detaylarıyla anlatacağız, biz idare amiriyiz tabii ki oradaki olayları önlemekle görevliyiz. Bütün idari amiri arkadaşlarımız ellerinden gelen bütün gayreti sarf ettiler. Ben kendi sarf ettiğim gayreti biliyorum. Muhalefet partisi grup başkanvekili arkadaşlarla bire bir görüştüm. Kürsünün etrafına gelmeyin, onu işgal etmeyin, Türk milletinin kürsüsü bu. Orayı fiili durum yapmayın, görüşünüzü söyleyebilirsiniz, muhalefet hakkınızı kullanabilirsiniz, protesto da edebilirsiniz, ama orayı fiili durum yaparak işgal etmek, resmen kaba kuvvet kullanmak dedim, lütfen bunu yapmayın. O ana kadar iktidar partilerinden kimse oraya gelmemişti. 
     İdare amirleri duruyordu, biz rica ediyorduk. Ama son anda dedim onlara, ben gelineceğini biliyordum. Siz yaparsanız onlar buraya gelmek zorunda kalır. Lütfen bunu yapmayın, dedim. Daha doğrusu ihbar ettim. İktidar partilerinin grup başkanvekilleri ve oradaki arkadaşlarla aradaki konuşmaları biliyorum. 'Onlar gelirse, biz de geliriz' denmiştir. Ben de bunu onlara ihbar ettim. Lütfen bunu yapmayın, burada kimsenin istemediği manzaralar meydana gelebilir, lütfen yapmayın dedim, ama maalesef dinletemedim. Açık söylüyorum, bir bir arkadaşlarımız kendilerini biliyorlar, bir bir görüştük, rica ettik. Son durumda bile yine orada, merdivenlerden yukarı çıkmayın dedim. Burayı tutamazsınız, burası kürsü, dedim.'' 
     Çakar, ''Oturumu yöneten TBMM Başkanvekili Ali Ilıksoy'un, tansiyon iyice arttığında oturumu kapatması gerekmez miydi'' şeklindeki soruya karşılık, ''Kapandı zaten, kapatıldı efendim. Devam etmek istedik ama, edemedi. Kavga gürültüden sonra zaten devam edilemedi, kapatıldı'' yanıtını verdi. 
     ''Daha önceden kapatılabilir miydi'' sorusu üzerine de Çakar, ''Bakın, fiili durum yapmaya kimsenin gücü yeter mi Biz idare amirleri olarak, taburu, askeri çağırarak fiili durumu yapanı dışarı atma yetkimiz var, ama bunu kullanmadık. Bunu da herkes bilsin. TBMM'yi kaba kuvvetle durdurmaya kimsenin gücü olmaz. Böyle bir şey yok. Bunu ne iktidar, ne muhalefet partisi yapabilir'' şeklinde konuştu. Çakar, daha sonra şunları kaydetti 
     'Karambol. Yani orada 200 kişi birbirine girmiş durumda. Asaplar yükselmiş, kızgınlık olmuş, vefat eden kardeşimiz üzerine bir şey söylemek istemiyorum ama orada karşılıklı bu yani, karşılıklı. İlk yumruğu yiyen de bizim arkadaşlarımız. Yani karşılıklı oldu bu. Şimdi bu acılı günde bunu fazla konuşmanın bir anlamı yok. 
     Türk milleti olarak çok üzüntülü bir noktadayız. Bu manzaralar milletimiz için, devletimiz için, şahıslar için hiç hoş bir şey değil. Biraz sabırlı olalım. Tabii ki, muhalefet partisinin milletvekilleri, vefat eden kardeşimizin yakınları hakkını hukukunu arayacak, biz de hakkımızı arayacağız, dile getireceğiz. Ama itidal tavsiye ediyorum, sabırlı, temkinli olmak lazım. Çünkü, biz bize ait değiliz, biz artık Türk milletine hizmet veren insanlarız. O bakımdan çok sabırlı, temkinli ve milletimizin badirelerden geçtiği bu günlerde çok dikkatli olmamız lazım. Hem iç problemlerimizin halli için, hem de dış meselelerimizin halli için birlik ve beraberliğimizi bozmadan yolumuza devam etmeliyiz. Kaba kuvvetle, fiili durumla Meclis'i işlemez hale getirmek gibi bir niyet, gaye ve kasıt asla netice almaz. İnşallah bu üzücü olaydan ders alınır. Bu durum eskiyi hatırlatmaya başladı. Biz eski görüntüleri yaşatmak istemiyoruz, asla bunu arzu etmiyoruz. Olmaması için de elimizden gelini yapacağız.'' 




</TEXT>
</DOC>
