<DOC>
<DOCNO> 46925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/spor/ysenay.html </URL>
<DATE> 2001/10/15/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Fenerbahçe zorlanarak 
</HEADLINE>
<TEXT>

     Rize’deki Fenerbahçe, sezon başından beri bildiğimiz özürlerle oynamaya devam eden bir ekipti sahada. Halbuki Denizli Hakan Bayraktar’ı, Oktay’ı ve Serhat’ı ilk tertibe monte ederek, genç kramponlardan bir galibiyet hedefi kurmuştu kendisine... Rapajiç orta alandan girip, çıkarak forveti üçleyecek, Abdullah ve Lazetiç de sol ve sağ kanat ortalarıyla destekleyeceklerdi Fenerbahçe’nin hücum gücünü... Ancak Mustafa hocanın bütün bu hesaplarını bozan en önemli gerçek, Rize’nin Fenerbahçe’ye karşı kurduğu çabuk ve ayağa yapılan paslar ve özellikle de orta alanda müthiş tempolu, prese dayalı zorlu mücadeleydi... Ayrıca uçta oynayan Tetteh’in müthiş driplingler ve top saklamadaki ustalıkları, Fenerbahçe’nin defans düzenini alt üst ediyor, Ümit Özat’ın hatalı olduğu pozisyonda da Rize golüne kavuşuyordu... İlk yarıda Rapajiç’in yerini yadırgaması ve kendisine giydirilen yakın presler, oyununu bozuyor, Fenerbahçe sonuca mahkum futbol derbederliğinin içinden çıkamıyordu... 
     
     İkinci yarıda ilk devrenin en çabuk ve tekniği yüksek paslarını yapan Hakan Bayraktar’ı oyundan nedense alıyordu Mustafa Denizli... Onun yerine Yusuf’u, Serhat’ın bölgesine Andersson’u, Ümit Özat’ın yerine de Ali Akdeniz’i yerleştirerek takımı yeniliyor ve Rize önündeki gol bulma şanslarını bu oyuncularıyla bulmaya yöneliyordu... Evet, değişiklikler ikinci yarının ilk anlarında pek farklar getirmese de, ilerleyen dakikalarda özellikle Yusuf’un bilinçli ve Rize defansını eksilte eksilte taşıdığı klas toplar Sarı - Lacivertli ekibi cesaretlendiriyor, oyunda denge ibresini lehine döndürüyordu. Oktay’ın ve Andersson’un özel gayretleri de dikkati çekiyor, işte goller de bu iyileşmenin sonucu yeşeriyordu... 
     Fenerbahçe’de deplasman fobisi olduğunu iddia edenlere hak vermek mi lazım, bilemem... Ama benim yarım asırlık futbol tecrübeme göre, futbol dünyanın her sahasında oynanır ve iyi takım her yerde kazanmasını bilen ekiptir... Fenerbahçe’deki sorun ise tektir oturmuş ve genç isimlerle donanımlı bir kadroyla yarışmaya mecburdur Sarı - Lacivertliler... Çünkü ligde şampiyonluk iddiasını sürdürebilmeleri için bu net gerçek öylesine kaçınılmazdır ki. 
     



 SPOR 


























</TEXT>
</DOC>
