<DOC>
<DOCNO> 22582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/soneko05.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fona devredilen bankaların genel müdürlerine net 6.9 milyar maaş 
</HEADLINE>
<TEXT>

     Fona devredilen bankaların genel müdürlerine net 6.9 milyar lira maaş ödeniyor. 
     ANAP İstanbul Milletvekili Bülent Akarcalı'nın fona devredilen bankaların yönetim kademelerinin maaş ve yararlandıkları diğer haklarailişkin sorularını, Başbakan Bülent Ecevit adına, Devlet Bakanı Vekili ve Orman Bakanı Nami Çağan yanıtladı. 
     Buna göre, Tasarruf Mevduatı Sigorta Fonu'nun, hisse senetlerinin çoğunluğunun veya tamamının mülkiyetine sahip olduğu Türk Ticaret Bankası, Bank Ekspres, İnterbank, Sümerbank, Eskişehir Bankası, Etibank, Demirbank, Ulusal Bank ve İktisat Bankası'nda 8 genel müdür ve 35 genel müdür yardımcısı görev yapıyor. Demirbank dışındaki 8 bankada ise bir başkan ve beş üyeden oluşan ortak bir yönetim kurulu bulunuyor. Demirbank'ta ise beş yönetim kurulu üyesinden biri aynı zamanda genel müdür vekili olarak görev yapıyor. 
     Bir diğer üye, bankadaki görevinin yanı sıra 8 fon bankasının ortak yönetim kurulunda da yönetim kurulu üyeliğini sürdürüyor. Görev yaptıkları her bir banka için bankaların yönetim kurulu başkanlarına net 800 milyon lira, yönetim kurulu üyelerine de 750 milyon lira ücret ödeniyor. Bankaların ücret politikalarına bağlı olarak ortak yönetim altındaki bankaların genel müdürlerine 6.9 milyar, genel müdür yardımcıları en çok 5.1 milyar, Demirbank Genel Müdür Vekiline 8.9 milyar, genel müdür yardımcılarına 5.9-9.2 milyar lira aylık ödeme yapılıyor. 
     Demirbank'da görev yapan yönetim kurulu üyeleri, genel müdür vekili ve genel müdür yardımcılarına makam aracı tahsis edildiği, sağlık sigortası yapıldığı bildirildi. Ortak yönetim altındaki fon bankalarının yönetim kurulu başkan ve üyeleri ile genel müdür ve genel müdür yardımcılarına da birer araç tahsis edildiği ve bunun dışında, hiçbir şekilde huzur hakkı, temsil ödeneği, prim, temettü veya kira yardımı ya da ek bir ödeme yapılmadığı, lojman tahsisinin olmadığı kaydedildi. 
     







</TEXT>
</DOC>
