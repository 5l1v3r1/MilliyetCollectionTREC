<DOC>
<DOCNO> 40904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/spor/ysenay.html </URL>
<DATE> 2001/09/07/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Şamar gibi goller 
</HEADLINE>
<TEXT>

     Futbol denen oyundaki 90 dakikaların her saniye en garip pozisyonlara ve hazin sonlara açık olduğunun en gerçekçi deliliydi çarşamba geceki İsveç maçı. 
     Bana göre elindeki kadroyu kafasındaki yeterliliklere göre elinden geldiğince yarıştırmıştır Şenol Güneş... Şimdi Şenol Güneş'i karalayarak, Milli Takım'ın geleceğe dönük aydınlıklarını yaratabilir miyiz .. İsveç'in savunmaya kapanık oyun anlayışına karşı Şenol hoca da oyuna orta alanda şekilleyip, yüklenmek istiyordu rakibin zayıf savunma bölgelerine... Ancak kendisinden çok şeyler beklenen ve İsveç'in oyun tarzına çok da ters gelen bir futbol yapısına sahip Emre çok kötü bir gece yaşıyordu... Orta sahadaki bütün pres savaşlarından yenik dönüyordu kendi oyun bölgesine... Hasan Şaş, top taşımakta ısrarlı oluyor, ancak İsveç'in fizik gücüne meydan okuyacak bir kuvvet gösteremiyordu aslında kendi taşıdığı ataklarda... Abdullah sol kulvarda eksiksiz bir oyun sergiliyor, ama onun sol kanat çıkışları yanında Ümit Davala sağ çizgideki temposuyla oldukça hafif kalıyor ve İsveç, Türkiye'nin üstüne fazla yüklenmeyip, beraberliğe kurulu bir mantıkla oynadığı için bizim pas - pres ve alan kaybı hatalarımız pek batmıyordu oyunu dikkatle izleyen gözlerimize... 
     Rüştü'nün kaledeki her zamanki mucizevi kurtarışları bizi sürükli rahatlatıyor, hele Hakan Şükür'ün "altın kafa" vuruşundan İsveç filelerine kayıp inen gol sayısı bizleri de, ekran başındaki bütün Türkiye'yi de Dünya Kupası finallerine gitme umuduna kilitliyordu sanki... Ancak Slovakya maçından beri gözlere çapak gibi batan Alpay ve Ümit Özat'ın yan yana oynaması İsveç'in iki uzun adamı A.Andersson ve H.Larsson'un hava toplarına paylaşarak çıkmaları, aslında savunmamızdaki en büyük ve en "sinsi yabancılık olarak büyüyor, oyunun son dört - beş dakikasında ise adeta "Azrail" gibi karşımıza dikiliyordu... Ve bu uğursuzluk Alpay ve Ümit Özat ikilisinin iki kadame hatalarına aslında hiç de hak etmediğimiz halde sert birer "şamar goller" halinde yapışıyordu oyunun skor levhasına... İşte bu melun oyun sonrası Türkiye, futbolun icadından beri bileğinin ve gücünün hakkıyla bir türlü gidemediği Dünya Kupası finallerine hiç bu kadar yaklaşmamışken, yine bir takım torba cilvelerinin eleme şanslarına terk ediyordu kaderini... 
     Bence kimselere kızmadan normal karşılamalıyız bu durumu... Çünkü ekonomisi çökmüş... Siyaseti kirlilik içinde yüzmekte olup, üstüne üstlük yolsuzluklar şampiyonluğunu da kimselere kaptırmayan bu ülkede sporumuz basketbolu ve futboluyla da olsa bu kadarını başarabiliyorsa eğer, onlara kırılmak yerine ellerimiz kızarıncaya kadar alkış tutmamız gerekir benim mantığımda. 
     



 SPOR 




















</TEXT>
</DOC>
