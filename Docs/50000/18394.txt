<DOC>
<DOCNO> 18394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko29.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'na göre Türkiye'ye ek olarak G7'ler de destek sağlamalı 
</HEADLINE>
<TEXT>

     Dünya Bankası Başkan Yardımcısı Johannes Linn, Türkiye'de ekonomik krizden çıkış için uygulanan ekonomik programın doğru yolda bir hareket olduğunu söyledi. 
     Linn, Almanya radyosuna verdiği demeçte, Türkiye'nin kriz sonrası ekonomik programı hakkında, ''Genel hatlarıyla doğru yönde. Sayın Kemal Derviş ile aynı bakış açısını paylaşıyoruz'' dedi. 
     Dünya Bankası Başkan Yardımcısı Linn, Türkiye'ye Dünya Bankası ve Uluslararası Para Fonu'nun IMF sağladığı yardıma ek olarak, sanayileşmiş ülkelerin oluşturduğu G-7 grubunun da yardımcı olması gerektiğini söyledi. 
     Linn, Türkiye'nin krizden kurtulmak için son aylarda önemli bir yol kat ettiğini anlatırken, bu dönemde yüksek petrol fiyatları ve Avrupa para birimi Euro'nun zayıf performansı gibi dışsal etkilerin, Türkiye'nin çabalarının başarısını olumsuz etkilediğini kaydetti. 






</TEXT>
</DOC>
