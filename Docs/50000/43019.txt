<DOC>
<DOCNO> 43019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/soneko02.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den Türkiye'nin borçlarını ertelemeye yeşil ışık 
</HEADLINE>
<TEXT>

     Türkiye'nin, Uluslararası Para Fonu IMF'den aldığı krediler içinde, gelecek yıl geri ödemesi öngörülen 5 milyar dolarlık bölümün ertelenmesi yönündeki talebinin kabulünün ''fizibil ve mümkün görüldüğü'' belirtildi. 
     Washington'daki IMF kaynakları, Anadolu Ajansı'na açıklamalarında, Türkiye'ye Aralık 1999'dan bu yana ayrılan toplam 19 milyar dolarlık paketin 7.5 milyar dolarının, İlave Rezerv Kolaylığı Supplemental Reserve Facility-SRF türünden krediler olduğunu belirttiler. 
     IMF kaynakları, daha önce başka ülkelerin SRF kredi borçlarının, SRF mekanizması içindeki hükümler çerçevesinde ertelendiğini hatırlatarak, Türkiye için de aynı uygulamanın gerçekleşmesinin ''fizibil ve mümkün'' olduğunu ifade ettiler. 
     Kaynaklar, bu konunun önünde önemli engel bulunmadığını, ancak kararın, IMF'nin İcra Direktörleri Kurulu'na ait olduğunu belirttiler. 
     Türk hükümetiyle Ankara'daki IMF heyeti tarafından yürütülen, IMF programının 10. dönem gözden geçirme çalışmalarında ele alınan temel konular arasında, 2002 yılı bütçesi de bulunuyor. 
     Türkiye, gelecek yılki dış borç yükünün hafifletilmesi amacıyla 5 milyar dolarlık kredi geri ödemesinin ertelenmesi isteğini IMF'ye iletmişti. 
     SRF mekanizması çerçevesinde bu kredilerin geri ödeme süresi, 2.5 yıla kadar uzatılabiliyor. 
     IMF İcra Direktörleri Kurulu'nun muhtemelen gelecek ayki toplantısında erteleme kararının da çıkabileceği belirtiliyor. Bu toplantıda, esas olarak Türkiye için öngörülen 3 milyar dolarlık yeni kredi diliminin onaylanması bekleniyor. 







</TEXT>
</DOC>
