<DOC>
<DOCNO> 23542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/soneko08.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç takası Arjantin'e sadece zaman kazandırdı 
</HEADLINE>
<TEXT>

     Kısa vadeli Hazine tahvilleri ve bonolarının daha uzun vadeli olanlarına çevrilmesine dayalı borç takası, Arjantin ekonomisine biraz zaman kazandırdı, ancak, bunun ülke ekonomisinin dertlerine çare olamayacağı söyleniyor. 
     Yatırımcılara ve uzmanların çoğuna göre, borç takası Arjantin'e birkaç ay, altı hafta, belki de bir ya da iki gün daha kazandırdı, ancak, yaklaşık üç yıldır yaşanan durgunluktan çıkış hedefine ulaştıramayacak. 
     Arjantin'in 20 milyar dolarlık kısa vadeli borçlarının daha uzun vadeye çevrilmesi, başlangıçta, bu ülkenin borç ödemelerinin yerine getirilememesi korkularını hafifletecek. Bazı uzmanlar, ''ekonomiye güvenin yeniden tesisi ve büyümesi için ufukta, çok sayıda siyasi ve mali engeller, sıkıntılar var'' diyor. 
     Borç takasından sonra ekonomide yeniden canlanma ve büyümeye bakılacağını savunan uzmanların çoğu, ''ekonomik büyümenin Arjantin'in sorunlarına uzun vadeli tek çözüm olduğu ve canlanmaya dair elle tutulur göstergeler isteneceği, bu yoldaki baskıların artacağı'' görüşünde. 
     Buna karşılık, siyasi alanda daha çok çekişme-çatışma, değişime dair hiçbir gösterge belirmemesi halinde, yatırımcılar bir süre sonra yeniden sabırsızlanacak. 
     Borç takasının ekonomiye büyümek için birkaç daha süre sağlayacağı, ancak, birçok engellerle karşılaşılacağı söyleniyor. Arjantin'in 128 milyar dolarlık kamu sektörü borcu gayrisafi yurtiçi hasılasının yarısına yaklaşıyor. 
     Piyasalar, Arjantin'de uzun vadeli yatırımların atlanması ve tüketicilerin güveninin sarsılmasından dolayı giderek daha fazla sabırsızlık gösteriyor. 
     Uzmanlara göre, Arjantin'e Aralık ayında 40 milyar dolarlık çoktaraflı kredi açılması gibi, borç takasıyla sağlanan iyiniyet havası da süratle dağılacak. Yüksek vergi oranları, Arjantin sanayiinin kronik verimsizliği, kamu borçlarının giderek kabarmasının yanı sıra siyasi çekişmeler gibi eski sorunlar gündeme gelecek. 
     Yabancı yatırımcılar, borç takasının vergilerde bir düşüş olmasını sağlamayacağını, ayrıca insanların sorunların uzun vadede de çözüleceğine inanmadıklarını, dolayısıyla, bu ülkeye yatırımı anlamsız gördüklerini söylüyorlar. 
     Wall Street'deki yatırım şirketlerinin araştırmalarına göre, Arjantin 2002 yılında 8 ila 10 milyar dolar nakit sıkıntısı çekecek. Ancak, en korkulanı, bu ülkede siyasetin eskisi gibi devamı. 






</TEXT>
</DOC>
