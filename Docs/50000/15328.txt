<DOC>
<DOCNO> 15328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/spor/aspo.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ummadık taş Yimpaş newline Aslan’ın başını yardı 4 - 2 
</HEADLINE>
<TEXT>

Fenerbahçe’nin Denizli yenilgisiyle umutlanan Real Madrid fatihi Cim-Bom’un, Yozgat deplasmanında hevesi kursağında kaldı 
     HALİL ÖZER 

     Ben bugüne kadar Galatasaray’ın bir forvet karşısında bu kadar aciz düştüğüne tanık olmadım. Preko ile Ayew, koca Galatasaray’ı tenekeye çevirdiler. 
     Oysa mutluydu Galatasaray, Yozgat’a gelirken. Öyle ya, Denizli’de horoz ötmüş, Fenerbahçe üç puanı kaybetmişti. Var mıydı bundan güzel fırsat. Bir havayla çıktılar, çıkar çıkmaz abondone oldular. Hani ABD’de 1000 Dolar ödeyip boks maçına giderler, boksör 30. saniyede nakavt olur. Dün de işte öyle oldu. 2. dakikada maç bitti. Ayew ile Preko, tek kelime abartı yok, kedi - fare oynadılar. Galatasaray on biri bu sezonun en kötü futbolunu ortaya koydu. O kadar kötüydü ki, rakiplerinin her atağı Lucescu’nun saçlarını beyazlattı. 
     1. dakikada Preko enfes geldi, Ayew’in önüne topu bırakıverdi. Yozgat’ta dediler, Ayew bayılırmış bu toplara. Yuvarladı filelere, 1 - 0. 
     2. dakikada bu kez Ayew ile Preko’nun eli ayağı olan Hüseyin nefis bir pas çıkardı. Preko öyle sert vurdu ki, Taffarel arkasını bile dönemedi. Bu iki gol daha ellerimizdeki çayların şekeri bile erimeden geldi. Galatasaray bu dakikadan itibaren bozuk radyo gibiydi. Doğru kanalı bir türlü bulamıyordu. Anteni yoktu farkında değildi. Ama yine de kör dövüşlü bir baskı kurdular. Önce Serkan atamadı, arkadan Fatih 18. dakikada karşı karşıya topu Diallo’ya teslim etti. 24. dakikada Hasan altı pastan öyle bir gol kaçırdı ki soyadı gibi oldu. Ama 25’te bir penaltı geldi. Selim, Hasan’ı düşürdü. Bal gibi penaltıydı. Ümit kullandı, Diallo bunu da önledi. 
     Yine de ikinci yarıda umut vardı. Herkes Real Madrid’i hatırladı. Ama gitmiyordu Galatasaray. Sahada bir tek Hasan, biraz Ümit, biraz da Ergün’ün dışında koşturan hiçbir oyuncu yoktu. 
     60. dakikada Preko’nun nefis golü geldi 3 - 0. 66’da Galatasaray’ın bir atağında Fatih orta yaptı top içeri girdi. 3 - 1. 75’te golü atan Fatih bu kez Ayew’i düşürdü. Penaltıyı yine Ayew kullandı. Ama o affetmedi 4 - 1. 89’da Hasan Şaş’ın golü uçup giden 3 puanı geri getirmedi. 
     Boşuna dememişler, "gülme komşuna, gelir başına". 
     
NOTLAR      Sahada tartışma 
     GALATASARAY’IN maçın başlamasıyla birlikte yediği iki gol, Sarı - Kırmızılı futbolcuların ilk yarıda bir hayli sinirli olmalarına yol açtı. Özellikle orta sahada Okan ve defansta Fatih, sık sık rakipleriyle tartıştılar. Kaptan Bülent ise arkadaşlarını güçlükle sakinleştirebildi. 
     
     Hasan kızdırdı 
     SARI - KIRMIZILI takımın genç futbolcularından Hasan Şaş, takım arkadaşlarına ve seyirciye bağırınca Teknik Direktör Mircea Lucescu’yu kızdırdı. Rumen teknik adam oyuncusunu sakin olması için uyarırken, Yimpaş Yozgatsporlu taraftarlar da büyük tepki gösterdiler. 
     
     Deprem oldu 
     BÜYÜK bir zafer coşkusu yaşayan Yozgat, iki saat sonra gerçek depremle karşılaştı. Maç bitiminin ardından 3.8 ölçeğinde sallanan Yozgat, böylece sevinci ve korkuyu aynı anda yaşadı. 
     
     Real galip 
     GALATASARAY’IN Şampiyonlar Ligi çeyrek final ilk maçında 3-2 yendiği İspanyol rakibi Real Madrid, ligde dün oynadığı maçta Las Palmas’ı deplasmanda 1 - 0 yenerek 62 puanla liderliğini sürdürdü. Las Palmas’ta oynanan maçın tek golünü 57. dakikada Guti kaydetti. 
     
     Penaltı krizi 
     CİM - BOM, Yozgat karşısında bu sezonki dördüncü penaltısını kaçırdı. Sarı-Kırmızılı ekip İstanbulspor ve Adana maçında Jardel, Siirt maçında da Serkan ile penaltıdan yararlanamamıştı. Bugün de Ümit atışı değerlendiremeyince Galatasaray bu sezon yine penaltıdan gol bulamadı. 
     
Kayıp haftada kazanç      FENERBAHÇE, Denizlispor deplasmanında 2 - 1 mağlup olarak üç puan bırakmasına rağmen haftayı yine de k rlı kapattı. Sarı - Lacivertli takım, takipçileri Galatasaray’ın Yimpaş Yozgat’a, Gaziantepspor’un da Çaykur Rizespor’a mağlup olması nedeniyle puan avantajını korudu. Fenerbahçe, Galatasaray’ın farklı yenilmesi nedeniyle puansız kapattığı haftada bile gol averajını artırdı. 
     
Fatih kart cezalısı      SARI - Kırmızılı takımın genç yıldızı Fatih, Yimpaş Yozgatspor karşılaşmasında sarı kart görünce cezalı duruma düştü. Fatih, İstanbulspor ile yapılacak lig maçında takımının formasını giyemeyecek. Bu arada Galatasaraylı seyirciler, kötü futbola isyan ettiler. Maçı izleyen yaklaşık 400 Sarı - Kırmızılı taraftarlar, daha sonra bazı koltukları kırarak sahaya attılar. Polis olayların büyümesini engelledi. 
     


 SPOR 



























</TEXT>
</DOC>
