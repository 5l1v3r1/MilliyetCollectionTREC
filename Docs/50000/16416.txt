<DOC>
<DOCNO> 16416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/soneko03.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi de borç ertelemesi isteyecek 
</HEADLINE>
<TEXT>

     Esnaf kesimine kredi borçlarının ödenmesinde kolaylık sağlanmasından sonra, Tarım ve Köyişleri Bakanlığı, tarım kesimine aynı yönde kolaylık sağlanması için harekete geçti. 
     Bakan Hüsnü Yusuf Gökalp, yarın yapılacak Bakanlar Kurulu'nda, çiftçilerin ödemesi gecikmiş kredi ve elektrik borçlarına da ödeme kolaylığı sağlanmasını isteyecek. 
     Gökalp'in Bakanlar Kurulu'na sunduğu kararname taslağında, çiftçilerin, Ziraat Bankası, tarım kredi kooperatifleri, Tarım İşletmeleri Genel Müdürlüğü TİGEM ve Türkiye Elektrik Dağıtım A.Ş'ye TEDAŞ olan tarımsal kredi ve elektrik borçlarının, üç yıl süreyle faizsiz olarak ertelenmesi isteniyor. 
     Bakan Gökalp, kararname konusunda Başbakanlık'a sunduğu gerekçede,ülke genelinde 1999-2000 yıllarında meydana gelen büyük afetler ve yıllardan bu yana süren kuraklık nedeniyle çiftçilerin büyük ekonomik sıkıntı içine girdikleri belirtti. Tabii şartların elverişli gittiği yıllarda da elde edilen gelirin yeterli olmaması, Ziraat Bankası, tarım kredi kooperatiflerince verilen yüksek faizli kredilerin çiftçilerin ödeme gücünü yok ettiğini kaydeden Bakan Gökalp, bu uygulamanın sonucu çiftçilerin tarım araç ve gereçlerinin, tarlalarının, evlerinin icra yoluyla satışında büyük artışlar tespit edildiğine dikkati çekti. 
     Çiftçilerin tarımsal sulamadan dolayı TEDAŞ'a, tohum alımından dolayı TİGEM'e olan borçlarını ekonomik sıkıntıdan dolayı ödeyemediği belirtilen gerekçede, bu nedenlerle çiftçilerin söz konusu kuruluşlara olan kredi ve elektrik borçlarının 3 yıl süreyle faizsiz olarak ertelenmesinin istendiği kaydedildi. 
     Kararname taslağında ise çiftçilerin söz konusu kuruluşlara borçlarının, kararnamenin çıkmasından itibaren 3 ay içinde yapılacak başvurularda, 3 yıl süre ile faizsiz ertelenmesi, ertelenen borcun her yıl 2 eşit taksitte olmak üzere 6 taksitte ödenmesi öngörülüyor. Ertelemeye rağmen zamanında ödenmeyen borçlara, cari temerrüt faizi uygulanacak. Ertelenen kredilerden doğacak gelir kayıpları, Ziraat Bankası'nın ticari krediler için uyguladığı genel faiz oranına göre belirlenecek ve TEDAŞ'a, Ziraat Bankası'na, banka aracılığı ile kooperatiflerin bankaya olan borçlarına mahsup edilmek üzere tarım kredi kooperatifleri adına Hazine tarafından avans olarak ödenecek. 
     Taslakta, karar uyarınca ertelenen kredi borçlarıyla ilgili müşterek borçlular ve müteselsil kefiller hakkında başlatılmış bulunan takibatın Ziraat Bankası'na başvuru süresi olan 3 ay boyunca durdurulması da öngörülüyor. 
     Verilen bilgiye göre, çiftçilerin erteleme kolaylığı istenen toplam borcu, 1.5 katrilyon lira dolayında. 




</TEXT>
</DOC>
