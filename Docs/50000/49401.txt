<DOC>
<DOCNO> 49401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun19.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Abdülhak tek başına hareket etti" 
</HEADLINE>
<TEXT>

     Afgan komutanlardan Hacı Muhammed Zaman, Taliban'ın idam ettiği ünlü Peştun Komutan Abdülhak'ın tek başına hareket ettiğini ve Taliban yönetimine karşı mücadelenin birlikte yürütülmesi gerektiğini söyledi. 
     Zaman, Pakistan'ın kuzeybatısındaki Peşaver'de yaptığı açıklamada, Abdülhak'ın Afganistan'a gitme niyetinde olduğunu öğrendiğinde ona bu fikrinden vazgeçmesini söylediğini belirtti. 
     Taliban karşıtı ayaklanma başlatma amacıyla 21 Ekim'de Afganistan'a girdiği ileri sürülen Abdülhak, Taliban tarafından yakalanarak idam edilmişti. 
     Abdülhak gibi Sovyet işgali sırasında Sovyet güçlerine karşı savaşan komutanlar arasında bulunan Zaman, ''Tek başına değil, birlikte hareket etmemiz gerekiyor'' dedi. 
     Afgan siyasi liderlerin ve eski arkadaşlarının Abdülhak'a Afganistan'a gitmemesi yönünde baskı yaptığını belirten Zaman, ''Kendisine çok güveniyordu. Bizde bir söz vardır Düşmanın çakalsa, o aslanmış gibi davran. Abdülhak, Taliban çakalmış gibi hareket etti ve hazırlıksız gitti. Diğerlerinin fikirlerini dikkate almalıydı'' dedi. 
     






</TEXT>
</DOC>
