<DOC>
<DOCNO> 34634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/guncel/gun01.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet’li festival 
</HEADLINE>
<TEXT>

Tunceli'deki Doğa Festivali 'eziyet festivali' oldu. Vali programı değiştirdi. Ovacık’a gitmek isteyen binlerce insan 6 ayrı noktada tek tek arandı 
     GÖKÇER TAHİNCİOĞLU Tunceli 

     Tuncelileri buluşturan "2. Munzur Kültür ve Doğa Festivali" önceki akşam sona erdi. Ancak festival boyunca Tunceli değil, Tuncelililerin uzun yıllardır şik yet ettikleri "baskı vardı". 
     Festivalin ilk günü İl Güvenlik Komutanı Dursun Pak'ın talimatıyla şehre giriş yapan binlerce kişi, aranmadan şehre sokulurken, asker herkese kek ve meyve suyu dağıttı. 
     
     İlk gün ilk gerginlik 
     Vali Mustafa Erkal'ın Koma Amed, Ozan Rençber gibi grup ve sanatçıların programdan çıkarılmasını istediği, Yaşar Nuri Öztürk, İzzettin Doğan ve Cemal Şener'in konuşmasını şart koştuğu haberi geldi. 
     Şehir Stadı'nda da "Devlet Bahçeli'ye katkılarından dolayı teşekkür ederiz" pankartı asılınca halk protestoya başladı. Konser için stada girmeye çalışan halkla polis arasındaki çatışmada 20'ye yakın kişi yaralandı. Sonuçta konser valinin istediği biçimde yapıldı. 
     
     Arama çilesi 
     İkinci gün Ovacık Gözeleri'ne yapılan yolculukta ise arama eziyeti yaşandı. Konvoydaki binlerce araç 6 arama noktasında tek tek arandı, araçlardakiler kimlik kontrolü ve üst aramasından geçirildi. 70 km’lik yol 5 saatte alınabildi. Dönüş saatinde şehrin sokaklarında yüzlerce asker, polis ve özel tim, "Her şey vatan için" sloganıyla, merkeze doğru yürüdü. Hoparlörlerden "Protestoya müsaade edilmeyecek." anonsu yapıldı. 
     
Karen Fogg otel bulamadı      Festival nedeniyle Tunceli'ye gelen AB Komisyonu Türkiye Temsilcisi Karen Fogg, ilk gün uzun süre kalacak otel bulamadı. Fogg, ikinci gün halkla beraber "arama eziyetini" yaşadı. Ovacık'ta ayaklarını Munzur'a sokup karpuz yiyen Fogg yakın çevresine olaylardan dolayı kızgın olduğunu söylerken, basın mensuplarına ise "Ben burada turist olarak bulunuyorum" demekle yetindi. 
     



 GÜNCEL 




























</TEXT>
</DOC>
