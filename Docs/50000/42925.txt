<DOC>
<DOCNO> 42925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/siyaset/asiy.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgürlükler feda edilemez 
</HEADLINE>
<TEXT>

ABD Başkanı ile aynı fikirde olduğunu belirten ANAP Lideri, terörle mücadele için hiçbir zaman özgürlüklerden fedakarlık edilemiyeceğini söyledi 
     ANKARA Milliyet 

     Başbakan Yardımcısı Mesut Yılmaz, "Terörle mücadele hiçbir zaman özgürlüklerden fedakarlık yapılmasını gerektirmez" dedi. 
     ANAP Genişletilmiş Başkanlık Divanı toplantısı öncesi gazetecilerin sorularını yanıtlayan Yılmaz, "ABD’ye yapılan saldırılar sonucu ulusal güvenlikle ilgili söyleminizden vazgeçecek misiniz " sorusunu şöyle yanıtladı "Söylediklerimizin arkasındayız. Terörle mücadele, hiçbir zaman özgürlüklerden fedakarlık yapılmasını gerektirmez. Son yaşanan terör olayından sonra, ABD Başkanı George Bush’un da ilk sözleri, ABD’nin bir özgürlük ülkesi olduğu ve öyle kalacağı yönündeydi. Ben de bu konuda kendisiyle aynı düşünüyorum. Terörle mücadele uğruna bireysel özgürlüklerden vazgeçilmesi gerekmez. Olsa olsa, mücadelenin yürütüldüğü sıcak dönemde, geçici bazı gönüllü fedakarlıklar söz konusu olabilir." 
     ABD’ye yapılan saldırıların Türk ekonomisini nasıl etkileyeceği sorusu üzerine de Yılmaz, borsa ve para piyasalarında yaşanan son günlerdeki değişmeleri, Türkiye’nin daha önce içinde bulunduğu ekonomik krizle ilgili düşünmemek gerektiğini, aynı gelişmelerin, ABD dahil hemen bütün gelişmiş ülkelerde yaşandığını söyledi. Yılmaz, "Bunlar geçicidir, kısa zamanda piyasaların tekrar dengeye gireceğini düşünüyorum" diye konuştu. 
     
     Değişiklikte mutabakat şart 
     Yılmaz, idam cezasının Anayasa paketinden çıkarılması yönünde talepler olduğunu ifade eden bir gazetecinin sorusunu da, Meclis Başkanlığı’na verilen ve Anayasa Komisyonu’na havale edilen Partilerarası Uzlaşma Komisyonu’nun mutabık kaldığı metinde yapılacak bütün değişikliklerin, yine aynı şekilde partilerin mutabakatıyla gerçekleşmesini bekledikleri şeklinde yanıtladı. Yılmaz, "Mutabakatı tehlikeye düşürecek herhangi bir beyanda bulunmanın doğru olmayacağını düşünüyorum" dedi. 
     Maddelerin azaltılmasına komisyonun karar vereceğini, ancak Anayasa değişikliği üçte iki çoğunlukla gerçekleşeceği için, kendilerinin bu konuda bütün partilerin mutabakatını aradıklarını dile getiren Yılmaz, "Referandum riski görüyor musunuz " sorusuna da, "Eğer Partilerarası Uzlaşma Komisyonu’nda olduğu gibi Anayasa Komisyonu ve Genel Kurul’da da olursa böyle bir risk olmaz" karşılığını verdi. 
     



 SİYASET 











</TEXT>
</DOC>
