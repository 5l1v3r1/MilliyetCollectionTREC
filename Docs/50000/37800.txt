<DOC>
<DOCNO> 37800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sonspo14.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, Bursaspor maçını, sezonu ve kalecilerini değerlendirdi 
</HEADLINE>
<TEXT>

     Beşiktaş Teknik Direktörü Christoph Daum, Bursaspor karşısında iki kez yenik duruma düşmelerine rağmen beraberliği yakalamalarının memnunluk verici, ancak rakibe çok gol pozisyonu vermenin de üzücü olduğunu söyledi. 
     Daum, Fulya Tesisleri'nde yapılan antrenman sonrası düzenlediği basın toplantısında, taraftar ve basının dünkü sonuca şaşırdığını ifade ederek, ''Bizden böyle bir sonuç almamız beklenmiyordu. Bu sonucu ben de beklemiyordum. Ancak bu maçta takımda bazı olumlu sinyaller de aldım. Özellikle çok gol pozisyonu üretmemiz beni memnun etti. Ancak savunmadaki hatalar ve rakibe pozisyon vermemiz de üzücüydü'' diye konuştu. 
     
     Sezonu Formula 1'e benzetti 
     Alman teknik adam, basın toplantısında 2001-2002 futbol sezonunu Formula 1 yarışlarına benzetti. 
     Sezonu, 34 yarışlık Formula 1 yarışı gibi gördüğünü ifade eden Daum, şunları söyledi 
     ''Sezonun ilk yarışı olan Trabzonspor maçında ufak bir motor arızası yaşadık ve pit alanına girdik. Bursaspor maçında ise lastik değiştirmemiz gerekti. Artık motorumuz ısındı ve 3. maçta çıkışa geçeceğimizi umuyorum. Motoromuzun artık açıldığını sanıyorum. Bursaspor maçındaki yeni oyuncularım Kjaer, Ronaldo ve Veit da takıma ısınıyorlar.'' 
     
     'Kjaer ilk maçında iyiydi' 
     Yeni transfer kaleci Peter Kjaer'e de değinen Daum, Danimarkalı kalecinin ilk maçtaki performansından memnun olduğunu kaydetti. 
     Alman çalıştırıcı, Kjaer'in maçta 2-3 tane kurtarılamayacak topu çıkardığını belirterek, ''Yediği gollerde de hatası yoktu. Geçen perşembe günü İstanbul'a geldi ve uyumadan ilk idmanına çıktı. Dün de gayet iyi bir performans sergiledi'' şeklinde konuştu. 
     
     Kjaer'e yapılan eleştiriler 
     Daum, Kjaer'e daha İstanbul'a gelmeden eleştiriler yapılmaya başlandığını da hatırlatarak, ''Türkiye'ye gelen her yabancıya öncelikle 'hoş geldin' denir. Ancak Kjaer'e böyle misafirperver davranılmadı'' dedi. 
     Bazı insanların gerçekleri göremediğini ve ayaklarının yere değmediğini ifade eden Daum, şöyle konuştu 
     ''Kısa bir zamanda bonservisi elinde olan ve az para isteyen kaleci bulmalıydık. Önce Heinen ile görüştük. Herkes hemen eleştirmeye başladı. Türkiye'de ekonomik kriz sürdüğü müddetçe, Türkiye'de kimse büyük paralara transfer yapamaz. Maalesef Ferrari'ye binmek isteyen, ancak cebinde Kartal parası olanlar eleştiriyi insafsızca yapıyor. Bazı insanlar 500 bin marka Oliver Kahn'ı alabileceğimizi düşünüyorlar.'' 
     
     'Rizikosuz birşey yok' 
     Alman teknik adam, bir basın mensubunun ''Kjaer'i dinlenmeden ve takımı tanımadan maça çıkarmak risk değil miydi '' sorusuna ''Futbolda rizikosuz bir şey yoktur. Trabzonspor maçından sonra herkes 'Acilen kaleciye ihtiyaç var' diyordu. Şimdi ise 'Niye yeni kaleciyi oynattın' deniyor. Eleştirilerde de tutarlı olmak gerekiyor'' diye yanıt verdi. 
     
     'Fevzi mutsuzsa gidebilir' 
     Bir gazetecinin, Kjaer'in gelir gelmez ilk 11'de forma giymesinin Fevzi'yi nasıl etkileyeceği yönündeki sorusuna da Daum şöyle yanıt verdi 
     ''Beşiktaş'ta ister saha içinde olsun, isterse saha dışında olsun,çalışan herkes, siyah-beyazlı kulüpte olmaktan gurur duymalı. Fevzi de Beşiktaş'ta olmaktan gurur duymalı ve mutlu olmalı. Şayet mutlu değilse de gidebilir. Beşiktaş'ta kimseyi kalması için zorlamıyoruz. Yasin de ilk maç oynadı, sonra oynamadı. Bayram için de aynı şeyler geçerli. Şimdi kalkıp da 'Bu futbolcular ilk maçta oynadı, şimdi neden oynamıyorlar Nasıl etkilenecekler mi' diyelim.'' 
     Daum, son olarak, Kjaer ve Fevzi'nin yanına iyi bir Türk kaleci almalarının iyi olacağını, bu konuda da çalışmalarının sürdüğünü sözlerine ekledi. 






</TEXT>
</DOC>
