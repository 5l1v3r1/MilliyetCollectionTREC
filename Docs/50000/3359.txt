<DOC>
<DOCNO> 3359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sondun03.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York kara teslim 
</HEADLINE>
<TEXT>

     Atlantik üzerinden gelen yağışlı havanın etkisine giren New York ve New Jersey bölgesinde kar kalınlığı yer yer 30 santime ulaşırken, dünyanın en büyük havaalanı olan New York'taki JFK, kardan kayarak pistten çıkan bir Airbus uçağı yüzünden 40 dakika süreyle hava trafiğine kapatıldı. 
     Uçaktaki 139 yolcu ve mürettebatın zarar görmediği açıklandı. Kar yüzünden uluslararası JFK ve Newark havaalanları ile iç hat seferlerinin yapıldığı La Guardia bağlantılı 700 sefer iptal edildi. 
     Yolculardan, havaalanına gelmeden önce havayolu şirketlerini arayarak rötar olup olmadığının öğrenilmesi isteniyor. Kar kalınlığı New York kent içinde 15 santime ulaşınca, devreye giren belediye ekipleri, ana caddeleri ve ara sokakları trafiğe açık tutabilmek için gece sabaha kadar çalışmak zorunda kaldı. 
     Kar yağışından önce başlayan buz yağmuru yüzünden kara yollarında meydana gelen buzlanma nedeniyle şehirlerarası sefer yapan çok sayıda otobüs yoldan çıktı. Atlantic City'den New York'a gelen Greyhound şirketine ait bir otobüsün New Jersey yakınlarında devrilmesi sonucu 46 kişinin yaralandığı bildirildi. New York'tan Philadelphia'ya gitmekte olan bir başka otobüsün devrilerek alev alması sonucunda ise 40 kişinin yaralandığı belirtiliyor. Yollardaki buzlanma yüzünden meydana gelen trafik kazalarında 34 sürücünün yaralanarak hastahanelere kaldırıldığı kaydedildi. Polis bununla birlikte, ölümle sonuçlanan kaza olmadığını belirtti. 




</TEXT>
</DOC>
