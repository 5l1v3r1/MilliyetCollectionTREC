<DOC>
<DOCNO> 14107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sonspo05.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Nouma’ya bundan sonra farklı davranacağız" 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü ve Sağlık Komitesi Başkanı Mete Düren, dün akşam oynanan Galatasaray maçında kırmızı kart gören Nouma’ya gerekli cezanın verileceğini söyledi. 
     Bu sezon gördüğü kartlarla birçok maçta takımını yalnız bırakan Nouma hakkında konuşan Düren, "Aşırı tavizkar tutumun, disiplin açısından fayda getirmediği ortada. Bundan sonra Nouma’ya daha farklı yaklaşacağız. Artık en ufak bir taviz bile vermeyeceğiz" diye konuştu. Daha önce 3 maç ceza aldığı dönemde Fransız futbolcunun tatil için hemen Fransa’ya gittiğini hatırlatan Düren, "Bu sabah yapılan antrenmanda Nouma da vardı. Artık O’na müsamaha göstermeyeceğiz. En ağır para cezalarını aldı, almaya da devam edecek" dedi. 
     Mete Düren, eski teknik direktörleri Nevio Scala’ya tepki göstererek, futbolcularda yaşanan düşüşün, İtalyan teknik adamın takımı iyi çalıştırmamasından kaynaklandığını öne sürdü. 
     Mete Düren, Galatasaray karşısında aldıkları yenilgiye çok üzüldüklerini ve bu yenilginin ardından, Daum’un antrenman programı çok yoğun ve yorucuydu, futbolcular bu nedenle oynayamadı biçimindeki eleştirilere katılmadığını belirterek, şunları söyledi "Bu düzeydeki bir takımın çalışma şekli, Daum’un yaptırdığı gibidir. Ancak Scala döneminde maalesef bu takım çalışmadı. Şimdi biz bunun zorluklarını yaşıyoruz. Antrenman dozajını artırmak, futbolcu üzerinde kötü etki yapmaz. Daum, normalini yapıyor, ancak Scala bu normal çalışmaları yaptırmadığı için, maalesef arayı kapatmak da zor oluyor." 
     Galatasaray maçının beklentilerinin dışında sonuçlandığını dile getiren Düren, "Bundan sonraki maçlarda en azından puan kaybetmeyip, rakiplerimizin puan kaybetmesini bekleyeceğiz. Hedefimiz Avrupa kupalarına katılabilmek" dedi. 
     Daha önceki haftalarda Şampiyonluk şansımız sürüyor-Hedef Şampiyonlar Ligi’ne katılmak diye hedefler belirleyen yönetim kurulunun, Galatasaray yenilgisi sonrası bu hedefi Avrupa kupalarına katılabilmek olarak belirlemesi dikkat çekerken, Düren, yenilgiler sonrası hedef küçültmek zorunda kaldıklarını söyledi. 
     




</TEXT>
</DOC>
