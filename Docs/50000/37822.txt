<DOC>
<DOCNO> 37822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur18.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP ve ÖDP'lilerden Adalet Bakanı Türk için suç duyurusu 
</HEADLINE>
<TEXT>

     Cezaevlerinde ve dışarıda süren ölüm orucu eylemlerindeki ölümlerden Adalet Bakanı Hikmet Sami Türk'ü sorumlu tutan bir grup suç duyurusunda bulundu. 
     İstanbul Adalet Sarayı'na saat 14.00 sıralarında gelen, ÖDP, HADEP, EMEP, bazı sendika ve kitle örgütleri temsilcileri, ellerinde ölüm oruçlarında hayatlarını kaybedenlerin fotoğraflarını taşıyarak, çeşitli sloganlar attı. 
     Suç duyurusuna katılanlar adına yapılan açıklamada, Adalet Bakanı Hikmet Sami Türk hakkında daha önce de suç duyurusunda bulunulduğu hatırlatıldı. 
     En son suç duyurusunun ardından ölüm orucundaki 2 kişinin daha öldüğü ve toplam ölüm sayısının 31'e ulaştığı belirtilen açıklamada, bu ölümlerin sorumlusunun ''F'' tipi cezaevleri açan Bakan Türk olduğu öne sürüldü. 
     Açıklamanın ardından, İstanbul Nöbetçi Cumhuriyet Savcılığı'na, Ankara Cumhuriyet Başsavcılığı'na iletilmek üzere suç duyurusu dilekçesi verildi. 
     Polisin geniş güvenlik önlemi aldığı eylem, grubun dağılmasıyla sona erdi. 






</TEXT>
</DOC>
