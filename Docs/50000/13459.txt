<DOC>
<DOCNO> 13459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/soneko07.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk sınırı 580 milyon lira 
</HEADLINE>
<TEXT>

     Zorunlu gıda, kira, ulaşım, yakacak, giyim, eğitim ve kültür harcamalarından oluşan aylık asgari harcama tutarının Yoksulluk Sınırı 578 milyon 550 bin liraya yükseldiği bildirildi. 
     Türk-İş tarafından yapılan araştırmaya göre, Şubat ayında 539 milyon 730 bin lira olan yoksulluk sınırı, Mart ayında 578 milyon 550 bin liraya yükseldi. 
     Araştırmaya göre, Şubat ayında 180 milyon 703 bin 900 lira olan dört kişilik bir ailenin aylık zorunlu gıda harcaması tutarı ise Mart ayında yüzde 5.3 oranında artarak 190 milyon 343 bin liraya çıktı. 
     Araştırmada, Ankara'da yaşayan dört kişilik bir ailenin sağlıklı beslenebilmesi için Mart ayında yapması gereken asgari gıda harcama tutarının, Şubat ayına göre yüzde 5.3 oranında artış gösterdiği, bu oranın son dört yılın en yüksek artışı olduğu kaydedildi. Mart ayında aile bütçesine sadece zorunlu gıda harcaması tutarlarından dolayı 10 milyon lira ek yük geldiği vurgulanan araştırmada, zorunlu gıda harcaması için halen net 102 milyon 370 bin lira olan asgari ücretin iki katının gerektiği vurgulandı. Araştırmada, zorunlu gıda harcaması tutarının son 1 yıl da yüzde 40.2 oranında artarak 135 milyon 742 bin liradan 190 milyon 343 bin liraya yükseldiği bildirildi. 




</TEXT>
</DOC>
