<DOC>
<DOCNO> 24352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur16.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'ten sendika tasarısı için eylem... 
</HEADLINE>
<TEXT>

     Kamu Emekçileri Sendikaları Konfederasyonu KESK üyeleri, sendika yasa tasarısını protesto ederek oturma ve viziteye çıkma eylemi gerçekleştirip, basın açıklaması yaptılar. 
     İzmir'de Konak Meydanı'na gelen KESK üyesi memurlar, slogan atarak belediye binası önünde toplandılar. KESK İzmir Şubeler Platformu Dönem sözcüsü Alim Murathan, burada yaptığı basın açıklamasında, hükümetin kamu çalışanlarının sendika kurması konusundaki yasa tasarısını gelecek hafta TBMM Genel Kurulu'na sunacağını hatırlattı. Bu tasarının grev ve toplusözleşme hakkını içermediğini belirten Murathan, ''Grevsiz, toplusözleşmesiz sendika olmaz. Olursa, o ülkede demokrasi olmaz'' dedi. 
     Murathan, Kamu Çalışanları Sendika Yasa Tasarısı'nın kanunlaşması durumunda yüzbinlerce kamu emekçisinin örgütlenmesinin yasaklanacağını savundu. 
     KESK üyelerinin basın açıklamasına, işyerlerinin kapatılmasına ve İzmir Ticaret Odası'na devredilmesine karşı işyerini terketmeme eylemini sürdüren Sümerbank işçileri de katılarak destek verdiler. 
     Samsun'da, KESK üyeleri Gazi Caddesi'nde toplanarak tasarı ve hükümet aleyhine slogan atarak, alkışlarla protesto eyleminde bulundular. Bu arada, pankart açılmasına, eylemin izinsiz olduğu gerekçesiyle müdahale eden güvenlik güçleri ile memurlar arasında kısa süreli tartışma yaşandı. 
     KESK Samsun Şubeler Platformu Dönem Sözcüsü Mahmut Konuksever, yaptığı basın açıklamasında, tasarının yasalaşmasını engellemek amacıyla 1 Haziran'dan itibaren çeşitli protesto eylemlerine başlayacaklarını belirterek, ''Sahte Sendika Yasa Tasarısı'nın bu şekliyle yasalaşması durumunda tüm yurtta hizmet üretiminden gelen gücümüze dayanarak, iş bırakma da dahil olmak üzere direnişimiz sürdürülecektir'' dedi. 
     Antalya'da KESK üyeleri İller Bankası kavşağından Defterdarlık binasına kadar yürüdükten sonra burada bir basın açıklaması yaptı. Çorum ve Eskişehir'de KESK üyeleri topluca viziteye çıktılar. Konya'da ise sendika üyesi memurlar, Posta İşletme Müdürlüğü binası önünde toplanarak, yasa tasarısının protesto edildiği basın açıklaması yaptılar. 







</TEXT>
</DOC>
