<DOC>
<DOCNO> 33494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur09.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, Fatih Altaylı'nın kınanmasını kararlaştırdı 
</HEADLINE>
<TEXT>

     Basın Konseyi Yüksek Kurulu, ''Teke Tek'' programında Evrensev Olgunsoy'a söylediği sözlerden dolayı Fatih Altaylı'nın ''kınanmasını'' kararlaştırdı. 
     Konsey'den yapılan yazılı açıklamada, 23 Nisan akşamı Kanal D'de yayınlanan ''Teke Tek'' programında Fatih Altaylı'nın, görüşlerini açıklayan Evrensev Olgunsoy'a söylediği sözlerde, Basın Meslek İlkeleri'nin pek çok maddesini ihlal ettiğinin öne sürüldüğü kaydedildi. 
     Açıklamada, Olgunsoy'un şikayeti üzerine bilgisine başvurulan Altaylı'nın, ''Söz konusu yayınla hakkındaki şikayetle ilgili olarak Konsey'in uyarısından çok önce zaten gereğini yerine getirdiği, gecenin geç saatinde, sinirlerinin gergin olduğu bir ortamda yapmış olduğu hareketin yanlışlığını gördüğü, bu nedenle müteakip programda, yani bir hafta sonra program açılışında hem bir önceki hafta nahoş muameleye maruz kalan izleyiciden, hem ekran başındaki izleyicilerden özür dilediği'' açıklamasını yaptığı belirtildi. 
     İnceleme sonucu Altaylı'nın, televizyon programına davet ettiği bir katılımcıya yönelik olarak kullandığı ifadelerle Basın Meslek İlkeleri'nden ''Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez'' içerikli 4. maddesi ile ''Gazeteci görevini, taşıdığı sıfatın saygınlığına gölge düşürebilecek yöntem ve tutumlarla yapmaktan sakınır'' içerikli 12. maddesini ihlal ettiği ve ''muhatabının adını vermeden, genel ifadelerle özür dilemesinin bu ihlalin ağırlığını azaltmadığı kanaatine varıldığı'' ifade edilen açıklamada, bu nedenle oy çokluğu ile Fatih Altaylı'nın ''kınanmasına'' karar verildiği bildirildi. 
     
     







</TEXT>
</DOC>
