<DOC>
<DOCNO> 13242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/spor/spo03.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL HABER 
</HEADLINE>
<TEXT>
Hagi'ye soruşturma 
Galatasaray'ın Rumen yıldızı bir darbe de FIFA'dan yedi, Gençlerbirliği maçında orta hakem Erol Ersoy'a yaptığı saldırı yüzünden Disiplin Kurulu’na sevkedildi 
     HALİL ÖZER 

     GENÇLERBİRLİĞİ maçında çıkardığı olaylarla Türkiye'nin gündemine düşen Hagi'ye bir darbe de FIFA vurdu. Rumen yıldız hakem Erol Ersoy'a yaptığı saldırı yüzünden disiplin kuruluna sevkedildi. Bu oyuncu için açılan dosya önümüzdeki günlerde masaya yatırılacak. FIFA karşılaşmanın görüntülerini de izleyecek, gerekirse Hagi'den savunma isteyecek. 
     FIFA, aldığı kararı Futbol Federasyonu'na hemen bildirdi, gözlemci ve hakem raporlarının gönderilmesini talep etti. Bu konuda hassas davranan FIFA'nın maçın oynanmasından birkaç gün sonra olayı araştırmaya başladığı öğrenildi. Açılan resmi dava nedeniyle Hagi futbol kariyerinin bitimine az bir zaman kala büyük bir sorun ile karşı karşıya kalacak. 
     HAKEM Erol Ersoy'un FIFA kokartı takması ve Hagi'nın da Futbol Geliştirme Komitesi'nde bulunması, konunun bu boyutlara ulaşmasında büyük etken oldu. Bu tür olaylarda genelde maç cezası verilmediği için Hagi'ye büyük bir olasılıkla para cezası gelecek. Rumen futbolcunun suçlu çıkması halinde, FIFA'nın Dünya Karması altında verdiği jübile yapma iznini yeniden gözden geçirebileceği belirtildi. 
     
UEFA'nın büyük jesti      UEFA, Arsenal ile oynanan kupa finali maçında teberrulu bilet sattığı iddiası ile Galatasaray'a açtığı davayı sonuçlandırdı. Sarı - Kırmızılı kulübün 2 milyon 50 bin dolarlık alacağına el konuldu. UEFA, Galatasaray'a ekstradan 200 bin İsviçre frangı da para cezası verdi. Karar, Galatasaray'ın prestijini sarsacağı için basın açıklamasına konulmadı. 
     
Tartışma bitmiyor      Emre - Okan günah keçisi 
Yöneticiler iki futbolcunun açıktan para aldığını iddia etti 
     GALATASARAY'DA Emre ve Okan krizi bitmek bilmiyor. Sarı - Kırmızılı yöneticiler şimdi de iki futbolcunun açıktan para almak için kendileri ile sözleşme imzalamadığını söylediler. Inter'in Emre ve Okan'a 1.5’ar milyon dolar ekstra verdiğini belirten yöneticiler, "Bu ayak oyunlarını futbolcular kabul ettiler" diye konuştular. 
     ELEŞTİRİLERİN odak noktasındaki Emre ise "Bugüne kadar yaptığım hiçbir şeyden pişman olmadım. Daha dün bizi göklere çıkaranlar bugün niye böyle bir tavır aldı bilmiyorum" diye konuştu. Genç futbolcu, sezon sonunda konuşma sırasının kendilerine de geleceğini kaydederken, Real Madrid maçında oynamak istediğini ifade etti. 
     
Jardel bardağı taşırdı      ERHAN TELLİ 

     GALATASARAY'IN son haftalarda sürekli olay çıkaran ve hem takım arkadaşlarının, hem de yönetimin tepkisini çeken Brezilyalı futbolcusu dün yine kimseye sormadan antrenmanı terketti. Geçtiğimiz hafta yapılan çalışmalar sırasında da antrenmanı yarıda bırakan Jardel, Lucescu tarafından uyarılmıştı. 
     RUMEN hoca, ünlü oyuncunun bu hareketi üzerine yine küplere bindi. Jardel'in arkasından bağıran ve hiçbir tepki alamayınca çılgına dönen Lucescu, çalışmayı bırakarak soyunma odasına gitti. Rumen hocanın sert uyarısına karşın Jardel kasığından sakat olduğunu söyleyip antrenmana dönmedi. 
     
Erteleme krizi      GALATASARAY cumartesi günü oynanacak olan Beşiktaş maçının ertelenmesi için bugün federasyona resmen başvuracak. Sarı - Kırmızılı yöneticiler dün Florya'da Lucescu ile bir toplantı yaptılar. Rumen hoca, yöneticilere Real Madrid maçı için hiç dinlenme süreleri kalmayacağını ve bu yüzden Beşiktaş maçının ertelenmesini istedi. Bunun üzerine Galatasaraylı yöneticiler federasyonla temasa geçtiler. 
     SARI - KIRMIZILILARIN bu kararı üzerine federasyon Başkanı Haluk Ulusoy, Beşiktaş Başkanı Serdar Bilgili'yi aradı. Ulusoy, Galatasaray'ın isteğini bildirip Bilgili'nin fikrini sordu. Bilgili, "Biz Milan ile oynarken onlarla maçımız vardı. Ertelenmesini istedik ama kabul etmediler. Biz de etmeyeceğiz. Maç oynansın" yanıtını verdi. Böylece daha Galatasaray resmi başvuruyu yapmadan erteleme krizi başlamış oldu. 
     
Terim'den ders      ERHAN TELLİ 

     GALATASARAY ve Fiorentina'nın eski teknik direktörü Fatih Terim, küçük kızı Buse'nin de eğitim gördüğü Özel Yüzyıl Işıl Okulları'na giderek, öğrencilere "liderlik" konusunda konferans verdi. Terim, "Ben, az ama kaliteli insanlardan oluşan bir ekiple çalışırım. Herkesi dinlerim, son kararı ben veririm" dedi. İtalya basını ise Milan'ın yeniden Terim ile görüşmeye başladığını yazdı. 
     


 SPOR 
























</TEXT>
</DOC>
