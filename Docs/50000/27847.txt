<DOC>
<DOCNO> 27847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/yazar/cemal.html </URL>
<DATE> 2001/06/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Fatih Terim Bir başarı öyküsü... 
</HEADLINE>
<TEXT>

     Liderlik kolay iş değildir. Özellikle siyaset sahnesinde. Kitleleri peşinden sürükleyip götürebilmek için birçok olumlu niteliğin bir kişide toplanması gerekir. 
     Bilgi, çalışkanlık, disiplin, karizma, iyi hitabet, güçlü sezgiler ya da parmak ucu hissi, halkla, basınla ilişkiler yeteneği, diplomatlık ve elbette takım oyunu vs... 
     Hepsi şarttır. 
     Ama yetmez. 
     İyi lider etrafını dinler. 
     Eleştiriye kulak verir. 
     Kendini sorgular. 
     Doğru mu değil mi, haklı mı haksız mı diye arada bir iç muhasebe yapar. Evet, her lider şu ya da bu ölçüde kendi kendisiyle doludur. Ama bunun ölçüsü önem taşır. 
     İyi lider, çevresine yalnız evet efendimcilerin doluşmasına izin vermez. Bazen kendisini eleştirecek, bazen en aykırı görüşleri pat diye yüzüne söyleyebilecek uzmanlarla çalışır. 
     Böylesi insanlarla dostluk etmesini de bilir. İnsan ilişkilerine siyah beyaz yaklaşmaz. 
     Bir başka nokta 
     İyi lider ille de medyayla kavga etmez. Ve kendisini eleştiren gazetecileri ille de cezaya koymaz. 
     İyi lider bunları başarabildiği ölçüde zirveye tırmanır, zirvede kalır. Ama iyi lider aynı zamanda zirvenin uçuruma en yakın yer olduğunu da bilir. 
     Bunu hiç aklından çıkarmaz. 
     Onun içindir ki çetin, çetrefil iştir iyi bir liderin yetişmesi... 
     Ya da onun içindir ki, Türk siyaset sahnesinde iyi liderler nadiren boy gösterir. 
     Niye böyle bir giriş 
     Çünkü Fatih Terim de bir lider. Kendi alanında, futbol dünyasında büyük bir lider. Genç yaşında, Türkiye'nin gurur duyduğu bir başarı öyküsünün altına imzasını atmış olan büyük bir futbol adamı. Türk insanının daha da gurur duymak istediği bir insan... 
     Dile kolay. 
     Çıkış noktası, Adana'nın bir kenar mahallesi... Saksıda değil, sokakta yetişiyor. 
     Yani dipten geliyor 
     Hiçbir şeyi tesadüfe bırakmak istemeyen, ayrıntıyı müthiş önemseyen bir tarzı var. Kuyumcu titizliğiyle çalışıyor. 
     Müthiş hırslı. 
     Karizmatik kişiliği ve bileğinin hakkıyla yükseliyor. Yükselirken, Türk futbolunun çıtasını yükseltiyor. Türk futbolunu Avrupa'ya, uluslararası alana taşıyor. 
     Bu bakımdan Galatasaray'ın dört kez üst üste Türkiye şampiyonluğu ve UEFA şampiyonluğu bu yükselişte Fatih Terim'in altına imza koyduğu ilkler... 
     Şimdi Terim'in çıtası yeniden yükselmiş durumda. 
     Dile kolay. 
     Şimdi Milan'ın başında. 
     Milan futbol takımı, İtalya'nın ekonomik başkenti ve medya başkenti olan Milano'nun takımı. Real Madrid'le birlikte futbol dünyasının en büyük iki markasından biri. Üstelik, Fatih Terim'in İtalya Başbakanı Berlusconi'nin takımı... 
     1899'da kurulmuş Milan. 
     Sicili çok parlak 
     16 kez İtalya, 5 kez Avrupa, 2 kez UEFA şampiyonluğu var. Avrupa Süper Kupası'nı 3 kez, Kıtalararası Kupa'yı 3 kez kazanmış... 
     Böyle bir takım Milan. 
     Bütün dünyanın en önde gelen futbol adamlarının başına geçmek istedikleri gerçek bir dünya markası yani... 
     Fatih Terim şimdi bu takımın başında. Ve işi kolay değil. Milan son iki yıldır inişte. Başa oynayamadığı için krizde sayılan bir takım. Olağanüstü geçmiş ve altyapısına rağmen zemin kaybetmiş durumda. 
     O yüzden hem kulübün hem ateşli Milan taraftarlarının beklentisi çok yüksek. Isırıcı bir futbol basınıyla Başbakan Berlusconi'nin başarısızlığa prim tanımayan yapısı bir başka nokta. 
     O yüzden, Milan'ın bulunduğu nokta ister istemez zirveye işaret ediyor. Zirveden başkası, ateşli taraftar ve saldırgan basından oluşan bu Milano milletini kolay kolay tatmin etmeyebilir. 
     Fatih Terim bu yalın gerçeğin hiç kuşkusuz bilincinde. Her lider gibi kendine güveniyor. 
     Ama şu da var 
     İyi liderliğin bütün gereklerine İtalya'da Türkiye'dekinden çok daha fazla özen göstermesi de gerekiyor. 
     Fatih Terim'in bugüne kadarki başarı öyküsü gerçekten etkileyici. Dilerim, bu öykü İtalya'da da devam eder. 
     
     







Erbakan'ın kızının düğünü 


Kara para ak para 


Meclis çalışırsa... 


Derviş, Ecevit, Özal 


Fatih Terim Bir başarı öyküsü... 


Astro FP 


Bütünleme, tercih, kayıt 


Takastan sonra takoz konmamalı 


Irak'la sağırlar diyaloğu 


Atları da yarıştırırlar 


Derviş’e destek, siyasetçiye köstek 


Geriye dönmese de olur kredisi 


İnsanlarımız 


Tantan gitti, Erdem sorguda 


Teknoloji geldi böyle oldu 1 


"Bak, şu bizim küçük Simeon'a " 


Yalap şalap banka satılmaz 


</TEXT>
</DOC>
