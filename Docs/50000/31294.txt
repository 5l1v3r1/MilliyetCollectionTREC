<DOC>
<DOCNO> 31294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun04.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Orleans kentinde 13 yaşından küçüklere sokağa çıkma yasağı.. 
</HEADLINE>
<TEXT>

     Fransa'nın Orleans kenti belediyesi, yaz boyunca, 13 yaşından küçük çocukların 23.00-06.00 saatleri arasında üç mahallede sokağa çıkmalarını yasakladı. 
     Orleans belediyesinin, yaz gecelerinde güvenlik gerekçesiyle 13 yaşından küçük çocukların sokağa çıkmalarının yasaklanması kararının, Fransa'nın en yüksek adli makamı olan Danıştay tarafından da uygun görüldüğü belirtildi. 
     Danıştay tarafından yapılan açıklamada, Orleans belediyesinin bazı mahallelerde sokağa çıkma yasağı uygulayarak, çocukları tehlikelerden korumayı amaçladığı kaydedildi. Fransa'da daha önce başka kentlerde de benzer kararlar alınmış, ancak kararlar idari yargı kurumları tarafından iptal edilmişti. Orleans'taki 13 yaşından küçük çocuklara sokağa çıkma yasağı, Fransa'daki ilk uygulama olma özelliğini taşırken, İngiltere'de 10 yaşından, ABD'nin bazı kentlerinde de 17 yaşından küçük çocuklara geceleri sokağa çıkma yasağı uygulandığı belirtiliyor. 







</TEXT>
</DOC>
