<DOC>
<DOCNO> 32989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/spor/spo15.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Mindan trafik kurbanı      JAPONYA’NIN Fukuoka kentinde düzenlenen Dünya Şampiyonası’na gitmeye hazırlanan milli yüzücü Aytekin Mindan, trafik kurbanı oldu. Kullandığı araçla kaza yapan Mindan’ın, airbag sistemi çalışınca direksiyona sıkışan elinin başparmağı kırıldı. Şanssız kaza sonrası ameliyat geçiren ve eli alçıya alınan serbest stildeki temsilcimiz, Dünya Şampiyonası’nda yüzemeyecek. 
     
Derya’dan yeni model      MİLLİ yüzücü Derya Büyükuncu, Japonya’daki Dünya Yüzme Şampiyonası’nda değişiklik yapacak, ilk kez böyle büyük bir şampiyonada kelebek stilde de havuza girecek. ABD’de çalışan ve hafta sonunda Japonya’ya geçecek olan Büyükuncu, klasik stili olan sırtüstünde kulaç atacağı 50 ve 100 metrenin yanı sıra, resmi listeye 50 ve 100 kelebekte de kayıt yaptırdı. Şampiyonadaki iki bayan temsilcimizden İkay Dikmen, 50, 100 ve 200 metre kurbağalama, Ayşe Diker de 50 ve 100 metre kelebekte mücadele edecek. 
     
Brezilya çeyrek finalde      KOLOMBİYA’DAKİ Copa America’da, son şampiyon Brezilya, Paraguay’ı 3 - 1 yenerek çeyrek finale yükseldi. Brezilya Teknik Direktörü Scolari ile yardımcısı Murtosa’nın aralarında bulunduğu dört kişinin oyundan atıldığı karşılaşmada Sambacılar, 60. dakikada Alex ile beraberliği yakalarken, 90. dakikada Belletti ve Denilson’un golleriyle son dakika galibiyetine ulaştılar. Diğer maçta ise Peru, Meksika’yı tek golle geçti. 
     
Portal kupayı aldı      AÇIK Deniz Yarış Kulübü’nün düzenlediği Deniz Kuvvetleri Yat Kupası’nı, yarış sınıfında Portal ekibi kazandı. Reuters’in sponsorluğunda yarışan Portal, 165 millik İstanbul - Bozcaada ve 105 millik Bozcaada - Çeşme etabını ilk sırada tamamladı. 
     
Balkan rüzg rı esecek      BALKAN Motosiklet Pist Şampiyonası’nın üçüncü ayağı yarın Körfez Pisti’nde başlayacak. Bulgaristan, Yunanistan, Yugoslavya, Makedonya ve Türkiye’den çok sayıda sporcunun mücadele edeceği şampiyonanın ilk gününde teknik kontrol, antrenman ve sıralama turları gerçekleşecek. Pazar günü ise 13.00’te 125 cc, 250 cc, 600 cc ve Süper Bike kategorilerinde şampiyonlar belli olacak. 
     



 SPOR 

























</TEXT>
</DOC>
