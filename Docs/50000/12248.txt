<DOC>
<DOCNO> 12248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sonspo08.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan derbinin ertelenmesini isteyen Galatasaray'a sert cevap 
</HEADLINE>
<TEXT>

     Beşiktaş Yönetim Kurulu, ligde Galatasaray ile oynayacakları derbi maçın, sarı-kırmızılı takımın Şampiyonlar Ligi Çeyrek Finali'nde Real Madrid ile yapacağı mücadele nedeniyle ertelenmesinin gündeme getirilmesine tepki gösterdi. 
     Yaptığı yazılı açıklamada, futbolu yöneten kurum ve organların adaletine ve tarafsızlığına güvenlerini defalarca belirttiklerini, ancak bu kurumların da kararlarını alırken son derece hassas, dikkatli ve cesur olması gerektiğini kaydeden Beşiktaş Yönetim Kurulu, oynanacak maçlara ne saha içinden, ne de saha dışından hiçbir gölgenin düşmemesi gerektiğini belirtti. 
     Gerek yazılı, gerekse sözlü olarak her fırsatta bu fikirlerin ifade edildiği kaydedilen açıklamada, şu görüşlere yer verildi 
     ''Galatasaray Kulübü ve Futbol Federasyonu'nun 31 Mart Cumartesi günü oynanması gereken Galatasaray-Beşiktaş maçının ertelenmesini gündeme getirmiş olması, kulübümüzde güvensizlik ortamı yaratmaktadır. Bütün bu gelişmeleri kaygıyla karşıladığımızı, önümüzdeki maçlarda futbolu yöneten kurumlara olan güvenin temini ve devamı için güven sarsıcı uygulama ve davranışlardan kaçınılacağına inanmak istediğimizi belirtiriz.'' 
     Şampiyonlar Ligi'nde oynayan tüm takımların Galatasaray ile aynı sıklıkta maç yaptığı kaydedilen açıklamada, başka hiçbir ülkede böyle bir gerekçeyle karşılaşmaların ertelenmediği ifade edildi. Yazılı açıklamada ayrıca, Galatasaray gibi kendisini Türkiye Ligi'nin üzeride konumlayan ve Avrupa düzeyinde takım olduğunu iddia eden kulübün, böyle bir hakkının olaması gerektiği dile getirilerek, ''Böyle bir kararın Birinci Lig'de mücadele eden tüm futbol takımları arasında haksız rekabet yaratacağı gün gibi aşikardır. Kulübümüzün böyle bir ertelemeyi kabul etmesi asla düşünülemez'' denildi. 




</TEXT>
</DOC>
