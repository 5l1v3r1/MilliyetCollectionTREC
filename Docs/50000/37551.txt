<DOC>
<DOCNO> 37551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/spor/ysenay.html </URL>
<DATE> 2001/08/17/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Lucescu zorlukları 
</HEADLINE>
<TEXT>

     ERDOĞAN ŞENAY 

     FATİH Terim’in yarattığı rüya kadro ve aldığı unutulmaz Avrupa sonuçları Cim - Bom camiasında uzun yıllar konuşulacaktır sanırım... Terim’in ne denli bir teknik adam kişiliğine sahip olduğunu, dört yıllık yıldız ekipte kurduğu otoritenin teknik içeriklerini hiç inceleme zahmetine girmemiş sanırım Galatasaray’ın geçmiş yönetim kurulu. 
     Öyle ya, futbolcusuna zaman zaman baba şefkati gösterip tepesi attığı anda da hakedenlerini yerin dibine batıran Fatih Terim’in yönetim uslubu ve otorite kavramı apaçık ortada iken ondan sonra yerine Lucescu gibi kariyer sahibi ancak soyunma odası antrenman ve yarışma elektriklenmelerinde son derece pasif bir ismi Galatasaray’ın başına getirmek olur muydu ki Lucescu efendi iyi bir insan tamam... Avrupa’da hatırı sayılır bir ismi var. O da tamam... Ama sporcularla olan ilişkilerinde çok yumuşak ve Türk insanının karakter yapısı konusunda hiç bilgisi yok. 
     Neydi o Gaziantep maçı oynanırken Galatasaray teknik kulübesinin hali... Yedek eşofmanlı oyuncular neredeyse sahaya girip hakemin yakasına yapışacaklardı. Toplu halde ayağa fırlayan yedekler ordusunun hakeme ettikleri galiz küfürler ekranda bir bir okunabilir cinstendi... Hakem Bülent Uzun yanlış kararlar vermiş olabilir. Hakeden değil de haketmeyene sarı kart çıkarma kabahatinde de bulunabilir. Bu durumda Suat gibi terbiyeli ve kaliteli bir oyuncunun hakeme tavrı ve saha dışı kalışı kolayca affedilebilir mi Ya dördüncü hakemin kulübedeki olaylara seyirci kalıp herkesi yatıştırmaya çalışan ve "kulübedeki isyana" sessiz yaklaşımını liglerin geleceği adına nasıl yorumlayabiliriz 
     Görünen odur ki, Lucescu bu soyunma odasına gerekli otoriteyi getirmekte çok zorlanacaktır. Ayrıca iki gün evvel Vedat ve Bülent’in idmanda kapışması bile Galatasaray’ın stresler içinde olduğunun ve Lucescu’nun Cim - Bom’u toparlamakta hayli zorlanacağının öncü haberleridir... Samsun’dan tekrar yuvasına dönen Bülent Ünder hoca niçin göreve soyunmamıştır.. Terim’in sağ kolu olan Bülent’e Lucescu veya yönetim niçin tavır koymuştur.. Veya Bülent verilen bütün görevleri hangi korkularla reddetmiştir.. Bütün bu suallere cevap ararken Galatasaray’da rakiplerle değil de kendisiyle boğuşur bir yanlışın palazlanmasından korkarım. Liglerin ve Avrupa yarışlarının kızışmaya başladığı şu günlerde dostça endişelerimizi dile getirelim istedik Cim - Bom’da zaman henüz erken iken... 
     



 SPOR 


























</TEXT>
</DOC>
