<DOC>
<DOCNO> 27086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur09.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Asfalt çalışmaları bu yaz da trafiği felç edecek 
</HEADLINE>
<TEXT>

     TEM Otoyolu'nun bazı bölümlerinde, okulların kapanmasına bağlı olarak trafikteki taşıt sayısının azalması nedeniyle 18 Haziran-7 Eylül tarihleri arasında asfaltlama çalışmaları yapılacağı bildirildi. 
     Karayolları 17. Bölge Müdür Yardımcısı Cahit Turhan tarafından yapılan yazılı açıklamada, Kozyatağı-Mahmutbey arasındaki TEM ve Hasdal Kavşağı-Okmeydanı Kavşağı arasındaki bağlantı yolu üzerindeki yol ve viyadüklerde asfalt onarım çalışmaları yapılacağı belirtildi. 
     Çalışmaların, 18 Haziran Pazartesi günü, saat 08.00'da başlayacağı ve 7 Eylül Cuma günü bitirileceği duyurulan açıklamada, şunlar kaydedildi 
     ''Çalışmalar gece ve gündüz sürekli olacak, çalışmalar sırasında çalışmanın yapıldığı şerit trafiğe kapatılacak ve diğer şeritlerden trafik akışı sağlanacaktır. Bu çalışmalar sırasında gerekli trafik işaretlemeleri yapılacaktır. Sürücülerin alternatif yolları kullanmaları ve yol üzerindeki trafik işaret ve işaretçilerine titizlikle uymaları gerekmektedir. Çalışmanın yapılacağı 2. Çevreyolu için kullanılacak alternatif yol 1. Çevreyolu'dur.'' 
     
     







</TEXT>
</DOC>
