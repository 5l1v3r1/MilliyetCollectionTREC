<DOC>
<DOCNO> 36593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/soneko06.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Hükümet reel sektörün sorunları konusunda iyi niyetli" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, hükümetin reel sektörün sorunlarının çözümüne yönelik iyi niyet içinde olduğunu belirtti. 
     TOBB Başkanı Hisarcıklıoğlu ve yönetim kurulu üyeleri Akhisar Sanayi ve Ticaret Odası ile Alaşehir Ticaret Odası'nı ziyaret ettiler. 
     Hisarcıklıoğlu, gerçekleştirdikleri sektör kurulları toplantılarına hükümetin 4 bakanının katıldığını kaydederek, ''Hükümet reel sektörün sorunlarının çözümüne dönük iyi niyet içinde'' dedi. 
     TOBB'un partiler üstü bir kurum olduğunu ifade eden Hisarcıklıoğlu, şöyle konuştu 
     'Hükümet ile iyi diyalog içinde olmalıyız. Sizlerin sorunlarını onlara bu şekilde yansıtabiliriz. Ancak doğruların yanında yanlışların karşısında olacağız. kimseye diyet borcumuz yok. Bizler sermayeleri risk altında olan insanlarız. Ülkenin kalkınmasının yolu bizden geçiyor. Borsa, faiz döviz üçgeniyle zenginlik sağlanamaz. Üretim, ihracat, istihdam zenginliği getirecektir. Reel sektörün sorunları aşıldığında ülke zenginliğe kavuşacaktır.'' 
     Hisarcıklıoğlu, finansal sıkıntı içinde olan sanayici ve işadamlarının rahatlaması için tıkanan kredi mekanizmasını açmaya yönelik çalıştıklarını belirterek, reel sektör, finans sektörü ve hazineden oluşacak bir istişare kurulu kurma konusunda anlaştıklarını söyledi. 
     TOBB Başkanı Hisarcıklıoğlu, bu kurulun gelecek hafta ilk toplantısını yapacağını belirterek, amaçlarının kredi mekanizmasının işler hale getirilmesi olduğunu savundu. Hisarcıklıoğlu, TOBB yönetimi olarak ülke genelinde gerçekleştirdikleri gezileri sürdüreceklerini ve reel sektörün sorunlarını belirleyerek, hükümete ileteceklerini kaydetti. Rifat Hisarcıklıoğlu, bugüne dek gerçekleştirdikleri oda ziyaretleri sonrasında gündeme gelen sorunları hükümete ilettiklerini belirterek, ''İlk olarak tekstil ve müteahhitlik sektörleriyle başlayan toplantıları tüm sektörlerle sürdüreceğiz. Reel sektörün sorunlarının çözüleceğinden umutluyuz'' dedi. İnşaat sektörüne toplam 220 iş kolunun mal ve hizmet ürettiğini ifade eden Hisarcıklıoğlu, inşaat sektörünün canlanmasının bunları da harekete geçirerek, lokomotif görevi yapacağını dile getirdi. 
     Hisarcıklıoğlu, ülkede yaşanan ekonomik kriz nedeniyle bazı işadamlarının üye oldukları oda ve borsalara üye aidatlarını yatıramadığını ve bundan doğan birikmiş borçlarının taksitlendirilmesi yoluna gidileceğini söyledi. Rifat Hisarcıklıoğlu, ''Üyelerimiz birikmiş aidat borçlarını ödeme sıkıntısı çekiyor. Ödeme kolaylığı tasarısı hazırlattık. Üyelerimizin borçlarını 18 ay vadeye yayarak, yıllık yüzde 3 faiz uygulayacağız'' dedi. 







</TEXT>
</DOC>
