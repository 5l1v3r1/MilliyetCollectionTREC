<DOC>
<DOCNO> 27143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/siyaset/asiy.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakanın suçları affa girmiş 
</HEADLINE>
<TEXT>
VURALHAN’IN ADLİYE TURU 
Şişli, Sultanahmet ve Bakırköy arasında mekik dokuyan eski Bakan "Kimliğim yoktu. O yüzden polise TBMM kartımı gösterdim" dedi 
     NEZİH GÜROL İstanbul 

     Florya Atatürk Köşkü'ndeki TBMM misafirhanesinde saklanan ve önceki gün gözaltına alınan Milli Savunma eski Bakanı Ercan Vuralhan, hakkındaki gıyabi tutuklama kararları nedeniyle dün adliye adliye dolaştırıldı. Asayiş Şube Müdürlüğü'nden Şişli Adliyesi'ne kelepçesiz olarak getirilen Vuralhan'ın, 8. Asliye Ceza Mahkemesi'nde 13 Nisan 1999 tarihinde "karşılıksız çek vermek" suçundan 1 yıl 3 ay hapis ve 1 yıl 6 ay çek keşide etme yasağı aldığı belirlendi. 
     
     Gıyabi tutukluluğu kalktı 
     Yargıtay'ca onanan bu cezanın, şartla salıverme yasası kapsamında Vuralhan'ın başvurusu üzerine 22 Aralık 2000 tarihinde ertelendiği ortaya çıktı. Mahkemeden ilgili belgeleri alan Vuralhan'ın, İnfaz Büro Amirliği'nde görünen bu konudaki yakalama emrini kaldırdığı bildirildi. 
     Vuralhan, daha sonra Sultanahmet'teki İstanbul Adalet Sarayı'na getirildi. 
     Kayıtlarda, İstanbul 8. Asliye Ceza Mahkemesi'nin verdiği gıyabi tutukluluğu görünen Vuralhan'ın, mahkemeye gelerek ifade verdiğinin anlaşılması üzerine, bu konudaki gıyabi tutukluluğu ortadan kalktı. 
     
     Karşılıksız çekten af 
     Bu davada, yine "karşılıksız çek vermek" suçundan yargılanan Vuralhan'ın, cezasının şartla salıverme yasası gereğince ertelendiği kaydedildi. 
     Daha sonra Bakırköy Adliyesi'ne getirilen Vuralhan'ın, üç yıl önce galerici Mesut Türüdü'ye karşılıksız çek vermekten Bakırköy 5. Asliye Ceza Mahkemesi'nde yargılandığı belirtildi. Vuralhan hakkındaki bir yıllık hapis cezası da af kapsamına girdiği için ertelendi. Avukatını ve memurları uyaran Vuralhan, "Çabuk halledelim yoksa yetişemeyeceğiz" dedi. Vuralhan, adliyeden ayrılırken, gazetecilerin sorusu üzerine "Ben kimseyi yanıltmadım. Üzerimde kimlik yoktu. TBMM kartı vardı. Polise onu verdim" diye konuştu. 
     
     ANAP 1992'de istifa etti 
'Vuralhan bizden değil'      ANKARA Milliyet 

     ANAP, gözaltına alınan Ercan Vuralhan'ın 1 Aralık 1992'de partiden istifa ettiğini açıkladı. 
     Vuralhan ile ilgili haberlerde "eski ANAP'lı" ifadelerinden rahatsızlık duyan ANAP dün yazılı bir açıklama yaptı. Açıklamada şöyle denildi 
     "ANAP'ta barınamayanların, barındırılmayanların veya ANAP'ı hedefleri için uygun bir araç olarak görmeyenlerin, haklarında herhangi bir iddia gündeme geldiğinde ANAP unvanıyla birlikte anılması, partimiz açısından kabul edilemez bir çarpıklıktır. Bu çerçevede Sayın Ercan Vuralhan'la ilgili son günlerde gündeme gelen iddia ve açıklamalarda da partimizin ismi sıkça gündeme getirilmekte ve 'eski ANAP'lı' şeklinde ibarelere yer verilmektedir. Sayın Vuralhan, 1 Aralık 1992 tarihinde partimizden istifa etmiş ve partimizle hiçbir bağı kalmamıştır. Bu açık gerçeklere rağmen, sanki ANAP'ın bir mensubuymuş gibi bazı isimlerin ısrarla gündeme getirilmesi, objektif bir yaklaşım değildir." 
     
     Bir de Mali Şubeye uğrayacak... 
     Asayiş Şube Müdürlüğü yetkilileri, hakkındaki gıyabi tutuklama kararlarının ortadan kalkacak olmasına rağmen Vuralhan'ın serbest bırakılmayacağını belirttiler. Vuralhan hakkındaki bir soruşturma nedeniyle Mali Şube Müdürlüğü tarafından da aranıyor. 
     
     İzgi Florya Köşkü'nü savundu Kaçak vekil’ ise kalabilir 
     TBMM Başkanı Ömer İzgi, gözaltına alınan Ercan Vuralhan'ın eski milletvekili olarak Florya Köşkü misafirhanesinde kalabileceğini söyledi. Burada kalan kişilerin aranıp aranmadığının takip edilemeyeceğini kaydeden İzgi, "Eski bir milletvekili oradaki misafirhanede kalabilir" dedi. 
     Cumhuriyet Savcısı'ndan yazı gelmesi durumunda misafirhane görevlilerinin gerekli özeni göstereceğini belirtenİzgi, "Yazı gelmemişse bu TBMM'nin işi değil" sözleriyle Vuralhan'ın arandığı dönemde Florya Köşkü'nde kalabileceğini savundu. 
     
     Hukukçu gözüyle 'kimlik' yasal Hiçbir sorumluluğu yok 
     Bakırköy Şenlikköy Polis Karakolu'nda gözaltına alınan Vuralhan, TBMM kimliğinde adının "Ercan Vuralhan" olarak geçmesi, tutukluluk kararının ise "Mehmet Ercan Vuralhan" adına olması nedeniyle serbest bırakılmıştı. Yeniden yakalanan Vuralhan, hukukçulara göre bu işlem nedeniyle sorumlu tutulamayacak. İstanbul Üniversitesi Hukuk Fakültesi'nden Doç. Dr. Adem Sözüer, "Gösterdiği kimlik yasal. Tüm bilgileri doğru ve sadece ön adı yazmıyor. Sahte bir kimlik verseydi sorumluluk altına girerdi" dedi. 
     
Faturayı bile ödememiş      Florya Atatürk Köşkü'nde dört aydır kalan Ercan Vuralhan'ın 1 milyar 800 milyon liralık borcunu da ödemediği anlaşıldı 
     ÖMER ERBİL İstanbul 

     TBMM Florya Atatürk Köşkü'nün misafirhanesinde 4 aydır kaldığı ortaya çıkan Ercan Vuralhan'ın yaklaşık 1 milyar 800 milyon lira tutan faturayı da ödemediği ortaya çıktı. 
     Misafirhanede, 20 oda , 8 suit, restoran, cafebar ve bir havuz bulunuyor. Ücretleri görevde olanlara ve emeklilere göre değişiyor. Görevde olan vekiller için odalardan günlük 6 milyon lira alınırken, emeklilerden 9 milyon lira talep ediliyor. 10 günden fazla kalanlara yüzde 50 zam uygulanırken, bir aydan fazla kalacaklara yüzde 100 artış yapılıyor. Suit odaların günlüğü 18 milyon lira. Vuralhan'ın kaldığı odanın fiyatının bir aydan fazla kaldığı için 18 milyon liradan hesap edildiği, ancak yakalandığında hala faturayı ödemediği ileri sürüldü. 
     



 SİYASET 






söz artık liderlerin 










</TEXT>
</DOC>
