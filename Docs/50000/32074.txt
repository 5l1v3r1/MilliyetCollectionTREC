<DOC>
<DOCNO> 32074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/ekonomi/eko03.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Holdingler Euro’ya geçiyor 
</HEADLINE>
<TEXT>

Türk iş dünyası, Avrupa ile birlikte 2002’de Euro’ya geçmeye hazırlanıyor. TÜSİAD Yönetim Kurulu Üyesi Aldo Kaslowski bir sene içinde bütün şirketlerin işlemlerini Euro’yla yapacağını söyledi 
     AÇIK KOYU SOHBETLER EYLEM TÜRK 

     Fransız işadamlarından oluşan MEDEF heyeti geçtiğimiz hafta Türkiye’ye geniş katılımlı bir çıkarma yaptı. Fransa’nın Renault, Carrefour ve Alcatel gibi dev firmalarının yöneticilerinin Türkiye’ye gelmesi işadamının yüzünü güldürürken, Ermeni soykırımı tasarısının Fransa Parlamentosu’nda kabul edilmesinin ardından yaşanan gerginliği de bir nebze olsun azalttı. 
     TÜSİAD Yönetim Kurulu Üyesi ve Başkan Yardımcısı olan, aynı zamanda Türk - Fransız İş Konseyi Başkanlığını yürüten Aldo Kaslowski, bu ziyaretin diğer yabancı heyetlerin ziyaretinin de önünü açacağına inanıyor. Kaslowski ayrıca iş dünyasının krize karşı gerekli tedbirleri aldığını, şirketlerin Euro’ye geçiş amacıyla çalışmalar yaptığını belirtti. 
     
Holdingler krize karşı ne gibi tedbirler aldı 
     Kriz döneminde döviz borçları olan şirketler bir kat daha fazla etkilendi. Bu nedenle çalıştığımız döviz cinsini değiştirmeyi amaçlıyoruz. Yatırımlarımızın ve ticaretimizin yüzde 75’ini Avrupa’ya yapıyoruz. Bizim ithalat ve ihracatımızın ağırlığı Avrupa’ya olduğuna göre neden dolarla çalışalım. Biz şirketler ve holdingler olarak mümkün mertebe Euro’ya geçmek istiyoruz. Bunun için mutlaka Maastrich Anlaşması yapıp Euro’ya geçmek gerekmiyor. Bu bir seçenek meselesi. 
     
Kimler bu yönde çalışıyor 
     1 Ocak’tan itibaren tüm Avrupa’nın para birimi Euro olacağı için neden biz de bunu kullanmayalım. Ticaretimi Euro ile yapıyorsam borcumun da Euro cinsinden olmasını isterim. Bunu anlayan hisseden hemen Euro’ya geçiyor. Tahmin ediyorum ki bir sene içinde hemen hemen bütün şirketler Euro’ya geçmiş olacak. Organik Holding olarak biz de bu çalışmalara başladık. Koç ve Sabancı gibi birçok grup da bu konuda çalışmalar yapıyor. Bunun için TÜSİAD’da bir çalışma yapacak. Bütün çalışmanın amacı bilgilendirmek olacak. Euro’ya olan bakış açımızı geçtiğimiz hafta Türkiye’ye gelen Fransız heyeti de bize ve Kemal Derviş’e sordu. 
     
Türk iş dünyası için Fransızların önemi ne 
     Geçen yılki ticaret hacmimiz 5.3 milyar dolar. Bunun yüzde 65’i ithalat. İşadamı kendisiyle iş yapmak isteyenlerle çalışmak ister. Zorladığım kalelere gitmenin bir manası yok. Fransızlar ticari ilişkilerde antremanlı ve tecrübe kazanmışlar. Sonra zor zamanların yatırımcısı oldular. Zor dönemlerde fırsat var derler ama bu fırsat herkes için açık. Türkiye’de şu anda 256 Fransız yatırımcı var. Neden diğerleri gelmiyor. O nedenle Fransızlar kara gün, zor dönem dostudur. Bunu sadece yatırımlarla değil, böyle bir kriz ortamında 75 kişilik bir heyetle Türkiye’ye gelerek de kanıtladılar. Hatta 95 kişi talepte bulunmuş ama elemek zorunda kalmışlar. Gelenlerin üçte biri Türkiye’de ilk defa bulundular. Tekstil firmalarının temsilcileri bile geldi. 
     
Derviş’in de katıldığı toplantıdan nasıl izlenim aldılar 
     Toplantı müthişti. Derviş’e belki bizzat söylenmedi ama konuşmasından sonra heyetin önemli kişileri Keşke bizde de böyle yönetici olsa’ dedi. Derviş’in Fransızca hitap etmesi de onları etkiledi. Fransızca benim ana dilim gibidir. Böylesini ben bile hiç beklemezdim. Bülbül gibi Fransızcası var. Mesajlarını herkesin anlayabileceği şekilde verdi. Hem hayran kaldılar hem de böylesine bir yöneticisi olan Türkiye’ye güvenmemek mümkün değil dediler. Gelişmekte olan pazarlardan çok farklısınız dediler. 
     
İyi Fransızca konuşması onlar için bu kadar önemli mi 
     Fransızlar dil konusunda oldukça milliyetçi. Fransızca hitap edilince etkileniyorlar. Kaldı ki Derviş vasat bir Fransızdan daha iyi Fransızca konuşuyor. O kadar akıcı konuşuyor ki. Yabancı lisanlara yatkınlığı var. İtalya’ya gittiğinde basın toplantısı yapıldı. İtalyan basını soru sorunca İtalyanca konusunda yardım edebileceğimi söyledim. Soruları inanılmaz şekilde hepsini tamamen anladı. Bildiğim kadarıyla Almancası da bu kadar kuvvetliymiş. 
     
Fransızlarla herhangi bir iş bağlantısı yapıldı mı 
     Herhangi bir iş bağlantısı olmadı ama mevcut yatırımlar için güven telkin edilmiş oldu. Ayrıca böyle bir ortamda Türk işadamı için bir doping oldu. Hiçkimsenin keyfi yerinde değil. Nasıl Clinton geldiğinde büyük bir moral olmuşsa, yine aynı duyguları hissettik. 
     
     Berlusconi ağustosta İstanbul’da’ 
Fransız heyetinin ardından Türkiye’yi ziyaret edecek başka yabancı gruplar var mı 
     Çarşamba günü Almanya’dan 15-20 kişilik bir işadamı heyeti gelecek. Buradaki toplantıya Kemal Derviş de katılacak. Fransız heyetin gelmesi diğer heyetlerin de önünü açacaktır. Örneğin İtalyanlar da gelmek istiyorlar. Dünyanın en büyük gemisi 6 Ağustos’ta boğazdan geçecek. Karadeniz’de üç ay kalacak. Mavi Akım projesi kapsamında boruları vinçlerle denizin altına döşeyecek. Bu vesileyle Confindüstria üyeleriyle beraber ya İtalya Başbakanı Silvio Berlusconi ya da İtalyan Dışişleri Bakanı gelecek. Geldiğinde İstanbul’da kalacak ve TÜSİAD’daki toplantıya katılacak. 
     
     



 EKONOMİ 


















</TEXT>
</DOC>
