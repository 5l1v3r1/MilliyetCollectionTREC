<DOC>
<DOCNO> 15419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur02.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk'ta 5 bin kişi ayakta, ev yakıldı, taşlandı... 
</HEADLINE>
<TEXT>

     Balıkesir'in Susurluk ilçesinde 11 yaşındaki kız çocuğunun öldürülmesi olayına tepki gösteren grup ile emniyet güçleri arasında çıkan arbedede, 4'ü polis toplam 7 kişi yaralandı. 
     Dün akşam saatlerinde yeniden biraraya gelen ve çocuğun cesedinin bulunduğu evin camlarını kıran, daha sonra da yürüyüşe geçen gruba, emniyet güçleri müdahale etti. 
     Emniyet güçlerinin dağılmaları yönündeki uyarılarına karşın yürüyüşe devam eden topluluk, çocuğun cesedinin bulunduğu evin sahibi Recep İpek'in babasının Yenimahalle Lisesi yolu üzerindeki evini de ateşe verdi. Yangın, itfaiye ekiplerinin müdahalesiyle büyümeden söndürüldü. 
     Öte yandan ilçe merkezine gelen vatandaşlarla emniyet güçleri arasında arbede çıktı. Arbedede 4'ü polis toplam 7 kişi yaralandı. Yaralılar Susurluk Devlet Hastanesi'nde tedavi altına alındılar. 
     Küçük çocuğun katil zanlısının Diyarbakırlı olması nedeniyle öfkenin tüm Güneydoğu kökenlilere yöneldiği ilçede sabah havanın sakin olduğu belirtiliyor. 
     



</TEXT>
</DOC>
