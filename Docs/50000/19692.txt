<DOC>
<DOCNO> 19692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/yazar/sazak.html </URL>
<DATE> 2001/05/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kulis yasağı 
</HEADLINE>
<TEXT>

     Meclis kulislerinin basına kapatılması gazeteciliğe 1980 öncesi başlayan bizim kuşağın 12 Eylül anılarını canlandırdı. 
     Askeri rejimin en sert günleriydi. 
     Parlamento kapatılmış, koyu bir siyaset yasağı uygulanmaya başlanmış, pek çok dernek gibi Meclis'te çalışan gazetecilerin meslek örgütü Parlamento Muhabirleri Derneği'nin faaliyeti de durdurulmuştu. Derneğin o zamanki başkanı rahmetli Rafet Genç'ti. Darbe sonrası Meclis binası, "Milli Güvenlik Konseyi Karargahı" olarak çalışmaya başladığı için gazetecilerden arındırılmıştı. 
     11 Eylül 1980 akşamı Cumhurbaşkanlığı seçiminde aylardır süregelen "nafile turlar"dan birini daha izleyip ayrıldığımız Meclis'e yeniden girebilmemiz için Danışma Meclisi'nin oluşmasını beklememiz gerekecekti. 
     Sıkıyönetim altında geçen o günlerde Rafet Ağabey bir dilekçeyle Mamak'a giderek, Parlamento Muhabirleri Derneği'nin açılması için başvurur. Ve sonuç alır. 
     Artık 1982 Anayasası'nın hazırlanma sürecine girilmiştir. 
     PMD üyesi sınırlı sayıda gazeteci Aldıkaçtı komisyonunun çalışmalarını izlemeye başlar. Bugünkü gibi kulisler yine kapalıdır. Gazetecilerin Danışma Meclisi üyeleriyle görüşmelerine izin verilmez, lokantaya, kütüphaneye bile askerin gözetimi altında "birerli koldan" götürülürler. 
     Demokrasi özlemi bir avuç gazetecinin Meclis'in açılacağı günlere yönelik umudunu hep canlı tutar. O inançla, tutsak gibi çalıştıkları TBMM "Basın Bürosu"na her gün giderler. Bu devamlılık, aslında kapatılan parlamentoya, askeri darbeyle yasama görevleri son bulan ulusal iradeye saygının ürünüydü. 
     1982 Anayasası'na karşı en sert eleştirilerden biri parlamento muhabirlerinden gelmişti ve Rafet Genç imzasıyla yayımlanan görüşte, "çoğulcu parlamenter demokrasinin işleyişinde hazırlanan taslağın sakıncaları" dile getirilmişti. 
     Bugün kulise sokulmayan gazeteciler, 20 yıl önce TBMM askeri darbenin karargahı iken, demokrasiyi ve "açık rejim"i savunan insanlardı. 
     1980'leri parlamento muhabiri ve PMD yöneticisi olarak yaşadıktan 20 yıl sonra TBMM Başkanlık Divanı'nın koyduğu yasağı hüzünle izliyorum. Kararda kimi meslektaşlarımızın imzası olması ise ayrıca üzücü. 
     Demokrasi açıklık rejimidir. 
     Gazeteciye kapanan parlamento düşünülemez. 
     TBMM üyeleri 1980 sonrası, lojmanlara çekilerek halktan koptular, halkla ilişkiler binası ise onları seçmenden soyutladı. Şimdi de intikamcı duygularla "kulis"i kapatıp kamuoyuyla aralarına duvar örüyorlar. 
     Bu uygulama "bindiği dalı kesmek" değilse nedir 
     Yanlışta ısrar edilmeyeceğini umuyoruz. 
     
     







Tarafsız yargı 


Eller doğru yere 


Derviş'i görebilsem sorun çözülecek 
ama... 


Katarakt ameliyatı ve kadınlara etkisi 


Kemal Derviş'in eğilimi DSP ama... 


Medya ve siyasetçi 


Özgürlük gününden notlar 


ÖSS maratonu 


Çorum Bildirgesi 


Hep aynı mesaj... 


Yapılacak iş belli 


Bu ne şiddet, bu ne hiddet, bu ne telaş .. 


Kulis yasağı 


Bozdur bozdur harca 


İşin gerçeği şu 


ABD'de 200 bin "okumuş" gencimiz çalışıyor 


</TEXT>
</DOC>
