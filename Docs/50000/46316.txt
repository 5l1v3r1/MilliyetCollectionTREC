<DOC>
<DOCNO> 46316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun09.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Cami vuruldu, tüm ülkede can kaybı çok" 
</HEADLINE>
<TEXT>

     Taliban yöneticileri, dün geceki yoğun bombardımanda Celalabad'da bir caminin vurulduğunu ve Afgan topraklarının tümünde çok sayıda can kaybı olduğunu bildirdiler. 
     Taliban yönetiminin eğitim bakanı Emir Han Muttaki, Kabil, Kandahar'ın 10 km güneydoğusundaki Daman bölgesi ve bir caminin vurulduğu, Celalabad kentinin 7 km doğusundaki Sorhrod mahallesinde çok sayıda sivilin bombardımandan etkilendiğini belirtti. 
     ''Ortak mirasımızı yok etmek istiyorlar'' diyen Muttaki, geceki hava saldırılarında sivil ve askeri bölgelerin vurulduğunu kaydetti. 
     Kabil'deki asıl hedefin havaalanı olduğunu söyleyen Muttaki, ''Havaalanında kullanım dışı eski bir uçak tahrip oldu ve havaalanı yandı'' dedi. 
     Muttaki ayrıca, Kabil'deki bombardımanda gümrük binalarının yanında vurulan evde ölen 10 kişinin tamamın aynı aileden olduklarını söyledi. 
     Muttaki, aralarında kadın ve çocukların bulunduğu bu ailenin şehit olduğunu ifade etti. 
     Taliban'ın Pakistan'daki Afgan İslam Ajansı AIP de, Kandahar'da 18 sivilin öldüğünü ve bunların çoğunun kadın ve çocuklardan oluştuğunu bildirdi. AIP, 30'dan fazla kişinin de yaralandığını duyurdu. 
     Taliban kaynakları, Celalabad'da ölenlerin sayısını 10 olarak açıkladılar. 
     Tacikistan ile Afganistan arasındaki sınırda görevli Rus sınır muhafızları da, dün geceki yoğun bombardımanda, şiddetli patlama ve uçakların gürültülerinin Tacikistan'dan duyulduğunu bildirdiler. 
     Rus sınır muhafızları, Taliban'ın elindeki Mezar-ı Şerif kenti yakınlarındaki Kunduz bölgesinden 10 patlama sesi geldiğini belirttiler. 
     






</TEXT>
</DOC>
