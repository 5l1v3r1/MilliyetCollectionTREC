<DOC>
<DOCNO> 18907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/siyaset/siy05.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Müdürü gözaltında 
</HEADLINE>
<TEXT>

Beyaz Enerjji’ nin ikinci perdesinde, Şanlıurfa soruşturması Ankara’ya uzandı. Savcı, Nuri Doğan’ın iki yardımcısının da ifadesini aldırıyor 
     ANKARA Milliyet 

     Beyaz Enerji soruşturmasının ilk aşamasını tamamlayarak 15 sanık hakkında dava açan Ankara DGM Cumhuriyet Başsavcılığı, soruşturmada ikinci perdeyi araladı. TEDAŞ Genel Müdürü Osman Nuri Doğan ile iki yardımcısı gözaltına alındı. 
     TEDAŞ’ın Şanlıurfa’da yapılan dağıtım ihaleleri sırasında, ismi açıklanmayan bir kişi gözaltına alındı ve Şanlıurfa Cumhuriyet Başsavcılığı tarafından sorgulandıktan sonra Diyarbakır DGM’ye gönderildi. Diyarbakır DGM bir süre yürüttüğü soruşturmada, Ankara DGM’nin de ismini gizli tuttuğu sanığın ifadeleri doğrultusunda, ihalelerdeki usulsüzlüklerin Şanlıurfa ile sınırlı olmadığı sonucuna vardı ve dosyayı görevsizlik kararı vererek Ankara DGM’ye gönderdi. 
     DGM Savcısı Talat Şalk, Şanlıurfa’daki usulsüzlük iddialarının Ankara’da da uzantısı bulunduğu sonucuna varınca, Doğan ile Genel Müdür yardımcıları Hamit Özkan ile Hasan Tiftik’in gözaltına alınması talimatı verdi. Jandarma Genel Komutanlığı Organize Suçlarla Mücadele ve Kaçakçılık Daire Başkanlığı ekiplerince gözaltına alınan üç sanığın sorgusunun jandarmada sürdüğü bildirildi. Soruşturmanın Şanlıurfa bölgesi dışındaki dağıtım ihalelerine de yönelebileceği ve yeni gözaltılar olabileceği kaydedildi. 
     



 SİYASET 

















</TEXT>
</DOC>
