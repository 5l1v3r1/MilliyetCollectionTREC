<DOC>
<DOCNO> 13506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur14.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı vekili Murat Sökmenoğlu "Ekonomi panik kaldırmaz" 
</HEADLINE>
<TEXT>

     TBMM Başkanı vekili Murat Sökmenoğlu, ''yeni ekonomik program ortada yokken, meseleyi sadece yasalara bağlamak ve 15 gün içinde 15 yasa çıkarmak umuduyla piyasaları tedirgin etmenin yanlış olduğunu'' belirterek, ''Ekonomi panik kaldırmaz, sadece 15 yasa değil, belki de 25 yasaya ihtiyaç var'' dedi. 
     Sökmenoğlu, Başbakan Bülent Ecevit ile Başbakan Yardımcıları Devlet Bahçeli ve Hüsamettin Özkan'la Başbakanlık Merkez Binası'nda ayrı ayrı görüştü. 
     Görüşmelerin ardından gazetecilere açıklama yapan Sökmenoğlu, TBMM Başkanlığı'na vekalet etmesi dolayısıyla, başbakan ve yardımcılarına Meclis çalışmalarıyla ilgili olarak bilgi verdiğini ve TBMM'nin daha süratli çalışması için bir program dahilinde hareket edilmesi gerektiğini ifade ettiğini söyledi. 
     Koalisyon ortaklarının üzerinde anlaşmaya varmaları halinde Meclis'in gerekirse cuma ve cumartesi günleri de çalışacağını anlatan Sökmenoğlu, çıkarılması öncelikli 15 yasanın değil, diğer bazı yasaların da Meclis'te beklediğini bildirdi. Sökmenoğlu, ulusal programın da ilan edildiğini hatırlatarak 90'dan fazla yasa üzerinde çalışılacağını kaydetti. 
     Sökmenoğlu, çıkarılması öncelikli 15 yasa için bir takvim olup olmadığı sorusunu yanıtlarken, şöyle konuştu 
     '15'mi 13'mü belli değil... Benim önümde 13 yasa var. Çok süratli çıkacaklar. Zaten İhale Yasası bu yasaların içinde. Sayın Bakan getirmiş. Şeker Kanunu var. Meclis'te komisyonlardan geçti. Sivil Havacılık Kanunu geçti. Meclis olarak bizim zaten gündemimiz yüklü. Hangisi öncelikli, hangi bakanın yasası öncelikli evvela buna bakanlar karar vermeli. Milli Savunma Bakanlığı'nın da ısrar ettiği iki yasa bekliyor. İçişleri bakanımızla da konuştum, onun da yasası kendince önemli. Bu öncelik sırasına göre kendileri bir program yapıp çalışacaklar.'' 'Ekonomi panik kaldırmaz' 
     Sökmenoğlu, Devlet Bakanı Kemal Derviş'in ''yasal düzenlemeler biran önce yapılmalı. Zaten dış kaynak girişi de bir anlamda bu 15 yasaya bağlı'' açıklamasının hatırlatılması üzerine, şunları söyledi 
     ''Program ortada yokken meseleyi sadece yasalara bağlamak ve 15 gün içinde 15 yasa çıkarmak umuduyla piyasaları tedirgin etmek bence yanlış. Ekonomi panik kaldırmaz. Sadece 15 yasa değil, belki de 25 yasaya ihtiyaç var. Meclis çok sıkışırsa hem gece gündüz çalışır, hem de spesifik olarak bu öncelikli kanunlar Cumhurbaşkanı ile diyalog kurularak Kanun Hükmünde Kararname olarak da çıkarılabilir.'' 
     TBMM Başkanı Vekili Sökmenoğlu, ''Yasaların hangi öncelikle Meclis'e gönderileceği takvimi görüşmelerinizde gündeme geldi mi '' sorusuna, ''Hayır. Zaten şu anda ihtisas komisyonlarından geçmiş iki kanunumuz var. Biz kendi vazifemizi yapacağız. Onlar da diğer kanunları bir an önce Kanunlar ve Kararlar Dairesi'nden çıkarıp bize gönderecekler'' karşılığını verdi. 
     Sökmenoğlu, ''15 yasanın 15 Nisan'a kadar çıkmasından umutlu olup olmadığı'' sorusu üzerine de şöyle konuştu 
     ''Tabii, ama ben şunu söylemeye çalışıyorum. Bir son tarih kullanmak yanlış bence. Vaktiyle biliyorsunuz 500 günlük bir program vardı. Tutmayınca panik oldu. Onun için TBMM'ye bütün yükü yüklemek yanlış.'' 
     ''Takvimin, Devlet Bakanı Derviş'in dönüşünden sonra mı belirleneceği''nin sorulması üzerine Sökmenoğlu, ''Hayır, kendileri çalışıyorlar, başbakanlık çalışıyor zaten. Hangi kanunlarda değişiklik yapılacağı konusunda Sayın Derviş'in gelmesine gerek yok. Sayın Derviş de bu hükümetin bir üyesi. 57. Hükümet'in programında olan kanunlar söz konusu burada. Ama bunu sadece bir kişiye indirgemek yanlış olur''dedi. 
     Sökmenoğlu, ''Durumun çok kritik olduğu, dış kaynak gelmezse Türkiye'nin yeni bir krizle karşı karşıya olacağı, bu nedenle de bu yasal düzenlemeler konusunda çok sıkışık bir takvim öngörüldüğü, bir an önce bunun halledilmesi gerektiği ifade ediliyor'' diyen gazeteciye, ekonominin lafla yürümediğini ve fısıltı gazetesinin Türkiye'yi kemirmekte olduğunu söyledi. Sökmenoğlu, ''Onun için hepimiz üzerimize düşen vazifeyi çok şeffaf bir şekilde yapmalıyız'' dedi. 'Herhangi bir anlaşmazlık yok' 
     Sökmeoğlu, ''Önce program olsun, sonra yasaları çıkaralım mı diyorsunuz '' sorusuna, ''Program ayrı, yasalar ayrı, zaten 57. hükümetin programında bu yasalar var'' yanıtını verdi. 
     TBMM Başkanı vekili Sökmenoğlu, ''yeni ekonomik programın başarılı olmaması durumda erken seçim olasılığı görüp görmediği'' sorusu üzerine, yeni ekonomik programın başarılı olacağını belirtti. Türkiye'de herkesin bu işi başarmak mecburiyetinde olduğunu ifade eden Sökmenoğlu, ''ekonominin soğutulması, tansiyonun düşürülmesi gerektiğini'' kaydetti. Sökmenoğlu, ''Bunun için hem iktidara hem muhalefete hem de Parlamento'ya çok büyük görev düşmektedir. Türkiye'nin önünü açacak önemli yasalar varken şimdi seçimin gündemine oturmak fevkalade yanlış olur bence'' dedi. 
     'Bazı yasalarda koalisyon ortakları ve bazı bakanlar arasında görüş ayrılıkları bulunduğu'' ifade edilerek, bunların da bu yasaların çıkış sürecini geciktirip geciktirmediği sorusuna karşılık Sökmenoğlu, ''Bende öyle bir intiba uyanmadı. Dediğim gibi fısıltı gazetesi Türkiye'den kalkmalı. Liderler de Sayın Başbakan da çok şeffaf, herhangi bir anlaşmazlık yok. Saatlerce toplanıyorlar Türkiye'nin önünü açmak için uğraşıyorlar'' dedi. 
     Sökmenoğlu, ANAP ile MHP arasında ''sıkıntılar'' olduğunu savunan gazeteciye ''Var mı belli değil. O da şu, sayın liderlerin konuşmaları birbirinin üzerine çakışmış vaziyette. Eğer birbirlerine laf atmış olsalardı aynı anda aynı saatte kimin ne konuşacağı belli değildi'' karşılığını verdi. 
     İki parti arasında ''koalisyon adabı'' tartışmasının yaşandığının hatırlatılması üzerine de Sökmenoğlu, şöyle konuştu 
     'Hayır o değil. Dün iki grup da aynı saatte başladı. İki liderin de ne konuşacaklarını bilmeleri mümkün değil. Sayın Bahçeli'nin de Sayın Yılmaz'ın da basın yoluyla tartışma meselesi gündemlerinde yok ve üslupları da değil zaten. Bugüne kadar bu hükümetin ayakta kalmasının sebebi ayak üstü demeçlerle değil, çok ciddi kendi aralarında konuşup meseleyi halletmekte yatıyor. Ama 3 buçuk sayfalık bir konuşmanın cımbızla bir kelimesini çekerseniz, tabi iş Amerika'ya kadar gider.'' 
     
     
     
     
     



</TEXT>
</DOC>
