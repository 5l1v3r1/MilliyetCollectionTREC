<DOC>
<DOCNO> 23034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur24.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM tüm boru hatlarını icelemeye almış 
</HEADLINE>
<TEXT>

     Ankara DGM Cumhuriyet Savcısı Cengiz Köksal tarafından yürütülen ''mavi akım'' soruşturması kapsamında, DGM'nin sadece ''mavi akım'' boru hattını değil, bütün boru hatlarını mercek altına aldığı ve evrakları incelemek üzere Maliye Bakanlığı'ndan bilirkişi heyeti oluşturduğu kaydedildi. 
     Soruşturmayı yürüten DGM Cumhuriyet Savcısı Cengiz Köksal, dün sabah bilgi ve evrak almak için gittiği Botaş Genel Müdürlüğü'nün yanı sıra, öğleden sonra da Bulgaristan'dan gelen ikinci petrol boru hattı ile ilgili olarak jandarma nezaretinde, müfettişi ile gittiği Turus Gaz şirketinden bilgi ve doküman aldı. 
     Botaş'tan dün akşam alınan belgelerin yanı sıra, bu sabah da bazı belgelerin alındığı belirtildi. Soruşturmanın bu aşamasında gerekli görülen belge ve dokümanlara ulaşıldığı, ileriki aşamalarda gerekli görülmesi durumunda yeni evrakların da Botaş ve ilgili kuruluşlardan istenebileceği kaydedildi. 
     Ankara DGM'nin sadece ''mavi akım'' boru hattını değil, bütün boru hatlarını mercek altına aldığı, Bulgaristan ile İran boru hatlarını da incelediği bildirildi. 
     Toplanan bilgi ve evrakları incelemek üzere Maliye Bakanlığı'ndan bir bilirkişi heyetinin oluşturulduğu ve heyetin bütün toplanan evrakları inceleyerek soruşturmayı yürüten DGM Savcısı Köksal'a bir rapor sunacağı öğrenildi. Botaş ve Turus Gaz şirketinden istenen belgelerin, bilirkişi heyetinin önerileri kapsamında istenildiği belirtildi. Bu arada, Savcı Köksal'ın soruşturmanın bütün aşamalarında bizzat aramalarda bulanacağı belirtildi. 







</TEXT>
</DOC>
