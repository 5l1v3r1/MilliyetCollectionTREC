<DOC>
<DOCNO> 28895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sondun09.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Anayasal reformlar hükümet için en öncelikli konu" 
</HEADLINE>
<TEXT>

     Dışişleri Bakanı İsmail Cem, Türkiye'de anayasal reformların bir an önce yapılmasının hükümetin öncelikli konularının başında geldiğini söyledi. 
     Türkiye-AB Ortaklık Konseyi toplantısı sonunda, AB Dönem Başkanı İsveç'in Dışişleri Bakanı Anna Lindh ve AB Komisyonu'nun genişlemeden sorumlu üyesi Günter Verheugen ile birlikte basın toplantısı düzenleyen Cem, hükümetin demokratik çoğulculuk ve ifade özgürlüğüne verdiği öneme dikkta çekerek, parti kapatılmasının zorlaştırılmasıyla ilgili gerekli anayasal değişikliğin yapılmasını hedeflediğini belirtti. Anayasal reformların yapılmasının, hükümetin öncelikli konularının başında geldiğini ifade eden Cem, bununla birlikte parti kapatmanın sadece Türkiye'de değil Avrupa'da da gündeme geldiğini hatırlatarak, kamu düzenini ve demokratik sistemi tehdit etmesi halinde Avrupa'da siyasi partinin kapatılmasıyla karşı karşıya kalındığını kaydetti ve bu konuda Avrupa'da neo nazi düşünceleri yüzünden kapatılan partilerin olduğunu hatırlattı. 
     Dışişleri Bakanı Cem, idam cezası konusunda Türkiye'de uzun süredir moratoryum uygulandığını ve orta dönemde idam cezasının kaldırılmasının hükümetin hedefleri arasında olduğunu belirtti. İşkence iddialarının abartıldığını belirten Cem, Türkiye'de sistemli biçimde devlet tarafından işkence yapılmadığını ve bu konunun Avrupa Konseyi'nin İşkenceyi Önleme Komitesi raporlarında da kabul edildiğini bildirdi. Cem, televizyon yayınları konusunda yasal olarak bazı sınırlamalara rağmen pratikte sınırlamaların mevcut olmadığını belirtti. 
     
     Kıbrıs 
     Kıbrıs konusunun Türkiye, Yunanistan ve ilgili taraflar için zor bir konu olduğunu hatırlatan Cem, bu konuda herkesin elinden gelen çabayı göstermesi gerektiğine inandıklarını ifade etti. Cem, AB'den Kıbrıs Rum kesimini konunun çözülmesi konusunda teşvik etmesi gerektiğini söyledi. 
     
     AGSK 
     Avrupa Güvenlik ve Savunma Kimliği AGSK konusunda yanlış anlaşılmalar olduğunu kaydeden Cem, ''Bu konu Türkiye ile AB arasında bir konu değil'' dedi. AGSK konusunun NATO müttefiklerini ilgilendiren bir konu olduğunu kaydeden Cem, ''Bu konuda Washington'da Nisan 1999'da yapılan zirvede alınan kararların uygulanmasını istiyoruz'' diye konuştu. Cem, AB ordusunu desteklediklerini, ancak bu konuda Türkiye'nin endişelerinin de göz önünde tutulmasını istediklerini bildirdi. Cem, Türkiye-AB Ortaklık Konseyi toplantısında AB'nin geleceği konusundaki Türkiye'nin görüşlerini Avrupalı meslektaşlarına anlattığını da söyledi. 







</TEXT>
</DOC>
