<DOC>
<DOCNO> 7091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/dunya/dun01.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa, para musluğunu açıyor 
</HEADLINE>
<TEXT>

Avrupa Parlamentosu Türkiye’ye her yıl 79.5 trilyon verilmesini öngören Çerçeve Yönetmelik’i onayladı 
     GÜVEN ÖZALP Strasbourg 

     Türkiye’yi Avrupa Birliği tam üyeliğine hazırlayacak süreçte Birlik tarafından yapılacak mali yardımlara hukuksal zemin kazandıran Çerçeve Yönetmelik’e Avrupa Parlamentosu’ndan yeşil ışık yakıldı. Türkiye’ye yapılacak yardımları tek çatı altında toplayan belge büyük bir oy çoğunluğuyla kabul edildi. 
     Türkiye’nin, diğer aday ülkelerin tam üyelik müzakereleri öncesi yararlandıkları yardım kalemlerinden faydalanmasını sağlayacak Çerçeve Yönetmelik, Ankara’nın halen MEDA, Avrupa Stratejisi ve Gümrük Birliği adı altında aldığı yardımları tek kalemde topluyor. Bu çerçevede Türkiye beş yıllık bir süre için her yıl 177 milyon euro 79.5 trilyon TL yardım alacak. 
     
     Verheugen Top Türkiye’de 
     Diğer kaynaklar ise proje karşılığı ve kredi şeklinde belirginleşecek. Çerçeve Yönetmelik’e ilişkin olarak yapılan oturumda Ankara’ya verilen mesaj, "Bizim bu aşamadan sonra yapacak birşeyimiz kalmadı. Biz pası verdik, golü atmak size kaldı" oldu. AB Komisyonu’nun genişlemeden sorumlu üyesi Günter Verheugen "Artık Türkiye ne yapacağını göstermek durumunda. Top Türkiye’nin sahasında" diye konuştu. 
     Çerçeve Yönetmelik ve Katılım Ortaklığı Belgesi ay sonunda Brüksel’de yapılacak AB Genel İşler Konseyi’nde onaylandıktan sonra resmiyet kazanacak. Bu aşamadan sonra gözler Ankara’nın Birliğe sunacağı ulusal program üzerinde olacak. 
     


 DÜNYA 












</TEXT>
</DOC>
