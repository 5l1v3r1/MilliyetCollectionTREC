<DOC>
<DOCNO> 4418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/siyaset/siy03.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan’a destek 
</HEADLINE>
<TEXT>

İçişleri Bakanı Tantan’ın Anayasa Mahkemesi’nin ateş etme’ yetkisini sınırlayan kararına tepkisine, eski bakanlardan da destek geldi 
     ESRA KURT İstanbul 

     Anayasa Mahkemesi’nin, "ateş etme" yetkisini sınırlayan kararına tepki gösteren İçişleri Bakanı Sadettin Tantan’a eski bakanlardan da destek geldi. 
     İçişleri eski Bakanı Nahit Menteşe, "Ben de Sayın Tantan ile aynı kanaatteyim. Güvenlik güçlerinin silah kullanma yetkisinin kısıtlanmasını katiyyen tasvip etmiyorum" diyerek, polisin caydırıcılık gücünün elinden alınmış olacağını savundu. 
     Menteşe, "AP döneminde bakanken silahım yoktu. Sayın İhsan Sabri Çağlayangil ABD’den bana getirtmişti. Ben kullanmak istemem ama ne olur ne olmaz. Güvenlik kuvvetlerini silahsız düşünemiyorum. Silah kullanma yetkisinin kısıtlanmısını doğru bulmuyorum. Güvenlik güçleri nerede olursa olsun silahlıdırlar. Bence şu andaki yetkileri devam etmeli" dedi. 
     
     Takdir amirinindir 
     Güvenlik güçlerinin silah kullanmasının hassas bir konu olduğuna dikkati çeken İşişleri eski Bakanı Murat Başesgioğlu da şunları söyledi "Emniyet güçlerinin silah kullanma yetkisi hem yasalarda hem kendi iç yönetmeliklerinde belirli şartlara bağlanmıştır. Rastgele silah kullanma yetkisine sahip değiller. Bence var olan mevzuat sınırlamaya yeterli. Ayrıca, bunu takdir edecek olan polis memurunun amiridir. Türkiye gibi terörün gündemden inmediği bir ülkede tamamen emniyet güçlerinin elini, kolunu bağlamak yanlıştır." 
     Yine eski bakanlardan Abdülkadir Aksu ise "Son olaylar gösteriyor ki, terör bilhassa güvenlik güçlerimize yönelik, polis merkezlerine, çok değerli polislerimize yönelik olarak devam etmektedir" dedi. Aksu, "Gerekçeli kararı gördükten sonra değerlendirme yapacağız" diye konuştu. 
     


 SİYASET 













</TEXT>
</DOC>
