<DOC>
<DOCNO> 40296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo07.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdi İpekçi Spor Salonu, 5 Eylül'de başlayacak finallere hazır... 
</HEADLINE>
<TEXT>

     32. Avrupa Basketbol Şampiyonası finallerinde, çeyrek, yarı ve final maçlarının yapılacağı Abdi İpekçi Spor Salonu, karşılaşmalar için hazır duruma getirildi. 
     Abdi İpekçi Spor Salonu'nun içindeki çalışmalar tamamlanırken, otopark çalışmaları da son aşamaya geldi. 
     ''Eurobasket 2001'' Organizasyon Komitesi Tesisler Sorumlusu Kadir Özçelik, salonun içindeki tüm çalışmaları tamamladıklarını ve finallerde mücadele edecek takımların da bugünden itibaren antrenman yapabileceklerini söyledi. 
     Özçelik, otopark çalışmalarının da tamamlanmak üzere olduğunu kaydederek, ''İstanbul Büyükşehir Belediyesi'nin de yardımıyla bu çalışmalar son aşamaya geldi. Araçların park yapacağı yerlerin çizimlerini tamamladık. Yol bakım çalışmaları da yapılıyor. Salonun içini bitirdikten sonra çevre düzenlemesine ağırlık verdik. Salon final maçları için tamamıyla hazır duruma gelecek'' diye konuştu. 
     Bu arada final maçları için bilet satışları da sürüyor. 
     Şampiyonada 2 Eylül itibariyle finaller için toplam 29 bin 226 biletin satıldığı bildirildi. 
     Final maçı için de toplam 8 bin 808 biletin tükendiği, maç gününe dek tüm biletlerin satılacağı öğrenildi. 






</TEXT>
</DOC>
