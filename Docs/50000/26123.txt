<DOC>
<DOCNO> 26123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur17.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO'ların balon olduğu iddialarına büyük tepki... 
</HEADLINE>
<TEXT>

     Sirius Ufo Uzay Bilimleri Araştırma Merkezi Başkanı Haktan Akdoğan, Uşak'ın Eşme ilçesine bağlı Narlı Köyü yakınlarında 3 çiftçi tarafından görüldüğü iddia edilen cismin ''balon'' olarak nitelendirilmesini eleştirerek, ''Olay incelendiğinde, bu cismin balon olmayacağı çok açıktır'' dedi. 
     Akdoğan, yaptığı yazılı açıklamada, bir haftadır Türkiye'nin gündeminde yer alan ''uzaylı görüldüğü'' iddialarının merkezlerince detaylı bir şekilde ve yerinde araştırılarak incelendiğini belirterek, şunları kaydetti 
     ''Ufo araştırmacısı olduğunu iddia eden bazı kişilerin, olay yerinde hiçbir bilimsel araştırma yapmadan ve görgü tanıklarıyla görüşmeden görülen cismin bir balon olduğunu söylemeleri tamamıyla önyargılı bir yaklaşımdır. Halbuki olay incelendiğinde bunun bir balon olmayacağı çok açıktır ve bunu iddia etmek bilimsellikten uzak komik bir iddiadır.'' 
     Yetişkin, aklı başında ve İl Sağlık Müdürlüğü tarafından da belirtildiği gibi hiçbir patolojik rahatsızlığı olmayan 3 çiftçinin, 1.5-2 metre mesafeden bir balonu uzaylıya benzetmesinin imkansız olduğunu ifade eden Akdoğan, balonun rüzgar yönünde uçacağını, halbuki görgü tanıklarının beyanlarına göre söz konusu varlığın ilk önce 1.5 metre dikey olarak havaya, daha sonra da ters yönde ve yatay hareket ettiğini bildirdi. 
     
     Yalan makinası... 
     Akdoğan, bir balonun böyle hareket edemeyeceğini dile getirerek, açıklamasında şu görüşlere yer verdi 
     ''Kaldı ki, olayın geçtiği tarlada yerde birtakım izler tespit edilmiş olup, toprak analizleri ve ölçümleri için örnek alınmıştır. Toprağın bileşiminde manyetik, radyoaktif, fiziksel ve kimyasal etkilerin ve değişimlerin belirlenebilmesi için bu örnekler yurtdışındaki belirli laboratuvarlara gönderilmiştir. 
     Ayrıca, her görgü tanığı da, doğru söyleyip söylemediklerinin anlaşılması için yalan makinesi testinden geçmeyi hiç tereddüt etmeden kabul etmiştir. Yalan makinesi tahsisi için Ankara Emniyet Müdürlüğü'ne yaptığımız başvurunun cevabını beklemekteyiz.'' 
     Sadece Türkiye'yi değil tüm dünyayı ve bilimi ilgilendiren bu olayın aydınlatılması için Ankara'daki resmi yetkililerin de gerekli duyarlılığı ve işbirliğini göstereceklerine inandığını belirten Akdoğan, hiçbir araştırma ve tetkik yapmadan verilen ''önyargılı açıklamaları'' da kınadıklarını kaydetti. 






</TEXT>
</DOC>
