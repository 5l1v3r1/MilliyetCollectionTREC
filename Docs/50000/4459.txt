<DOC>
<DOCNO> 4459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/yazar/akyol.html </URL>
<DATE> 2001/01/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Tehcir' 
</HEADLINE>
<TEXT>

     DİYARBAKIR tarihi hakkında yazılmış, benim bildiğim, en iyi eser Şevket Beysanoğlu'nun "Anıtları ve Kitabeleriyle Diyarbakır Tarihi" adlı iki ciltlik kitabıdır. Diyarbakır Belediyesi yayınları, 1990 
     Kaynakça zenginliğinden başka, Sayın Beysanoğlu'nun Osmanlı kültür ve tarihi hakkındaki derin bilgisi bu değerli eseri yaratmıştır. 
     Uzun bir süredir Kürtlerin tarihiyle uğraştığım için dikkatle okuduğum bu değerli eserin, Ermeni meselesiyle ilgili bölümünden alıntılar yapacağım. 
     Diyarbakır'da iki defa büyük Ermeni olayı yaşanmıştır ki, bu, Osmanlı tarihindeki iki büyük Ermeni olayına paraleldir. Biri 1895'te, öteki Birinci Dünya Savaşı sırasında... 
     Savaş yıllarında Diyarbakır Valisi Dr. Mehmet Reşit Bey'dir. Anılarını, sıcağı sıcağına 1919'da Diyarbakır'da çıkan "Memleket" gazetesinde yayımlamış. Beysanoğlu oradan aktarıyor. 
     
     ERMENİ komiteleri çeteler köylere kadar teşkilatlanıp silahlanmıştır. Askere ve Müslüman ahaliye karşı saldırılar düzenleyip "pek çoğunu feci ve yürekler parçalayıcı bir şekilde katlederek şehid" ettiklerini, "bazılarının başları kesik, kol ve bacakları bağlı olarak hepsini hançerleyip öldürdüklerini" gösteren belgeleri bu kitapta görmek mümkün. Sf. 764 vd. 
     Komitelerin Ermeni ahaliye talimatı 
     "Kurtuluş günü yaklaştı, icap ederse çift hayvanlarını satıp silahlanınız. Muvaffak olduktan sonra Müslümanların toprakları, mülkleri bize kalacaktır..." 
     Durum o hale gelmiştir ki, "Ermeni mahallelerine polis ve jandarma giremeyecek kadar hükümet nüfuzu kırılmıştır... Ermeni marşları söylenmekte, Müslümanlar 'şimdiye kadar siz hakimdiniz, şimdi biz hakim siz mahkum olacaksınız' denilerek tehdit ve tahrik edilmektedir." 
     Vali Reşit Bey devam ediyor 
     "Kısacası, bombaların, dinamitlerin patlaması için Rusların biraz ilerlemesi ve emir gelmesi bekleniyordu... Elimde, 25 - 30 jandarmadan ve silahları eski sistem 50 - 60 ikmal lojistik erlerinden başka bir kuvvet yoktu." Sf.772 
     Çünkü ordu yedi cephede savaş içindeydi. 
     
     TEHCİR'DEN önce Vali Mehmet Reşit Bey, Ermeni din adamlarını toplayıp milislerin silahlarını teslim etmelerini istemiş bir hafta mehil vermiştir. Mehil dolduktan bir süre sonra Vali Reşit Bey, elindeki kuvvetlerle, Ermeni mahallesinin "en mühim 3 - 4 sokağını ve bazı mühim noktaları tutturup" aniden evlerde arama yaptırır. Bir günde beş yüz silahlı milisle birlikte cephanelikler ele geçirilir 
     Bu ani tedbir şehirdeki çetelerde şok etkisi yapar. Gecikilseydi, "7 yaşından büyük kız ve erkek bütün Müslümanların katledilmesi" için harekete geçeceklerdi. 
     Diyarbakır'ın içi bu şekilde güvenliğe kavuşmuştu ama köylerde ve bütün Doğu Anadolu'da Ermeni çetelerinin saldırı ve katliamları sürüyordu. Sf.773 
     Tam bu sırada ve bu sebeple "tehcir" emri gelir yani Ermenilerin cepheden uzak yerlere, Diyarbakır çevresindekilerin Musul'a, göç ettirilmesi... 
     Diyarbkırlı Ziya Gökalp'in "kıtal değil, mukatele" dediği feci olaylar... 
     Ve sonra Diyarbakırlıların "Müdafaai Hukuk Cemiyeti"ni kurması... Ünlü edebiyatçımız Kürt asıllı Süleyman Nazif de kurucuların arasındadır... Sf. 808 vd. 
     İstanbul işgal edildiğinde, "Hadisat" gazetesindeki "Kara Gün" makalesiyle Milli Mücadele ruhunu ateşleyen Süleyman Nazif... 
     
     





'Tehcir' 


Diyarbakırspor 


Annesine benziyor 


Soykırım II 


Poker gibi yarışma 


ABD'nin tartıştığı adam 


Jenosid 


Ben de havaalanı isterim 


Hayali sorular gerçek cevaplar 


Gates'ten Davos'ta AIDS'e 100 milyon dolar 


İki örnek olay 


Küresel uçurum lafla kapanmıyor 


Beş bankanın birleşmesi "tedrici tasfiye"dir 


</TEXT>
</DOC>
