<DOC>
<DOCNO> 38827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur12.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'a göre basın toplantısındaki alkışçılar halkmış 
</HEADLINE>
<TEXT>

     Adalet ve Kalkınma Partisi Genel Başkanı Recep Tayyip Erdoğan, Kalyon Oteli'nde dün yaptığı basın toplantısı sırasında alkış tutan kişilerin ''partinin kayıtlı üyesi değil, halktan kişiler'' olduğunu söyledi. 
     Erdoğan, Üsküdar Emniyet Mahallesi'ndeki evinden çıkışında gazetecilerin, dünkü basın toplantısıyla ilgili soruları üzerine, toplantıyla ilgili olumlu tepkiler geldiğini ve bundan memnun olduğunu kaydetti. 
     Basın toplantısının halka açık bir toplantı olduğunu belirten Erdoğan, partinin şu anda örgütlenmesini tamamlamadığını hatırlatarak, ''Oraya gelenler partinin kayıtlı üyesi falan değil. Daha henüz parti örgütü diye birşey yok. Dolayısıyla basın toplantısına gelen halktır. Basın toplantısını duyan halk gelmiştir. Halktan bu kadar ürkmeyin'' diye konuştu. 
     Erdoğan, basın toplantısını eleştiren Basın Konseyi ve Türkiye Gazeteciler Cemiyeti'nin açıklamalarıyla ilgili soruya ise cevap vermedi. 
     Daha sonra Fatih Camii'ne giden Erdoğan, İstanbul Büyükşehir Belediye Başkanlığı döneminde Spor A.Ş'de görev yapan ve daha sonra da Üsküdar'daki ofisinde çalışan Bekir Yunus Uçar'ın trafik kazasında ölen kardeşi Enes Emre Uçar'ın cenaze törenine katıldı. Bekir Yunus Uçar'a başsağlığı dileyen Erdoğan, cuma namazını da bu camide kıldı. 
     
     






</TEXT>
</DOC>
