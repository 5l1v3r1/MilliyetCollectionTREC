<DOC>
<DOCNO> 7555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/yazar/talu.html </URL>
<DATE> 2001/02/17/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Yitik savaşların yaralıları 
</HEADLINE>
<TEXT>

     Trafik kazası ya da ne bileyim, çok daha büyüğü, mesela deprem. 
     Bir rakamda erir hayatlar. 
     Yine de, insanız ya, duygularımız var ya, üzüntülerimiz, vahvahlarımız "ölü" sayısına bakarız elbette. 
     Rakam rakam bir hane daha vardır "yaralı" diye. 
     "Yaralı", bu dökümün dilinde "ölmekten kurtulmuş" manasına gelir. 
     Yaralı ama yaşıyor. 
     "Ölü" tanımlanabilirdir "Artık yok" demektir. 
     Oysa "hayatta kaldı" denilen yaralı, koca bir bilinmezdir. 
     Bacağı mı kopuk, bitkisel hayatta mı, kolu mu kırık, belki böbrekleri bitik, ayakta mı, yatakta mı, hayatın ne kadar içinde veya kenarında... 
     "Ruh yarası" hele, hiç rakam olmaz. 
     
     . . . 
     
     Şu sıralar, mümkün olabilseydi, bırakın tek tek tanımayı, kaale almayı, derdini bilmeyi bir rakam olarak dahi bu ülkede her gün katlanan "yaralılar" sayılabilseydi... 
     İnsan insan milyonların ruhuna kazınan yaraların "ne büyük bir facia" olduğunu kavramaya yanaşabilirdik belki. 
     İnançlarından ötürü... 
     Güvendikleri için... 
     İdealleri bulunduğundan... 
     Bir gündelik hayat ve gelecek tasavvurları olduğundan hasbelkader... 
     Kim bilir ne hayaller kurduklarından... 
     Bir iş veya aş karşısında "elhamdülillah" diyebildikleri, şükredebildikleri... 
     "Allah bereket versin" teatilerinde gülümseyebildikleri... 
     Sabah özenle kravatlarını bağlayabildikleri, gün ışırken tulumlarını giyebildikleri, tezgahın tozunu alabildikleri, bir çocuğu doyurup öpüp koklayıp okula yollayabildikleri için... 
     Yani, hangi doygunlukla ya da umutla güne başlıyorlarsa başlasınlar... 
     "Hayata sarılmış" olan ne çok insan, artık olanca gelecek endişeleri, güvensizlikleri ve hayal kırıklıklarıyla "yaralı". 
     
     . . . 
     
     Korkunç bir "yaralı" ordusu kaybedilmiş muharebelerin cephelerinden, meydanlarından, kolu kanadı kırık, kafası karışık, dünyası yıkık, mağrur ya da mahcup, geri geri, "geleceğe" yürüyor 
     Başın bağlı, okula giremezsin... 
     Burada örgütlenemezsin... 
     Şunu konuşamazsın... 
     Bunu okuyamaz, onu yazamazsın... 
     Fazlalıksın, işten atıldın... 
     Taksit taksit hacizlisin... 
     Bir hiçsin sen, hiçsin, hiçsin... 
     Sen kayıpsın, kayıpsın, kayıpsın. 
     
     . . . 
     
     Kuraklığın en büyüğü, en acımasızı, en onulmazı bu olmalı. 
     "Dayanma gücü olanlar dayanacak, olmayanlar gidecek... Nefesi yeten ayakta kalacak" denilebilen, ne felaket, ne boğucu bir "tasfiye seferberliği" bu. 
     Milyonlarca insanda ne istiklal ne istikbal zerreciği bırakan, bir istihkar istikrarı. 
     
     





HADEP nereye 


Başbuğ'un serveti 


Lekeli koltuk... 


'IMF'nin körlüğünü telafi edeceğiz' 


TGRT’de bir Özal mı 


Barışın ilmiği kimin elinde .. 


Olağandışı olağan 


Organizasyon özürlülere 


Yılmaz "Sivil yönetim güçsüz" 


Beyin katliamı 


HADEP'te devrim 


Hedef sadece askeri değil 


EGS'de ortak satışları... 


Bakan olmanın dayanılmazlığı 


5'li mektup 


Yitik savaşların yaralıları 


Köprü geçişi bedava olsa trafik rahatlar 


Hayrattır - ihtiyacın varsa çekinme al... 


</TEXT>
</DOC>
