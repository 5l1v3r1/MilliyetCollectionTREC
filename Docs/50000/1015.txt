<DOC>
<DOCNO> 1015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/spor/spo04.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
OKTAY, TRABZON’DA 
</HEADLINE>
<TEXT>

FIFA geçici lisansı çıkardı, yıldız oyuncu futbola dönmeye hak kazandı 
     CEMAL ERSEN 

     LAS PALMAS ile anlaşmazlığa düşen ve yaklaşık bir ay önce Trabzonspor’a imza atan, ancak bonservis sorunu çözümlenmediği için forma giyemeyerek İstanbul’a dönen Oktay’a, FIFA geçici transfer sertifikası verdi. Futbol Federasyonu’nun, Trabzonspor’da oynayabilmesi için yaptığı başvuruyu olumlu bulan FIFA, izin yazısını dün gönderdi. 
     BORDO - MAVİLİ ekipte forma giyebilmesine yardımcı olacak geçici lisans ile, Trabzonspor’un haklarından feragat etmesi halinde Oktay’ın, Türkiye’de bir başka takımda oynaması gündeme gelebilecek. Bu arada Las Palmas’ın, Oktay için 3.5 milyon dolarlık bonservis ücretinde ısrar ettiği, Siirt Jetpa’nın da 5 milyon dolarlık tazminatı yenilediği bildirildi. 
     
Gövde gösterisi      Trabzonspor’un yeni yönetimi, dün sabah Antalya’ya uçan takımı, tam kadrosuyla uğurladı. 30 kişilik yönetim, 08.00’de tesislerde buluşan takımın yanında yer aldı. Başkan Özkan Sümer "Biz biriz, biz biziz, biz Trabzonsporuz" dedi. Bu arada Sergen’in ikinci yarının başında ve Galatasaray kupa sınavında yer alamayacağı açıklandı. Belek kampına başlayan Trabzon, üç özel maç oynayacak. 
     
"Şov değil, halk adamıyım"      TRABZONSPOR’UN yeni teknik direktörü Sadi Tekelioğlu, mevcut kadroyla önemli başarılar yakalayacaklarını söyledi. Tekelioğlu, "Sergen, Hami, Nesim gibi futbolculardan tam kapasiteyle yararlanacağız. Side’deki kampta kaynaşacağız, ligde ne yapabileceğimizi ortaya koyacağız. İşime kimseyi karıştırmam. Şov değil, halk adamıyım. Herkesle fikir alış verişinde bulunurum" dedi. Kaptan Hami ise, "Adam gibi bir teknik adamla çalışacağız" diye konuştu. 
     


 SPOR 























</TEXT>
</DOC>
