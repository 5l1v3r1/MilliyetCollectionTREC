<DOC>
<DOCNO> 38643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sonspo10.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yöneticisi Albayrak "Transfer yapacağız" 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, sarı-kırmızılı ekibin 7. kez Avrupa Şampiyonlar Ligi'ne kalmasından dolayı büyük sevinç yaşadığını ifade ederek, ''Gerçek bir Avrupa deviyiz, bunu kabul etmek lazım'' dedi. 
     Abdurrahim Albayrak,bu başarıların yakalanmasının hem Türkiye, hem de Galatasaray için iyi bir reklam olduğunu ifade ederek, ''Ülkede yaşanan ekonomik sıkıntılardan sonra bu başarılar çok yararlı. Bu lige 7. kez katılmak mükemmel birşey. Galatasaray, herkesin gururu olması lazım'' diye konuştu. PFC Levski Sofya karşısında farklı skorlu bir galibiyet beklediğini, ancak bunun gerçekleşmediğini anlatan Albayrak, 1-0 öne geçtikten sonra en az 2 tane daha gol atabileceklerini, ancak bunun gerçekleşmediğini söyledi. 
     Albayrak, maçtan sonra soyunma odasına indiğini ve tüm futbolcuları gözlerinden öptüğünü belirterek, sözlerini şöyle sürdürdü 
     ''Elde edilen bu başarıda hepsinin büyük emeği ve katkısı var. Teknik heyeti ve futbolcuları kutluyorum. Bu başarıda yönetim kurulunun da büyük katkısı vardır. Ayrıca, maçtan önce otelimize gelerek futbolculara başarılar dileyen Devlet Bakanı ve Başbakan Yardımcısı Mesut Yılmaz'a da çok teşekkür ediyorum. Kendisi oyuncularımıza moral kaynağı oldu. Kendisinin ayağı çok uğurludur, O'nun geldiği hiçbir maçı kaybetmedik.'' 
     Albayrak, Fransa'nın O.Marsilya takımıyla görüşen Jardel'in henüz anlaşamamasından dolayı büyük sıkıntı çektiklerini de bildirdi. ''Bizim başımızda bir Jardel probmlemi var. Bunu bir türlü aşamadık'' diyen Albayrak, şöyle konuştu ''Bir uğursuzluktur almış başını gidiyor. Ancak bu olayı 1-2 gün içinde çözeceğiz. Başkanımız Mehmet Cansun ile de görüştüm. Bu transfer gerçekleşmezse, bu kez kimseye satmayacağız. Gelecek ve takımda oynayacak. Artık gına geldi.'' 
     Albayrak, artık Avrupa Şampiyonlar Ligi'ne katıldıklarını ve transfer yapmayı düşündüklerini söyledi. Yapacakları transferleri açıklamaktan kaçınan Albayrak, Jardel'in O.Marsilya ya da başka bir kulübe gitmemesi durumunda da transfer yapacaklarını anlattı. Albayrak, Jardel'in transfer olamaması durumunda, gündeme gelmesi halinde Perez'in yeniden O.Marsilya'ya dönebileceğini de vurguladı. Albayrak, Çaykur Rizespor'dan transfer yapmayacaklarını, çünkü kendi kentinin takımı olan bu kulübe köstek değil, destek olmayı istediğini kaydetti. 
     Galatasaray olarak birlik ve beraberlik içinde olduklarını anlatan Albayrak, bu ortamın sürmesi durumunda kendilerinin sırtının yere gelmeyeceğini öne sürdü. 
     Albayrak, kaleci Mondragon ile teknik direktör Mircea Lucescu arasında maçın son dakikalarında yaşananların herhangi bir soruna neden olmayacağını dile getirerek, ''Mondragon sakatlandı ve önce çıkmak istedi. Hocamız da Kerem'i oyuna sokmak istedi. Ancak, kalecimiz devam edebileceğini bildirdi. Bu arada da sarı kart görünce Lucescu buna kızdı. Burada problem olan birşey yok. Takımda geçen sene yaşananlar artık yok. Birlik ve beraberlik içinde müthiş bir dostluk var'' diye konuştu. 







</TEXT>
</DOC>
