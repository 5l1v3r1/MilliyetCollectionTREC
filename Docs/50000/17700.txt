<DOC>
<DOCNO> 17700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur18.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehineler arasında 4 Rus var 
</HEADLINE>
<TEXT>

     Rusya Dışişleri Bakanlığı, Swissotel'de rehin alınanlar arasında 4 Rus vatandaşının bulunduğunu açıkladı. 
     Bakanlık sözcüsü Aleksandır Yakovenko, bakanlığının daha önce Rusya'nın İstanbul Başkonsolosluğu'ndan alınan bilgiye dayanarak yaptığı, rehineler arasında Rus vatandaşı bulunmadığına ilişkin açıklamasını değiştirdi. 
     Yakovenko, ''terörist saldırıyı kınadığını'' bildirdi ve Türkiye'ye, ''durumun bir an önce çözümlenmesi için gereken tüm önlemlerin alınması ve teröristlerin cezalandırılması'' çağrısında bulundu. Sözcü, ''Bu barbarca eylemi şiddetle kınıyoruz. Teröristler rehineleri derhal serbest bırakmalı'' dedi. Bu arada, rehineler arasında bulunduğu bildirilen 4 Rus vatandaşının, Rusya'nın Karelski Okatiş maden bölgesinin yöneticileri oldukları bildirildi. Madenle ilgili yetkililer, Prime-Tass ajansına yaptıkları açıklamada, söz konusu 4 yöneticinin Swissotel'de kaldıklarını söylediler. 
     Öte yandan, Rusya Devlet Başkanı Vladimir Putin, Swissotel'deki rehin alma olayıyla ilgili olarak Dışişleri Bakanlığı, iç istihbarat servisi FSB ve ilgili diğer birimlere, Türk tarafıyla sürekli temasta olmaları yönünde talimat verdi. Putin'in sözcüsü Aleksey Gromov'un açıklamasına göre, rehine olayı hakkında kendisine bilgi verilen Putin, söz konusu birimlerden, durumu yakından izlemelerini ve rehinelerin serbest kalmasını sağlayacak koordineli çalışmalar yapmalarını istedi. 
     Avusturya Dışişleri Bakanlığı, İstanbul'daki Swissotel'de 6 Avusturyalı işadamının bulunduğunu açıkladı. Bakanlık sözcüsü Johann Skuk, 6 Avusturyalı işadamının otelde bulunduğunu belirterek, ''Bu kişiler, iş seyahatine çıkmış Avusturyalılardır'' dedi. Bu arada, Amerikan haber ajansı AP, ABD İstanbul Başkonsolosu Frank Urbancic'in bugün otele gittiğini bildirdi. Habere göre, otelde Amerikan vatandaşlarının da bulunduğu yolunda bilgi alınırken, rehineler arasında Amerikalı olup olmadığı konusunun açıklık kazanmadığı belirtildi. 




</TEXT>
</DOC>
