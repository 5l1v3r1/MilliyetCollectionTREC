<DOC>
<DOCNO> 22840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur28.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK"e soğuk duş...Mahkeme Fatih Üniversitesi'ni haklı buldu 
</HEADLINE>
<TEXT>

     Ankara 3. İdare Mahkemesi, Yükseköğretim Kurulu'nun YÖK , Fatih Üniversitesi'ne, 2001-2002 eğitim-öğretim yılında öğrenci alınmamasına ilişkin kararının yürütmesini durdurdu. 
     Fatih Üniversitesi, YÖK'ün yaklaşık 2 ay önce aldığı kararın iptali ve yürütmenin durdurulması istemiyle açtığı davada ilk aşama sonuçlandı. 
     Ankara 3. İdare Mahkemesi, YÖK'ün Fatih Üniversitesi'ne 2001-2002 eğitim-öğretim yılı için öğrenci yerleştirmesi yapılmamasına ilişkin kararının yürütmesini durdurdu. Mahkeme, aynı YÖK kararının Fatih Üniversitesi'ne yönelik olarak belirlediği hususların düzeltilmesi yolunda uyarılmasına ve bu uyarıların bir yıl içinde düzeltilmediğinin tespiti halinde faaliyetinin durdurulacağına ilişkin bölümünün yürütmesini durdurma istemini ise reddetti. 
     Davacı Fatih Üniversitesi'nin yürütmenin reddine ilişkin kısmına, YÖK'ün de yürütmenin durdurulmasına ilişkin bölümüne itiraz hakkı bulunuyor. İtirazı Ankara Bölge İdare Mahkemesi karara bağlayacak. YÖK yetkilileri, Ankara 3. İdare Mahkemesi'nin kararının bugün kendilerini ulaştığını ve bu karara itiraz edeceklerini söylediler. 
     Ankara 3. İdare Mahkemesi, söz konusu YÖK Kararı'nın iptal istemini ise daha sonra esastan görüşecek. 
     
     






</TEXT>
</DOC>
