<DOC>
<DOCNO> 40908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/yasam/yas02.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen misin intihara kalkışan 
</HEADLINE>
<TEXT>
Kurtulduğuna sevinemedi 
İntihara kalkışan vatandaş ölümden kurtuldu ama öfkeli ailesinin dayağından kurtulamadı 
     YÜKSEL EKER Adana DHA 

     Sürekli alkol alan ve işsiz olan Orhan Keleş, eşi evi terk edip ailesince de dışlanınca bunalıma girdi. 33 yaşındaki Keleş önceki gün Ova Mahallesi’ndeki evlerinin üst katına kendisini kilitledi. Evdeki tüpü açtı ve bağırmaya başladı "Kendimi de evi de yakacağım." 
     Uzun süre evden çıkmayan Keleş, polisin yardım sözü üzerine eylemine son verdi ancak gazdan dolayı gücü kalmamıştı. Anahtarı pencereden güçlükle uzattı. Kapı açıldı, Keleş kucaklanıp dışarı çıkarıldı. 
     Tam kurtulduğuna sevinirken ortalık birden karıştı. Annesi Nahide, kardeşleri Ayhan, Nurhan, Gülhan Keleş ile bazı akrabaları sedyede yatan Orhan Keleş’e tekme tokat saldırdı. Bitkin halde yatarken darbelere karşı korunmak için ayağa kalkmaya çalışan Orhan Keleş’e saldıran akrabaları, "Hani bayılmıştın" diye bağırıp, küfürler yağdırdılar. 
     



 YAŞAM 



















</TEXT>
</DOC>
