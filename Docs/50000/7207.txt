<DOC>
<DOCNO> 7207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun19.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times’ın iddiası 
</HEADLINE>
<TEXT>

     ABD’nin önde gelen gazetelerinden New York Times, Türkiye ile Ermenistan arasındaki sınırın açılması olanaklarını araştırmak üzere iki ülke diplomatik yetkilileri arasında son zamanlarda bazı girişimler yapıldığını iddia etti. İddia, Dışişleri Bakanlığı yetkilileri tarafından yalanlandı. 
     Gazetede Douglas Frantz imzasıyla çıkan haberde, bu yoldaki bilgilerin hükümet dışı kaynaklardan elde edildiği belirtilerek, diplomatik ilişkisi bulunmayan iki ülkenin orta dereceli yetkililerinin, son zamanlarda birbirlerinin başkentlerini ziyaret ettiği öne sürüldü. 
     Hükümetler arasında başlatılan özel temasların, sert açıklamalardan daha olumlu duygu yarattığı kaydedilen haberde, Türkiye’deki bazı özel kuruluşların Ermenistan ve Ermeni kökenli Amerikalılarla teması artırdığı ifade edildi. 
     Haberde, Dışişleri Bakanlığı’nın kimliği açıklanmayan üst düzey bir yetkilisine dayanarak, "Ankara’nın, bazı koşullar yerine getirildiği takdirde Ermenistan’la ilişkilerin normalleştirilmesini istediği" de öne sürüldü. Habere göre, kimliği saklı tutulan diplomat, "İlişkilerin normalleştirilmesi bizim amacımızdır. Bu sadece Türkler ve Ermeniler açısından değil, tüm bölge açısından da çok iyi bir şeydir" diye konuştu. 
     Gazeteye telefonla demeç veren Ermenistan Dışişleri Bakanlığı Sözcüsü Cunik Ağacanyan ise "son aylarda iki ülke yetkilileri arasında çok sayıda temas yapıldığının doğru olduğunu" söyledi. 
     Haberde, 600 Ermeni hacının Haziran ayında Türkiye’deki eski Ermeni merkezlerini ziyaret etmek üzere Türkiye’ye gitmesinin planlandığı da belirtilerek, bu yoldaki temasların Türk-Ermeni işadamları grubu tarafından başlatıldığı ve New York’ta bulunan Ermeni kilisesi tarafından desteklendiği kaydedildi. 
     Ermeni yetkililerin Cumartesi günü İstanbul’da düzenlenecek bölgesel istikrar konferansına katılmak üzere Türkiye’ye gideceği de kaydedilen haberde, "Türk yetkililerin, Ermenistan’la ilişkilerin geliştirilmesinin, Fransa tarafından kabul edilen sözde soykırımla ilgili tasarıya benzer bir tasarının ABD Kongresi’nce de kabul edilmesinin önüne geçeceğine inandıkları" da iddia edildi. 
     Öte yandan Dışişleri Bakanlığı yetkilileri, New York Times gazetesinde ortaya atılan iddiaları yalanladılar. 
     Bir yetkili, Türkiye ile Ermenistan diplomatik yetkilileri arasında iddia edildiği gibi girişimlerde bulunulmadığını, gazetenin böyle bir haberi neye dayanarak yazdığının ise bilinmediğini söyledi. 
     
     




</TEXT>
</DOC>
