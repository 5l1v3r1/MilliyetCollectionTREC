<DOC>
<DOCNO> 41487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/guncel/gun01a.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir cinayet, dört işsiz insan 
</HEADLINE>
<TEXT>
Garih cinayeti asıl onları vurdu 
Adem Taşdelen, Bayram ve Hasan Nalkıran... Üçü de 20 milyon haftalıkla aile geçindiriyordu. Yakınları gözaltına alınınca işsiz kaldılar. Fatma Yermez ise katil zanlısı Yener Yermez'in annesi olduğu için kendini kapı önünde buldu. Artık o da beş parasız, ayakta kalmaya çalışıyor 
     SEMRA KARDEŞOĞLU İstanbul 

     Garih cinayeti, Türkiye'nin arka planda kalmış birçok yüzünü ortaya çıkardı. Yaşıtları parkta oynarken fahişeliğe başlayan kız çocukları, 80 milyonla iki çocuk geçindiren anneler, haftada 20 milyona teneke yıkayan ağabeyler... İşin ilginci hiçbirinin cinayetle ilgisi yoktu. Ama bu cinayetle zaten zar zor sürdürdükleri hayatları daha da çekilmez hale geldi. 
     
     DEVLET DEVREDE 
     Fuat Nalkıran 13 Deli Fuat, tinerci Fuat ve cinayetin bir numaralı zanlısı diye lanse edilen Fuat. Gözaltına alındı, soyuldu, sorgulandı. Sonra olayla hiçbir ilgisinin olmadığı anlaşıldı. Ama artık arkadaşları, çevresi ve hatta tüm Türkiye ona başka gözle bakıyordu. Neyse ki Hasan Gemici onu kanatları altına aldı. 
     Nurdan N. 16 Yener Yermez'in cinayet sırasında yanında bir kadın olduğu iddiası ile gözaltına alındı. Ailesini, yaşadığı yeri beğenmeyen Nurdan, 14 yaşında 5 - 10 milyon karşılığında vücudunu satmaya başladı. Gözaltından çıkışında Sosyal Hizmetler Çocuk Esirgeme Kurumu İstanbul İl Müdürü Kahraman Eroğlu, Nurdan'a sahip çıktı. Kuruma bağlı özel bir merkezde koruma altına alınan Nurdan, kuaför olmak için önümüzdeki hafta kursa başlayacak. 
     
     İŞTEN ATILDILAR 
     Bayram Nalkıran Fuat'ın ağabeyi. Bir marangozda 20 milyon haftalıkla çalışıyordu. Kardeşinin adı olaya karışınca işinden atıldı. 
     Hasan Nalkıran Fuat'ın babası. Plastik fabrikasında 20 milyon haftalıkla çalışıyordu. "Bizim işimize yaramazsın" denilerek işten çıkarıldı. 
     Fatma Yermez Yener Yermez'in Kayseri'de bir fabrikada aşçı olarak çalışan annesi. Oğlunun katil olması, tek başına çocuklarını geçindirmek için çırpınan annenin 80 milyon aylıklı işinden atılması için yeterli bir neden olarak görüldü. 
     Adem Taşdelen Pınar Konuşkan'ın arkadaşı Suna'nın ağabeyi. Suna gözaltına alındı, sonra olayla ilgisinin olmadığı anlaşılıp serbest kaldı. Beş çocuklu evde tek maaş alan kişi Adem'di. Bir sabun fabrikasında teneke yıkayarak haftalık 20 milyon lira kazanan ağabey de cinayet sonrası işten atıldı. 
     
     
     



 GÜNCEL 


















</TEXT>
</DOC>
