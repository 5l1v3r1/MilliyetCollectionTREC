<DOC>
<DOCNO> 38158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/guncel/gun07.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kuyruktan öğretmen çıkacak 
</HEADLINE>
<TEXT>

     HABER MERKEZİ 

     Milli Eğitim Bakanlığı’nın açıktan, ilk defa kurum içi ve kurumlar arası atama yoluyla alacağı 30 bin öğretmen için başvuruların başladığı ilk gün, İstanbul, İzmir, Adana, Konya ve Trabzon’da uzun kuyruklar oluştu. İstanbul İl Milli Eğitim Müdürlüğü ek binasında dün başlayan başvuru kabulleri sırasında, yağan yağmura karşın kuyruk oluşturan öğretmen adayları, form alabilmek ve formu doldurabilmek için birbirleriyle yarıştı. Bunun üzerine yetkililer, kapıları kapatarak sadece 10 kişilik grupları bahçeye kabul etti ve işlemleri yapabildi. 
     Adana’da da, Cebesoy İlköğretim Okulu’nda dağıtılan formdan alabilmek için yaklaşık 500 metrelik kuyruk oluşturan adaylardan bazıları ezilme tehlikesi atlattı. Ankara Üniversitesi Fen Edebiyet Fakültesi Biyoloji bölümden 1998’de mezun olan Serap Dural da, başvuru kuyruğuna sekiz aylık kızı Damla ile girdi. Eşi Nevriz’le birlikte önce okul, sonra banka önünde bekleyen Dural, "Daha önce de başvurdum ama atanamadım" dedi. 
     
     Türbanlılar da kuyrukta 
     Başvuruların yapıldığı illerden Trabzon’da da, hükümet konağı önünde sabah saatlerinden itibaren kuyruklar meydana geldi. Öğretmen adayları, yaklaşık 30 derece sıcak ve aşırı neme rağmen sıralarının gelmesini beklerken, çoğunlukla türbanlı bayanların bulunması da dikkat çekti. Resmi tatil günleri dahil, 26 Ağustos’a kadar yapılacak başvurularda, adayların Devlet Memurluğu Seçme Sınavı DMS , DMS - Öğretmenlik 2000 veya Kurumlar İçin Merkezi Eleme Sınavı’na KMS girmiş ve istenilen düzeyde puan almış olması koşulu aranıyor. Özürlülere de bazı branşlar için başvuru hakkı tanındı. 
     



 GÜNCEL 















</TEXT>
</DOC>
