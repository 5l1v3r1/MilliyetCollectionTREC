<DOC>
<DOCNO> 24161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/dunya/dun01.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’yle yumuşama 
</HEADLINE>
<TEXT>

Avrupa Güvenlik ve Savunma Kimliği sorununda çözüm sinyalleri geliyor. NATO’nun stratejik’ olanaklarını AB, Türkiye’nin onayı olmadan kullanamayacak 
     GÜVEN ÖZALP Brüksel 

     Türkiye ile Avrupa Birliği arasında uzun süredir gerginlik konusu olan Avrupa Güvenlik ve Savunma Kimliği AGSK konusunda "düşük frekansta da olsa" uzlaşma sinyalleri gelmeye başladı. Özellikle ABD’nin günlerdir Türk yetkililerle yürüttüğü görüşmeler sonrasında Budapeşte’de düzenlenen NATO Dışişleri Bakanları toplantısında ileriye yönelik olarak umut veren adımlar atıldı. 
     Uzlaşma AB’nin NATO olanaklarından nasıl yararlanacağı konusunda geldi. Buna göre bu imkan ve yetenekler stratejik ile stratejik olmayanlar şeklinde ayrıldı. Bu çerçevede AWACS erken uyarı uçakları, üsler, uydu sistemleri gibi stratejik değeri yüksek imkanlar NATO’nun onayı olmadan Birliğe verilmeyecek. Başka bir deyişle Ankara’nın onayı kaçınılmaz olacak. 
     
NATO’nun borusu ötecek      Listesi İttifak tarafından belirlenecek olan stratejik değeri az olan imkan ve yeteneklere ise AB’nin güvenceli erişimi olacak. Askeri planlama konusunda da Türkiye’yi tatmin eden bir yaklaşım benimsenirken AB gücünün görev yapacağı alanlarda da "NATO’nun borusu" ötecek. Bu da Kıbrıs ve Ege gibi alanlar düşünüldüğünde Ankara’yı rahatlatan bir gelişme olarak algılanıyor. 
     Karar mekanizmasına katılım konusundaki tıkanıklık ise sürüyor. AB, Ankara’yı bu mekanizmaya tam olarak dahil etmeme kararlılığını sürdürüyor. Ancak, AB üyesi olmayan ülkelerle danışmaların derinleştirilmesi eğilimi de Ankara tarafından olumlu karşılanıyor. 
     
AGSK nedir      Avrupa Güvenlik ve Savunma Kimliği, Avrupa Birliği’nin savunma alanında kendi ayakları üzerinde durabilme isteğinin bir ürünü. Bu oluşum çerçevesinde Birlik 2003 yılına kadar 60 bin askerden oluşan bir güç oluşturmayı hedefliyor. Acil Müdahale Gücü adı verilen bu gücün bir yıl süreyle kendisine verilen görevi yerine getirebilecek yetenekte olması hedefleniyor. 
     
     AB ne istiyor 
     AB, NATO’nun müdahele etmediği bölgesel kriz durumlarında devreye girmek istiyor. Birlik, özellikle eksikliğini hissettiği istihbarat ve yüksek teknoloji ürünleri gibi alanlarda her seferinde müttefiklerden onay istemek durumunda kalmadan, NATO’nun imkan ve yeteneklerini kullanmak istiyor. AB, AGSK’ye ilişkin karar mekanizmasını sadece üyelerine açık tutuyor. 
     
     Türkiye ne diyor 
     Güvenlik çıkarlarını ön plana çıkaran Ankara, karar mekanizmasında etkin olarak yer almayacağı gerekçesiyle AB’nin NATO imkan ve yeteneklerinden otomatik olarak yararlanmasını engelliyor. Türkiye, AB’nin bu imkanlardan yararlanabilmesi için NATO’nun onayını şart koşuyor. Ankara her olayda ayrı bir değerlendirme yapılmasını istiyor. 
     



 DÜNYA 












</TEXT>
</DOC>
