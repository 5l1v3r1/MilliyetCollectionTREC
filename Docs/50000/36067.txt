<DOC>
<DOCNO> 36067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/soneko15.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İhraçatçılar "Vergiler makul düzeylere indirilmeli" 
</HEADLINE>
<TEXT>

     Türkiye İhracatçılar Meclisi TİM ,İhracattaki performansın sürdürülebilmesi için öncelikle ihracatın finansmanındaki sorunların giderilmesi, yatırım ve üretime elverişli koşulların oluşturulması gerektiğini bildirdi. 
     TİM Başkanı Oğuz Satıcı, Devlet Bakanı ve Başbakan Yardımcıları Bahçeli ve Yılmaz ile Maliye Bakanı Oral, Ekonomiden Sorumlu Devlet Bakanı Derviş, Sanayi ve Ticaret Bakanı Tanrıkulu'na bugün yapacağı ziyaretlerde, ihracatın artırılması için yapılması gerekenleri içeren bir rapor sunacak. 
     ''Parasal destek değil, yurtiçinde ve yurtdışında rekabet eşitliği ve şeffaflık'' başlığını taşıyan raporda, devalüasyon neticesinde kur baskısının ortadan kalktığı, ancak Merkez Bankası'nın piyasayı kontrolsüz bırakması yüzünden spekülatif denge arayışlarının hala sürdüğü, bu dalgalanmanın da ihracatçının önünü görmemesine neden olduğu belirtildi. 
     Bankacılık sektörünün rehabilitasyonunun önemine inanıldığı, ancak bankaların, reel sektörsüz yaşamasının mümkün olmadığı kaydedilen raporda, ''Artık, bankaların, reel sektöre ve tasarruf mevduatlarına yönelmelerinin devlete para satmalarından daha cazip hale gelmesi gerekmektedir' denildi. 
     Raporda, bankaların, son krizle büyük zarara uğrayan üretim ve servis sektörüne yönelmeleri, kredi kullandırma sistemlerinde firmaların rehabilitasyonunda mali ve teknik danışmanlık yapacak birimleri kurmaları, bu yönde kaynak aktarmaları önerildi. İhracatçının bugünkü can simidi olan Eximbank'a sağlanan 200 milyon doların yanı sıra ek kaynak temin edilmesinin büyük önem taşıdığı vurgulanan raporda, Eximbank kredilerinin, küçük ve orta ölçekli firmalara daha yaygın kullandırılması gerektiği bildirildi. 
     
     Vergiler makul düzeylere indirilmeli 
     İhracatçıların KDV iadesi için bir yıla kadar beklediği, oysa KDV iadelerinin bir teşvik olmadığı belirtilen raporda, ''KDV geri ödemelerinde gecikme halinde, devletin ihracatçıya uyguladığı resmi faiz tahakkuk ettirilerek ihracatçıya ödenmelidir'' denildi. 
     Raporda, vergi sistemindeki denetim eksikliğinden kaynaklanan kayıpların, dolaylı vergiler ile telafi edilmeye çalışıldığına da dikkat çekildi. Vergi gelirlerinin artması için kaydın şart olduğu, kayıt sisteminin özendirilmesi için maliyet üzerindeki yükü artıran vergilerin makul düzeylere indirilmesi gerektiği ifade edildi. Raporda, yaşanan ekonomik kriz nedeniyle yatırımların bir süre ertelendiği dikkate alındığında, yatırım teşvik belgelerini kapatma tarihinin 31 Aralık 2001 yerine 31 Aralık 2002 olarak değiştirilmesi önerildi. 
     İhracatçının, yurtdışına çıkışlarda 50 dolarlık harç alınması uygulamasının dışında tutulması da istenen raporda, diğer öneriler şöyle sıralandı 
     ''ABD'nin ülkemize uyguladığı kotaların kaldırılması için acilen ABD hükümetine baskı yapılmalıdır. 
     -Bölge ülkeleriyle serbest ticaret anlaşmaları yapılmalı. 
     -Sınır ticaretinden kaynaklanan sorunların giderilmesi için ortak serbest bölge çalışmalarına hız verilmeli. 
     -Finanansal güçlükler göz önünde bulundurularak, offset anlaşmalarına işlerlik kazandırılmalı. 
     -Dış tanıtımda koordinasyon sağlanmalı, marka ve imaj çalışmalarına destek verilmeli. 
     -Ticaret müşavirlikleri yeniden yapılandırılmalı'' 







</TEXT>
</DOC>
