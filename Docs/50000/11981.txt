<DOC>
<DOCNO> 11981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sontur10.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan uçaktaki operasyonda ölen Türk yolcunun ailesi dava açacak 
</HEADLINE>
<TEXT>

     İstanbul-Moskova seferi sırasında kaçırılarak Medine Havaalanı'na indirilen Rus yolcu uçağına Suudi Arabistan özel kuvvetlerince düzenlenen operasyonda hayatını kaybeden Türk yolcu Gürsel Kambal'ın amcası Mehmet Kambal, ''Türkiye'de böyle bir operasyon yapılsaydı böyle sonuçlanmazdı. Dava açacağız'' dedi. 
     Gürsel Kambal'ın kardeşi Mustafa ile amcaları Hüseyin ve Mehmet Kambal, Adli Tıp Kurumu'na geldiler. 
     Burada gazetecilerin sorularını yanıtlayan amca Mehmet Kambal, Suudi güvenlik güçlerince uçağa yapılan operasyonu eleştirdi. Kambal, şöyle konuştu 
     'Türkiye'de böyle bir operasyon yapılsaydı böyle sonuçlanmazdı. Dava açacağız. Suudi Arabistan ve Rusya, gerekirse de Türkiye aleyhine tazminat davası açacağız. Suudiler içeri girip uçağı kurşun yağmuruna tutmuş. Başarısız bir operasyon. Korsanlarda silah yokmuş. Sadece ellerinde bıçak varmış. Buna rağmen operasyonu yapanlar silahla ateş etmişler. 
     En cahil bir kişi dahi uçağa böyle bir operasyon yapmazdı. İçinde yolcular, masum insanlar varken rastgele sağa sola ateş etmezdi.'' Uçakta bulunan Türk yolcuların operasyon yapılmadan önce korsanlara müdahale etmek istediğini öğrendiklerini de belirten Kambal, ''Fakat uçak personeli, pilotlar ve hostesler, kendilerini patlatır, uçağı havaya uçururlar diyerek buna izin vermemişler'' dedi. Kendilerine bilgi veren yolcuların, uçakta 3 korsanın yanı sıra 10-15 Çeçen yolcunun bulunduğunu söylediklerini ifade eden amca Kambal, uçağa bıçağın nasıl sokulduğunun araştırılması gerektiğini bildirdi. 
     Mehmet Kambal ayrıca, yeğenine yapılacak otopsinin öne alınması ve cenazenin bir an önce kaldırılabilmesi için ailenin ricası üzerine, Ordu Akpınar Belediye Başkanı Fikret Çamoğlu'nun İçişleri Bakanı Sadettin Tantan'ı arayarak devreye girdiğini söyledi. 
     Bu arada Gürsel Kambal'a, Adli Tıp Kurumu Morgu'nda otopsi yapılıyor. Yakınları, Kambal'ın cenazesini bu gece uçakla Samsun'a, oradan da karayoluyla memleketi olan Ordu'ya götürmeyi ve yarın öğle saatlerinde toprağa vermeyi planladıklarını kaydettiler. Öte yandan, operasyon öncesi uçaktan atlayarak yaralanan Özcan Özkul'un tedavisi, Zeytinburnu'ndaki Avrasya Hospital'da sürüyor. astane yetkilileri, atlamadan dolayı vücudunda kırıklar oluşan Özkul'un sağlık durumunun iyi olduğunu bildirdiler. 




</TEXT>
</DOC>
