<DOC>
<DOCNO> 28647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/siyaset/siy01.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FP’de kavga büyüdü 
</HEADLINE>
<TEXT>

Kutan bölünme olmaması için milletvekillerini topladı. Abdullah Gül yönetimi samimi olmamakla suçladı Birlik, beraberlik lafla olmaz 
     ANKARA Milliyet 

     Kapatılan FP'de bölünme kavgası büyüdü. Recep Tayyip Erdoğan Ankara'da yenilikçilerle "Yolumuzu bir an önce ayıralım. Artık geri dönüş yok" toplantısı yaparken, Recai Kutan da milletvekillerini bölünme olmaması için topladı. Ancak toplantıda Abdullah Gül yönetimi samimi olmamakla suçlayarak, "Birlik, beraberlik lafla olmaz, dürüst olun. Özeleştiri yapın" dedi. 
     Kutan'ın topladığı yedi saatlik grup toplantısında yenilikçi Abdullah Gül de yönetime ağır eleştiriler getirdi. Gül, birleşmeyi kendilerinin de istediğini belirterek, "Birlik, beraberlik lafla olmaz. Kongreden sonra birlik ve beraberliği göremedik. Yapmacık olunmamalı, samimi ve şeffaf olunmalı. Dayatma yapılmamalı, uzlaşarak bütünleşmeli. Madem istiyorsunuz halka ve örgütlere gidip soralım. Seçimden önce anketler yapıldı ancak yüzde 95 oyu çıkanlar ciddiye alınmadı" diye konuştu. 
     Toplantıda Özal kavgası da yaşandı. Nevzat Yalçıntaş, Özal'ı öven konuşma yapıp "Onu seviyorum" deyince gelenekçi Oğuzhan Asiltürk "Ben sevmiyorum. O ülkeye faizi yerleştirdi" dedi. Bunun üzerine de yenilikçi Cemil Çiçek Asiltürk'e, "Ölmüş insanların arkasından konuşmayın" dedi. 
     Yenilikçi Abdüllatif Şener de Recai Kutan ve ekibinin gitmesini istedi. Şener, "Bunlar formalite toplantıları, bir yerlere mesaj vermek için toplantı yapıyorsunuz. Samimi değilsiniz. Bize bırakın, biz yeni ekip olarak sizi omuzumuzda taşırız" diye konuştu. Kutan ise Şener'e "Bu sözlerinizi yadırgıyorum. Toplantıları ben düzenliyorum" karşılığını verdi. 
     
     Ortak isim Arınç 
     Gelenekçiler, yenilikçilere yakın isimleri kendi yanlarına çekmek için çaba sarf ederken, milletvekilleri arasında da yenilikçi Bülent Arınç'ın ismi genel başkanlık için ön plana çıkmaya başladı. Arınç, konuyla ilgili soruları yanıtlarken, "Bana bir teklif gelmedi. Ama arkadaşlarımız öyle düşünebilir. Bizim istediğimiz, bir bütünlük içinde olunması. Ancak Tayyip Bey'li bir FP ile daha güçlü olabiliriz. Önemli olan birlikteliktir" diye konuştu. 
     



 SİYASET 













</TEXT>
</DOC>
