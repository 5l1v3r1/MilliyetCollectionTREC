<DOC>
<DOCNO> 17558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/dunya/adun.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BEKLE KURTUL 
</HEADLINE>
<TEXT>

Küresel ısınma yüzünden sular altında kalacak yerlerin arasında Kıbrıs’ın da olduğu açıklandı. Yıllardır bir türlü çözülemeyen Kıbrıs sorunu da böylece kısmen halledilmiş olacak 
     DIŞ HABERLER SERVİSİ 

     Çevre kirliliği sadece hayvan ve bitkiler için değil, aynı zamanda bazı ülkeler için de yok olma tehlikesi yaratıyor. Bu alarm verici saptama Birleşmiş Milletler’in BM hazırladığı bir raporda yer alıyor. Ancak ileride yaşanacak tehlikelere işaret eden bu saptama, esprili bir yaklaşım benimsendiğinde, Kıbrıs sorunu konusunda bir "mesaj" da içeriyor. Çünkü BM raporuna göre, global ısınma yüzünden 1.5 metre yükselecek okyanus sularının kaplayacağı yerler arasında Kıbrıs da bulunuyor. 
     Çözümü yıllardır sürüncemede bırakılan Kıbrıs sorunu biraz daha beklenirse, doğa tarafından radikal bir şekilde çözülecek Yani, geçmişte bazı çevrelerin sıkça telaffuz etiği "ver kurtul" formülü yerine, "bekle kurtul" formülü geçerli olacak. 
     New York’taki "Dünya Sürdürülebilir Kalkınma Zirvesi" komisyon toplantılarına sunulan BM raporunda, "okyanusların 95 santim ile 1.5 metre yükselmesi durumunda çok sayıda ada ülkesinin haritadan silinebileceği" konusuna dikkat çekildi. 
     Verilere göre, atmosfere bırakılan karbondioksit gazının miktarındaki artış, okyanusların her 10 yılda yaklaşık 6 santimetre yükselmesine neden oluyor. Bu süreç günümüzde, 100 yıl öncesine oranla 5 kat hızlanmış durumda. 
     Bu olumsuz gelişme özellikle "yeryüzü cennetleri" olarak nitelendirilen Güney Pasifik ve Hint Okyanusu’ndaki küçük ada devletlerini etkileyecek. Kıbrıs’ı da etkilenecek yerler arasında gösteren uzmanlar, deniz yükselmesine karşı kıyı bentleri yapılmasını öneriyorlar. 
     


 DÜNYA 











</TEXT>
</DOC>
