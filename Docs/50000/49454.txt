<DOC>
<DOCNO> 49454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo27.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen Fenerbahçe'ye antrenör olmak beddua gibi" 
</HEADLINE>
<TEXT>

     Adanaspor Teknik Sorumlusu Rıdvan Dilmen, Türkiye'de en iyi teknik direktörü belirlemenin yolunun, Skor Board'a yansıyan sonuçtan geçtiğini söyledi. 
     Türkiye Futbol Antrenörleri Derneği TÜFAD Adana Şubesi'nin etkinlikleri kapsamında konferans veren Rıdvan Dilmen, antrenör olarak Fatih Terim'i örnek aldığını ve kendisini geliştirdiğini belirtti. 
     Türkiye'de amatör bir takımın antrenmanı ile profesyonel bir takımın antrenmanı arasında büyük bir fark bulunmadığını öne süren Dilmen, şunları kaydetti 
     ''Ben antrenör olarak çok şanslıyım. Hedefi olan ve olanakları bulunan kulüplerde görevler yaptım. Şu anda görev yaptığım Adanaspor'da futbolcuların transfer taksitleri, maaş ve primleri gününde ödeniyor. Kendimize ait tesislerimiz ve 2 çim sahamız var. 
     Ayrıca 5 Ocak Stadı'nı 49 yıllığına kiraladığımız için her zaman rahatça kullanıyoruz. Elbette her antrenör benim gibi şanslı değil. 
     Fatih Terim, buralara tırnaklarıyla, bilgisiyle, karizmasıyla geldi. 
     Rahmetli Yavuz Gökmen ile Hıncal Uluç, Terim için Kent kırosu 
     benzetmesi yapmışlardı.'' 
     
     Sergen oynasın diye ağzına bakıyoruz 
     Dünyada ve Türkiye'de 30-40 yıl önceki futbol kalitesinin, günümüzde olmadığına dikkati çeken Dilmen, konuşmasını şöyle sürdürdü 
     ''Pele, Maradona, Platini gibi çocukluğumuzun yıldız futbolcularını şimdilerde izliyemiyoruz. Futbolun beşiği sayılan İgiltere, İtalya, Almanya, Brezilya gibi takımlar yerine son 10 yıldır Fransa futbolu öne çıktı. Fizik gücü geliştirilir, ancak yetenekler zor kazanılır. Türkiye'de de yıldız futolcu sayısı bile elin parmakları kadar azaldı. Sergen oynasın diye ağzının içine bakıyoruz. 
     Neden çok Sergen çıkmıyor. Oğuz Çetin 36 yaşında bile başarılı futboluyla dikkati çekiyordu. Bunun değişik açıklamaları var. Kimse elimden tutmadı diyenlere çok kızıyorum. Ben de Nazilli'de büyüdüm. 
     Gözlerden uzaktım. Ancak, beni izleyen antrenörler keşfetti. Kars'ın bir köyünde de olsanız, gerçekten çok iyiyseniz sizi gelip bulurlar. 
     Türkiye'de Galatasaray'ın dışında iyi futbol yok, basketbolda da çok farklı değil. Efes Pilsen ve milli basketbol takımı iyi bir jenerasyon yakaladı. Aslında basketbolda da eski başarılar yok.'' 
     
     Fener beddua gibi 
     Dilmen, Türkiye'de forvet oyuncuların, savunma oyuncularına oranla çok para kazandıklarını, bu dengenin bozulmasının zor olacağını söyledi. 
     Spor medyasıyla her zaman iyi ilişkilerde olduğunu, sporcularına demokrat davrandığını anlatan Dilmen, konuşmasını şöyle tamamladı 
     ''Bir antrenöre yapılacak en büyük beddua Allah seni Fenerbahçe'ye antrenör yapsın demek yeterli. Gerçekten orada görev yapmak çok zor. Özellikle Hocam yine en iyi sen bilirsin ama... diye başlayan yönetici isteklerini geri çevirdim. Mustafa Denizli hocamın işi çok güç. Üzerine biraz fazla gidiyorlar gibi. Antrenörler arasında elbette rekabet olacaktır. Ancak, bir hocamız görevdeyken, başka arayışlara girmek hem insanlığa hem de antrenörlüğe yakışmaz.'' TÜFAD Şube Başkanı Ali Hoşfikirer, konferans sonunda Rıdvan Dilmen'e plaket verdi. Konferansı çok sayıda antrenör izledi. 
     






</TEXT>
</DOC>
