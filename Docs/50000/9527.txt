<DOC>
<DOCNO> 9527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sondun10.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat İsrail ile işbirliğine yeniden başlamayı kabul etti 
</HEADLINE>
<TEXT>

     Filistin Devlet Başkanı Yaser Arafat, ABD'nin isteği üzerine, İsrail ile güvenlik işbirliğine yeniden başlanmasını kabul etti. 
     Filistinli yetkililer, Arafat'ın, ABD Dışişleri Bakanı Colin Powell'ın Filistin-İsrail güvenlik temaslarının yeniden başlaması isteğini, ortak güvenlik komitesi toplantıları çerçevesinde ve Amerikalı yetkililerin de katılmaları şartıyla kabul ettiğini belirttiler. 
     Güvenlik konusunda işbirliği, İsrail'de başbakanlık seçimini kazanan Ariel Şaron'un Filistin topraklarına uygulanan ablukayı hafifletme şartlarından birisiydi. 
     Öte yandan, İsrail'in eski başbakanı, Barak hükümetinin Bölgesel İşbirliği Bakanı ve yeni kurulacak kabinede de Dışişleri Bakanı olarak görev alması beklenen Şimon Peres ile Barak hükümetinin Adalet Bakanı Yossi Beilin, Filistin yönetimini ''terörist faaliyetlerde'' bulunmakla suçlayan İsrail Genelkurmay Başkanı Şaul Mofaz'a sert eleştiriler yönelttiler. 
     Peres, ''Silahların dilinden konuşmamak ve her şeyi savaşla,tüfekle veya topla çözmemek ve 3 milyon Filistinliyi cezaevine koymamak gerekir'' diye konuşurken, Beilin de Mofaz'ın profesyonel bir tahlil sunmak yerine, kaynağı belli olmayan iddialarda bulunduğunu söyledi. İsrail Genelkurmay Başkanı Şaul Mofaz, Filistin Yönetimi'ni, yaklaşık 6 aydır sürdürdüğü intifadada kullanmak üzere deniz ve yeraltı tünellerinden kaçırılan silahları depolamakla suçlamıştı. Mofaz, Filistin lideri Yaser Arafat'ın yönetiminin, küçük silahlar, anti-tank ve uçaksavar füzeleriyle havan topu mermileri depoladığını iddia ederek, Filistin Yönetimi'nin terörist bir varlığa bürünmekte olduğunu ileri sürmüştü. 




</TEXT>
</DOC>
