<DOC>
<DOCNO> 23712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo07.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kaptanı Ogün zafer sarhoşu... 
</HEADLINE>
<TEXT>

     Birinci Futbol Ligi'nde şampiyon olan Fenerbahçe'nin kaptanı Ogün Temizkanoğlu, 34 haftalık maratonun sona erdiğini belirterek, ''Artık tek gerçek kaldı, o da Fenerbahçe'nin şampiyon olduğudur'' dedi. 
     Kendisine ait ''www.oguntemizkanoğlu.com'' adresli internet sitesinde elde ettikleri şampiyonlukla ilgili açıklamalarda bulunan Ogün, sezon başında taraftarlarına verdikleri şampiyonluk sözünü yerine getirdiklerini kaydetti. Ogün, şöyle devam etti 
     ''Bu başarımızıda en büyük pay taraftarlarımızındır. Onlar Samsunspor maçında da desteklerini esirgemediler. Şampiyonluğu ilan ettiğimizden beri sürekli kutlamalara katılıyoruz. Ama en güzel kutlamayı Fenerbahçe Şükrü Saracoğlu Stadı'nda taraftarlarımızın önünde yaptık. Statdaki kutlamalar sanırım herkesin beğenisini kazandı. Sevincimiz çok büyük ve neler olduğunun farkında değiliz. Tek yaptığımız şampiyonluğun tadını çıkarmak. Bunu da hep birlikte doya doya yaşıyoruz.'' 
     Kazandıkları şampiyonluğun bütün Fenerbahçe camiasının eseri olduğunu kaydeden Ogün, ''Taraftarlarımızla birlikte bize sürekli destek veren yöneticilerimize ve bizden ilgisini hiç esirgemeyen, gecesini gündüzüne katan teknik direktörümüz Mustafa Denizli'ye teşekkür etmek istiyorum. Dün şampiyonluk bayrağını evime asarken duyduğum mutluluğu bu birlikteliğin sayesinde yaşadım'' dedi. 
     Ogün, şampiyon olarak hedeflerini bitirmediklerini, Avrupa Şampiyonlar Ligi'ne de katılıp başarılı olmak istediklerini kaydetti. 






</TEXT>
</DOC>
