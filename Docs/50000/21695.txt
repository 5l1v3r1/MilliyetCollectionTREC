<DOC>
<DOCNO> 21695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/spor/spo02.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Daha fazla disiplin" 
</HEADLINE>
<TEXT>

Fenerbahçe’nin hocası Denizli, avantajlarını korumak için kalan iki maça çok ciddi hazırlanmaları gerektiğini vurgulayıp, "Averaj hesabı ile tur atılmaz" dedi 
     YUSUF KOBAL 

     SARI - Lacivertli ekibin teknik direktörü Mustafa Denizli, Fenerbahçe’nin başında ilk kez bir Türk antrenörün şampiyonluğa yaklaştığını belirtip, "İnşallah gerçekleşir ve gelenek haline gelir" diye konuştu. Şampiyonluğun uzak olmadığını ifade eden tecrübeli hoca, "Maçlardaki ciddiyet ve disiplini bu kez daha fazla duyumsamalıyız. Takımın sorumlusu benim. Bir takımdan ne kadar emin olunursa, oyuncularımdan o kadar eminim" dedi. 
     KENDİSİNİN yıllardır eleştirildiğinin altını çizen Denizli, "Bu filmi ilk kez görmüyorum. 15 yıldır aynı şey oluyor" ifadesini kullandı. Fenerbahçe’nin hocası, normal programlarını sürdürdüklerini belirtip, şöyle devam etti "Motivasyon bozukluğu olmaz. Şampiyon olmadan da olduk denmez. Rakiplerimizin alacağı sonuçlar da önemli. Averaj hesabı ile tur atılmaz. Bundan sonra dört puan önde olursan şampiyonluk turu atabilirsin." 
     DENİZLİ, önümüzdeki yıl oynayacakları Avrupa maçlarını deplasman olarak kabul etmediğini de vurguladı. Başarılı teknik adam, "İkinci yarıda futbol olarak ilk yarıdaki görüntünün dışında kaldık. Bazı sonuçlar beklediğimiz gibi olmadı. Taraftar kitlesi çok olan takımlar deplasman fobisi yaşamaz. Deplasmanda kaybedilen maçları örnek olarak algılamalıyız. Zaten bundan böyle yaşanmayacak" açıklamasını yaptı. 
     
Rüştü-Revivo yetişecek      FENERBAHÇE, yarınki antrenmandan sonra kampa girip, Bursa maçını bekleyecek. Sakat Rüştü ve Revivo’nun yetişeceği, Ogün’ün ise oynama ihtimalinin bulunmadığı bildirildi. Öte yandan Başkan Aziz Yıldırım, bugün tekrar İsviçre’ye gidip, FIFA ile tahsil edemedikleri bonservis bedelleri için yeniden masaya oturacak. 
     
Gelenek bozulmaz’      FENERBAHÇE’de Mustafa Denizli, Bursaspor maçında herhangi bir sürpriz yaşamak istemediklerini söyledi. Tecrübeli çalıştırıcı, "Bursaspor ile oynadığımız iki maç zevkli ve kaliteli geçmişti. Enteresan bir takım. Ancak bu saatten sonra herhangi bir sürpriz yaşamak istemiyoruz. Bursaspor maçına bakış açımızı değiştirmemizi gerek. Saracoğlu geleneğini bozmadan sahadan ayrılacağız" dedi. 
     
Mustafa Doğan seferberliği      FENERBAHÇE’de bu sezon gol atmayan tek isim olan Mustafa Doğan için seferberlik başlatıldı. Futbolcu arkadaşları Mustafa Doğan’a, Bursaspor maçında gol attırabilmek için harekete geçti. Tecrübeli oyuncu, dünkü antrenmanda adeta coşarken, şut çalışmasında da üst üste dört vuruşu gol yaptı. Takım arkadaşları, Mustafa Doğan’a, "Zideni Mustafa" diyerek takıldılar. 
     
Dernekten, üstün hizmet madalyası      FENERBAHÇELİ Sporcular Derneği, 23 Mayıs’ta sosyal tesislerde gece düzenleyecek. Gecede tüm kulüp başkanlarıyla en kıdemli sporculara ve tesis kazandıran üyelere üstün hizmet madalyası verilecek. Üstün hizmet plaketini şu isimler alacak Faruk Ilgaz, Ali Şen, Tahsin Kaya, Vefa Küçük, Güven Sazak, Emin Cankurtaran, Aziz Yıldırım, Osman Yalçın, Ömer Çavuşoğlu, Gürbüz Refioğlu, Mete Has. 
     
Derneklere bilet yok      FENERBAHÇE yönetimi, özellikle Kadıköy Grubu’nun tepkisi nedeniyle Galatasaray derbisindeki uygulamaya son verip, derneklere bilet tahsisinden vazgeçti. Daha önce üyelerine 2 bin bilet satan Fenerlist Grubu, bunun üzerine Bursaspor maçı biletlerini almaktan vazgeçti. Yönetim, kongre üyelerine biletlerin Fenerium mağazalarından satılacağını açıkladı. Öte yandan biletlere zam yapan ve 7.5, 15 ve 50 milyon liralık tarife uygulayan yönetim kurulu, karaborsayı önlemek amacıyla satışları bugüne erteledi. 
     



 SPOR 


























</TEXT>
</DOC>
