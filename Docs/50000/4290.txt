<DOC>
<DOCNO> 4290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/siyaset/siy01.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet ağabey beğendin mi 
</HEADLINE>
<TEXT>

Çiller'in giyim tarzını örnek gösteren MHP'li İdare Amiri Ahmet Çakar'ı kendi partisinin kadın milletvekilleri sıkıştırdı 
     GÜNSELİ ÖNAL Ankara 

     TBMM’de kadın personelin giyimi konusunda DYP Genel Başkanı Tansu Çiller ve DYP'li Ayfer Yılmaz, DSP'li Gönül Saray ve Melda Bayer'i referans gösteren İdare Amiri Ahmet Çakar, kendi partisinin kadın milletvekillerince çapraz ateşe alındı. 
     Çiller'in giydiği tayyörleri çok beğendiğini, bu giysilerin Türk örf ve adetleri ile uyumlu olduğunu söyleyen Çakar, MHP'nin iki kadın milletvekili Melek Denli Karaca ile Nesrin Ünal'ın tarzlarını beğenmediği için zor anlar yaşadı. 
     MHP milletvekilli Karaca, kuliste Çakar'a sitem ederek ceketinin içini çevirip etiketini gösterdi ve "Sayın Çakar, ben giyimime çok dikkat ederim. Çok da kaliteli yerlerden giyinirim" dedi. Çakar, bu sözler karşısında "Öyle mi Özür dilerim" demek zorunda kaldı. 
     Kendisini kökten değiştiren MHP milletvekili Nesrin Ünal ise etek boyunu hala çok uzun tutmaya özen gösteriyor. Ünal'ın yeni bir giysiyle Meclis'e geldiğinde, Çakar'ın yanına gidip, iğneli biçimde "Ahmet Ağabey, bu nasıl, beğendin mi " diye sorduğu, Çakar'ın da, "Bak bunlar güzel, artık güzel giyiniyorsun" dediği belirtiliyor. 
     


 SİYASET 












</TEXT>
</DOC>
