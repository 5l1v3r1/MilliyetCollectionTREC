<DOC>
<DOCNO> 32323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/soneko09.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank kapanmaya doğru...Danıştay yürütmeyi durdurmayı reddetti 
</HEADLINE>
<TEXT>

     Danıştay 10'uncu Dairesi, Bankacılık Düzenleme ve Denetleme Kurumu'nun BDDK 1 Temmuz 2001'den itibaren Türk Ticaret Bankası A.Ş'nin Türkbank bankacılık işlemleri yapma, mevduat kabul etme izninin kaldırılması ve bankanın tasfiyesini öngören kararının yürütmesinin durdurulması istemini reddetti. 
     Danıştay 10'uncu Dairesi, Türkbank Yardımlaşma Sandığı Vakfı'nın, BDDK'nın söz konusu kararının iptali ve yürütmesinin durdurulması istemiyle açtığı davayı görüştü. 
     Danıştay 10'uncu Dairesi, BDDK'nın 21 Haziran 2001 tarihli Resmi Gazete'de yayımlanan kararının yürütmesinin durdurulması istemini reddetti. 
     Danıştay 10'uncu Dairesi'nin verdiği karara Türkbank Yardımlaşma Sandığı Vakfı'nın itiraz hakkı bulunuyor. Bu itirazı, Danıştay İdari Dava Daireleri Genel Kurulu karara bağlayacak. 
     Danıştay 10'uncu Dairesi, daha önce 28 Haziran'da davayı görüşmüş ve ''idarenin savunması alınıp, yeniden bir karar verilinceye kadar'' BDDK'nın söz konusu kararının yürütmesini durdurmuştu. 
     BDDK, 21 Haziran 2001 tarihli Resmi Gazete'de yayımlanan kararıyla Türkbank'ın 1 Temmuz 2001'den itibaren bankacılık işlemi yapma ve mevduat kabul etme iznini kaldırmıştı. Aynı kararda, bankanın tasfiyesi için de Tasarruf Mevduatı Sigorta Fonu yetkili kılınmıştı. 






</TEXT>
</DOC>
