<DOC>
<DOCNO> 12269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sontur24.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dispanserdeki doktor, liseli hasta ile annesi tarafından dövüldü 
</HEADLINE>
<TEXT>

     SSK Beşiktaş Dispanseri'nde görevli bir doktora, lise öğrencisi hasta ile annesi tarafından yumruklu saldırıda bulunuldu. 
     Alınan bilgiye göre, dispanserin 1. Dahiliye Servisi'nde görevli Dr. Halil Dilek, muayene sırasını beklemek istemeyen ve 2-3 gündür öğrencisi olduğu liseye gitmediğini, bu nedenle rapor almak istediğini söyleyen hastayı, sıraya girmesi için uyardı. 
     Tartışmanın büyümesi üzerine hasta ile annesi, doktora yumruklu saldırıda bulundu. 
     Olayı anlatan Dr. Halil Dilek, ''Ne olduğunu anlamadan hasta tarafından burnuma bir yumruk yedim. Ben olayın şokunu yaşarken, hastanın annesi de üzerime saldırdı'' dedi. 
     Saldırıyı ''talihsiz bir olay'' olarak niteleyen Dr. Dilek, önce hasta ile annesinden şikayetçi olduğunu, fakat polis karakoluna gittiğinde şikayetini geri aldığını söyledi. Başkalarının sırasını gasp eden hastayı uyarmanın da görevleri arasında yer aldığını vurgulayan Dr. Dilek, ''Ben, sadece hastayı sırasını beklemeye davet etmiştim'' şeklinde konuştu. 
     Dr. Dilek, ''iş görememe'' durumu olmadığı için rapor almaya gerek duymadığını kaydetti. 
     
     



</TEXT>
</DOC>
