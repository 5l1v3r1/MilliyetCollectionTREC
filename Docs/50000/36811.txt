<DOC>
<DOCNO> 36811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/spor/spo03.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu’nun mazereti var 
</HEADLINE>
<TEXT>

Galatasaray Teknik Direktörü, "Sonuç çok doğru. İki takım da eşit oynadı" dedi ve ekledi "Ancak bu hakem de bize uğurlu gelmiyor" 
     CİM-BOM’UN Teknik Direktörü Lucescu, aşırı sıcağın futbolu etkilediğini belirtti ve "Yine de iki takım oyuncuları da ellerinden geleni yaptılar" dedi. İki takımın da eşit futbol oynadığını vurgulayan Lucescu, "Sonuç çok doğru. Burası çok zor bir deplasman. Ayrıca Gaziantepspor da iyi bir takım. Ancak şu da var ki bu hakem bize hiç de uğurlu gelmiyor" ifadelerini kullandı. 
     OYUNA üçlü defans ile başladıklarını, 60. dakikadan itibaren de 4 - 4 - 2’ye döndüklerini vurgulayan Lucescu, "Ama Suat’ın oyundan atılmasıyla bu düşüncemiz iki dakika sürebildi. Victoria ve Berkant’ı ortaya koydukları futboldan dolayı kutluyorum. Sergen henüz hazır değil. Ümit ve Hasan’ın yokluğunu göz önüne alırsanız belki de bir puana sevinmeliyiz" diye konuştu. 
     
HAKAN KENDİNİ YAKTITam iyileşemeden oynamak istedi. Ama 7 dakika sahada kalabildi. Aynı yerinden sakatlanan Galatasaraylı yıldız futbolcunun durumunun ciddi olduğu belirtildi 
     Hocasıyla görüştü 
     GALATASARAY’da bir süredir sakat olan, tam iyileşememesine rağmen Gaziantep deplasmanında oynamak isteyen Hakan Ünsal, kendini yaktı. Teknik Direktör Mircea Lucescu ile bir görüşme yapan Hakan Ünsal, kendisini iyi hissettiğini belirtti ve görev almak istediğini bildirdi. Diğer eksikler nedeniyle de zorlanan Sarı - Kırmızılı takımın hocası, Hakan Ünsal’a ilk onbirde yer verdi. 
     
     MR’ı çekilecek 
     ANCAK Hakan Ünsal, sadece 7 dakika oyunda kalabildi ve yerini Victoria’ya bıraktı. Rakibiyle girdiği ikili bir mücadeleden sonra Galatasaraylı futbolcu oyundan alındı. Hakan Ünsal’ın aynı yerinden sakatlandığı ve durumunun ciddi olduğu ifade edildi. Bugün MR’ı çekilecek olan Sarı - Kırmızılı oyuncunun kesin durumu daha sonra belli olacak. 
     



 SPOR 




























</TEXT>
</DOC>
