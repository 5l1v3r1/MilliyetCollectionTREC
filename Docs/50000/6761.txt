<DOC>
<DOCNO> 6761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/dunya/dun03.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna’da isyan havası 
</HEADLINE>
<TEXT>

     CENK BAŞLAMIŞ Moskova 

     Ukrayna Devlet Başkanı Leonid Kuçma’nın koltuğunu tehdit eden kayıp gazeteci skandalı, bu ülkedeki etkinliğini yeniden güçlendirmek isteyen Rusya’ya büyük bir fırsat verdi. Muhalif gazeteci Georgi Gongadze’nin kasım ayında kaybolmasından sonra "Kuçma’sız Ukrayna" hareketi başlatan muhalefet partilerinin gösterisi aralıksız sürüyor. Rusya Devlet Başkanı Vladimir Putin’in bu koşullarda Ukrayna’yı ziyaret etmesi, Kuçma için adeta "can simidi" oldu. Putin, skandalın Ukrayna’nın iç işi olduğunu, ancak protesto gösterilerine karşı çıkmadığını söyledi. 
     Moskova’da yayınlanan İzvestiya gazetesi, Kuçma’nın siyasi destek karşılığı Rusya’ya yönebileceğini yazdı. Ukrayna lideri şimdiye kadar Rusya ile Batı arasında hassas bir denge kurmaya çalışıyor, ancak NATO üyeliğinden de söz ediyordu. Gongadze skandalı ise, Kuçma’yı Rusya’ya yönelmeye neredeyse mecbur hale getirdi. 
     
Rus parmağı      Muhalefet, Ukrayna Devlet Başkanı’nı, Gongadze’yi öldürtmekle suçluyor. İzvestiya gazetesi, bu skandalın aslında Rus ya da Amerikan gizli servisleri tarafından planlanmış olabileceğini yazdı. Skandaldan her koşulda Rusya’nın kazançlı çıkacağı düşünülüyor. 
     


 DÜNYA 













</TEXT>
</DOC>
