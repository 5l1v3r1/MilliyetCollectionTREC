<DOC>
<DOCNO> 38814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sonspo22.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Suat'ı dudak okuma uzmanı yaktı 
</HEADLINE>
<TEXT>

     Futbol Federasyonu Tahkim Kurulu, Suat Kaya'ya verilen 2 maç cezayla ilgili Galatasaray Kulübü'nün yaptığı itirazı, oy çokluğuyla reddetti. 
     Sarı-kırmızılıların itirazı üzerine dünkü toplantıda Suat'ın sözlü savunmasını alan Tahkim Kurulu, bugün de cezaya neden olan Gaziantepspor-Galatasaray maçının hakemi Bülent Uzun'u dinledi. 
     Futbol Federasyonu'nun Levent'teki binasında yapılan toplantıya bir de bilirkişi katıldı ve maçın kasetini izleyerek, dudak okudu. 
     Tahkim Kurulu Başkanı Türker Aslan, toplantıdan sonra yaptığı açıklamada, karşılaşmanın hakemini izlediklerini, dudak okuma konusunda bir de bilirkişi tayin ettiklerini ifade ederek,''İnceleme sonunda Galatasaray'ın itirazını oy çokluğuyla reddettik'' dedi. 
     Suat Kaya, Birinci Süper Lig'in ilk haftasında Gaziantepspor ile yapılan karşılaşmada kırmızı kart görmüş, ardından maçın hakemi Bülent Uzun'a hakaret etmekten Futbol Federasyonu Profesyonel Futbol Disiplin Kurulu tarafından 2 maç oynamama cezasına çarptırılmıştı. 
     







</TEXT>
</DOC>
