<DOC>
<DOCNO> 26654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo02.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ali Eren satış listesinde...Ahmet'in durumu belirsiz 
</HEADLINE>
<TEXT>

     Beşiktaş yönetimi hakkında açıklamalarda bulunan Ali Eren'in, 15 Haziran'da satış listesine konulacağı açıklandı. 
     Asbaşkan Demirören, Ali Eren ile görüşmeyeceklerini ve bir bonservis bedeli belirleyerek 15 Haziran'da bu futbolcuyu satışa koyacaklarını bildirdi. 
     Ahmet Dursun'a da son tekliflerini ilettiklerini de belirten Demirören, bu futbolcudan yanıt beklediklerini, birkaç gün içinde konunun açıklığa kavuşacağını söyledi. 
     Demirören, anlaştıkları Tunuslu Baya'nın önümüzdeki günlerde İstanbul'a gelerek sözleşme imzalayacağını da sözlerine ekledi. 
     Öte yandan Beşiktaş'ta, iç transferde Bayram, Tunç ve İlhan ile sözleşme yenilendi. 
     Bayram, İlhan ve Tunç, Akaretler'deki kulüp binasında asbaşkan Yıldırım Demirören'in de hazır bulunduğu törende, kendilerini siyah-beyazlı formaya bağlayan sözleşmeye imza attı. 
     İlhan ve Tunç'un 3'er, Bayram'ın ise 2 yıllık sözleşme imzaladığı belirtilirken, futbolcuların alacakları paralar konusunda açıklama yapılmadı. 
     Bayram, imza töreni sonrası yaptığı açıklamada, gelecek sezon şampiyonluk için ter dökeceklerini belirterek, ''Takımımda kaldığım için mutluyum'' dedi. 
     Tunç ve İlhan da futbol yaşamlarına Beşiktaş'ta başladıklarını ve takımlarıyla yeniden anlaştıkları için çok mutlu olduklarını ifade ettiler. 
     
     Ayhan'a teklif yok 
     Beşiktaş Kulübü Asbaşkanı Yıldırım Demirören, Galatasaray ile takasta kullanılacağı öne sürülen futbolcuları Ayhan'la ilgili kendilerine sarı-kırmızılı kulüpten herhangi bir teklif gelmediğini söyledi. 
     Teknik Direktör Christoph Daum'un, Ayhan hakkındaki görüşlerini bu futbolcuya sezon sonunda ilettiğini hatırlatan Demirören, ''Biz de Ayhan'la ilgili konuları kamuoyundan öğreniyoruz. Galatasaray bize herhangi bir teklifle gelmedi. Ancak Ayhan, Galatasaray'la görüşüyor mu, onu da bilmiyoruz'' diye konuştu. 
     Öte yandan, Beşiktaş Futbol Takımı Menajeri Sinan Engin, Galatasaraylı Ahmet ile ilgilendiklerini bildirdi. Engin, Ayhan'a karşılık sarı-kırmızılı kulüpten Ahmet'i talep edebileceklerini, ancak şu ana kadar bu konuda henüz bir ilerleme kaydedilmediğini söyledi. 
     
     






</TEXT>
</DOC>
