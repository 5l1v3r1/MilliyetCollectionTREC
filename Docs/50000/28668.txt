<DOC>
<DOCNO> 28668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/spor/ytan.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşikteki kriz 
</HEADLINE>
<TEXT>

     MEHMET TAN 

     Kriz, düşünülenden daha da büyük... Zira, son yirmi yılda terör dışındaki hiçbir meselemizi çözümleyememişiz. Siyasi istikrarsızlık ve devlette devamlılıkta sınıfta kalmışız, enflasyon almış başını gitmiş, iç ve dış borç giderek artmış. O nedenledir ki, ülkemiz, devlet - birey ilişkisinde ekonomik çöküş ve toplumsal gerilimden dolayı son derece ciddi, üstelik etik sorunların yaşadığı bir dönemden geçiyor. Bunun tarifi tektir ve adı da krizdir. Eşikteki bu krizin bir adım ötesi ise toplumsal cinnettir. 
     Bu kriz ortamından sporun, özellikle toplumun tüm katmanlarını cazibesiyle manyetik alanı içine alan futbolun, etkilenmemiş olması düşünülemez. Oysa futbol, geçen o zaman dilimi içerisinde ülke insanını mutlu etmiştir. Daha ileriye gitmesi için üstüne katacağımıza, futbolumuzun var olan, ancak çözümü son derece kolay sorunlarına yenilerine ekleyerek, bu alandaki krizin, hem de mutlu olduğumuz dönemlerin sonunda cesaretini ve şiddetini arttırdık. 
     Görünen o ki, ana başlıklar halinde özetlemeye kalkarsak, futbolumuza, ceberrut devlet anlayışı ile yürütme erkini elinde bulunduranlarla, özerkliğin arkasına sığınanların adı konmamış cebelleşmesi, ilk darbeyi vuracaktır. Ardından, ezeli rekabeti, husumete dönüştüren bir yarış, çok kısa zamanda meyvesini toplumsal cinnet olarak verecektir. Hepsinden önemlisi, düne bakılıp, kimi uygulamalarla etnik ayrımcılık ve siyasallaşma olarak algılanmaya son derece müsait bir sportif mücadele, henüz pimi çekilmemiş bomba gibi toplumun kucağında durmaktadır. 
     Avrupa Birliği’nin serbest dolaşım hakkını esas alan dayatması ile gelen "hülle" virüsü, kulüplerimizin iflas etmesi, yabancı hakkının sekize çıkarılması, futbolumuzu tehdit eden, kaosa yol açan ve kriz yaratan diğer ana nedenlerdir. Bütün bunlar ülke futbolunun gerilemesi için yeter sebeplerdir. 
     Bu sebeplerden daha tehlikeli olan, krizin nasıl aşılacağına bir Allah kulunun akıl yormamasıdır. Yoramazlar çünkü, çoğu kurumlar vesayet altındadır. Vesayet altındaki kurumlarda düşünceye ve düşünmeye yer yoktur. Kamusal alana çıkmayan "düşünce" ise "düşünme" olarak kalır. 
     Başkanlar orijinli "benmerkezci" bir sistem, elbetteki düşünceyi ve ötekini reddecektir. Ve en nihayet düzenlemeci değil, kuralcı olan vesayet altındaki kapalı toplumlarda "barış", güçlünün dayatması ile sağlanan "sükunet ortamı" olarak karşımıza çıkar. 
     Düşük yoğunluklu, kirlenmiş, yozlaşmış, büyüklerin vesayetindeki icazetli ve hatta despotizm ağırlıklı bir sistemde krizden kurtulmak ise hiç de kolay olmayacaktır. 



 SPOR 























</TEXT>
</DOC>
