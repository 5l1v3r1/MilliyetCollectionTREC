<DOC>
<DOCNO> 8208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sonspo04.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Asbaşkanı Dürüst "Seyirci hakemi etkiledi" 
</HEADLINE>
<TEXT>

     Avrupa Şampiyonlar Ligi 2. tur B Grubu 4. maçında deplasmanda İspanya'nın Deportivo La Coruna takımına 2-0 yenilen Galatasaray'da gözler, grupta kalan 2 maça çevrildi. 
     Sarı-kırmızılı kulübün asbaşkanı ve basın sözcüsü Ali Dürüst, bu yenilgiye rağmen, çeyrek final olarak belirledikleri hedeflerinden bir sapma olmadığını vurgulayarak, kalan 2 maçta, kendilerini çeyrek finale taşıyacak sonuçları alacaklarına inandıklarını söyledi. Grupta halen lider durumda bulunduklarını belirten Ali Dürüst, Deportivo La Coruna maçında hakemin, İspanyol taraftarın etkisinde kaldığını ifade ederek, Milan ile İstanbul'da yapacakları karşılaşmada sarı-kırmızılı taraftarın desteğine büyük ihtiyaçları olacağını kaydetti. 
     Deportivo La Coruna karşısında alınan 2-0'lık yenilgi nedeniyle sarı-kırmızılı futbolcuların moralsiz oldukları dikkat çekti. Galatasaraylı futbolcular, maçın hakeminin kötü yönetiminden şikayet ederken, kendilerinin de yeterince iyi oynayamadıklarını ve artık kalan maçlara baktıklarını belirttiler. Öte yandan Galatasaray, Kocaelispor ile yapacağı lig maçı hazırlıklarına ise yarından itibaren başlayacak. 
     Sarı-kırmızılı futbolculardan Ahmet, hakemin verdiği penaltı kararının ağır olduğunu savundu. Maçın Alman hakemi Strampe'yi eleştiren Ahmet, ''Penaltı kararı ağırdı. Bu kadar da rakip takım lehine kararlar verilmez'' dedi. 
     Sakat ve cezalı futbolcular nedeniyle sıkıntılı bir dönem geçiren Galatasaray, Deportivo La Coruna maçında 2 fire daha verdi. Maçın ilk yarısının sonunda oyundan alınan Suat'ın eski sakatlığının nüksettiği bildirilirken, 2. yarıda görev alan Ahmet'in de dizi şişti. Her iki futbolcunun da durumlarının İstanbul'da yapılacak kontroller sonucunda netlik kazanacağı açıklandı. Bu arada, kırmızı kart cezası nedeiyle Kocaelispor maçında oynayamayacak olan Jardel, kafileyle birlikte İstanbul'a dönmeyerek, İspanya'dan Portekiz'in Porto kentine geçti. 
     Bu arada İspanyol basını, Galatasaray galibiyeti sonrasında Deportivo La Coruna'nın, çeyrek final için avantaj yakaladığını yazdı. La Opinion Gazetesi, ''Djalminha, Hagi'yi devre dışı bıraktı. Deportivo bir zaferle çeyrek final şansı elde etti'' diye yazarken, İspanyol takımının teknik direktörü Javier Irureta'nın, Galatasaray'ın kendileri karşısında tehlike yaratamadığı görüşüne yer verdi. İspanya'da yayınlanan diğer gazeteler de Deportivo La Coruna'nın Galatasaray galibiyetiyle Avrupa Şampiyonlar Ligi'nde çeyrek final için büyük avantaj yakaladığını, ayrıca İspanya Ligi'nde hafta sonunda lider Real Madrid ile yapacağı önemli maç öncesinde moral bulduğunu yazdılar. 




</TEXT>
</DOC>
