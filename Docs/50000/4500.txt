<DOC>
<DOCNO> 4500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/soneko12.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank işçilerinden protesto eylemi 
</HEADLINE>
<TEXT>

     Sümer Holding A.Ş’ye bağlı İzmir Basma Sanayi İşletmesi’nin İzmir Ticaret Odası İZTO Eğitim ve Sağlık Vakfı’na devredilmesini istemeyen işçiler, fabrikadan Türkiye Tekstil, Örme ve Giyim Sanaya İşçileri Sendikası TEKSİF İzmir Şubesi’ne kadar yürüdü. 
     İZTO vakfının kurmayı planladığı ekonomi üniversitesine verilmek üzere İl Özel İdaresi aracılığıyla vakıfa devredilmesi kararlaştırılan İzmir Basma Sanayi İşletmesi’nde çalışan işçiler, kararı protesto etmek amacıyla öğle saatlerinde fabrikanın önünde biraraya geldiler. Toplu olarak TEKSİF Sendikası’nın İzmir Şubesi’ne doğru yürüyüşe geçen işçiler, yol boyunca kararı protesto eden dövizler eşliğinde sloganlar attılar. 
     TEKSİF Sendikası İzmir Şubesi Başkanı Hacı Bekir Yalçınkaya sendikanın önünde yaptığı konuşmada, kararın ardından huzuru kaçan işçileri işsiz kalma korkusunun sardığını ifade etti. 
     160 dönüm arazi üzerinde kurulu olan fabrikaya ilişkin kararı eleştiren Yalçınkaya, kendilerinin üniversiteye karşı olmadığını, ancak gelecek kaygısı taşıdıklarını kaydetti. Yalçınkaya, fabrikadaki işlerine devam etmek istediklerini söyledi. 
     Özelleştirmelerin başta işsizlik olmak üzere birçok sorunu da beraberinde getirdiğini savunan Yalçınkaya, özelleştirmelerin durdurulmasını ve iş güvencesi istediklerini belirtti. 
     Daha sonra söz alan Petrol-İş Sendikası Aliağa Şubesi Başkanı İskender Büyükçolak, Tes-İş Sendikası 1 Nolu Şube Başkanı Mazhar Karabulut ve Belediye-İş Sendikası 1 Nolu Şubesi Başkanı Talat Özdemir de işsizliğe yol açtığı gerekçesiyle özelleştirmelere karşı işçilerin birlik içinde hareket etmesinin önemi üzerinde durdular. 
     Konuşmalar sırasında sık sık "Fabrika yuvamız kapattırmayız" şeklinde slogan atan işçiler, eylemin ardından fabrikaya döndüler. 
     




</TEXT>
</DOC>
