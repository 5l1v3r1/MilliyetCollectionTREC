<DOC>
<DOCNO> 28766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sonspo23.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Johnson imzaladı 
</HEADLINE>
<TEXT>

     Fenerbahçe, sözleşmesi sona eren Ganalı futbolcusu Samuel Johnson ile bir yıllık sözleşme yeniledi. 
     Kulüp binasına gelen Johnson, burada yöneticilerle yaptığı yarım saatlik görüşmenin ardından, sözleşme imzaladı. Asbaşkanlar Uğur Dündar, Murat Özaydınlı ve yönetici Mahmut Uslu'nun hazır bulunduğu imza töreninin ardından konuşan Johnson, ''Ben bir yere gitmemiştim, tatildeydim'' dedi. 
     Fenerbahçe'de olmaktan mutluluk duyduğunu belirten Ganalı futbolcu, Fenerbahçe taraftarlarını da çok sevdiğini söyledi. Bu arada, imza törenini görüntüleyen basın mensuplarına takılan yönetici Uğur Dündar, ''Bu Johnson'un Fenerbahçe'ye imza atarken çekeceğiniz son fotoğraf. Çünkü Johson ömür boyu Fenerbahçeli oldu'' diyerek espri yaptı. 
     Johnson'un Fenerbahçe için önemli oyunculardan biri olduğunu belirten Dündar, ''Klas ve savaşçı bir futbolcu olan Johnson takım içinde arkadaşlarına aşıladığı enerjisiyle de önemli. Gerçek bir Fenerbahçeli. Biz O'nun futbolu Fenerbahçe'de noktalayacağına inanıyoruz'' diye konuştu. 
     Asbaşkan Murat Özaydınlı da, Johnson'un takımın değişmez oyuncusu olduğunu ve taraftarlar tarafından da çok sevildiğini vurgulayarak, bu futbolcunun Fenerbahçe'de uzun yıllar başarıyla futbol oynayacağını söyledi. Öte yandan, gazetecilerin sorularını da yanıtlayan Özaydınlı, iç transferde henüz sözleşme imzalamayan Celil ile ilgili gelişme olmadığını kaydetti. 
     Gaziantepsporlu Hakan Bayraktar'ın hülle yoluyla alacakları söylentilerine de tepki gösteren Özaydınlı, ''Bizim hayatımızda hülle yanlış bir kelime. Fenerbahçe, bu tip kural dışı uygulamaların içine girmeyecek. FIFA kuralları neyi gerektiriyorsa, transferlerimizi o çerçevede gerçekleştireceğiz'' dedi. 
     Özaydınlı, Baliç'in ''Galatasaray'da oynayabilirim'' şeklindeki sözlerinin hatırlatılması üzerine de, ''Baliç'in kendi futbolcuları olmadığını, ama gönülden bir Fenerbahçeli olduğunu bildiklerini ifade etti. Özaydınlı, ''Baliç'in Fenerbahçe sevgisini biliyorum, bu nedenle Baliç'in Galatasaray'da oynaması bana göre uzak bir ihtimal'' şeklinde konuştu. Özaydınlı, İngiltere'de bir kulüple anlaştığı şeklinde dedikodular çıkan Rapaiç ile iki gün önce konuştuğunu ve bu oyuncunun önümüzdeki hafta İstanbul'a gelip antrenmanlara başlamak istediğini, bildirdiğini söyledi. 







</TEXT>
</DOC>
