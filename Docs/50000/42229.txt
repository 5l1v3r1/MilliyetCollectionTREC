<DOC>
<DOCNO> 42229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/ekonomi/eko10.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirada yeniden kıran kırana pazarlık dönemi 
</HEADLINE>
<TEXT>

Kirada yüzde 10 sınırı resmen kalktı. Yeni sözleşmelerde artışlar pazarlıkla belirlenecek 
     ERSAN ATAR Ankara 

     Ev ve işyeri sahipleri ile kiracılar arasında kıran kırana pazarlık dönemi yeniden başlıyor. Anayasa Mahkemesi kiraların bu yıl yüzde 10’dan fazla artırılamayacağını düzenleyen yasa hükmünün iptaline ilişkin kararın gerekçesini tamamlayarak Resmi Gazete’ye gönderdi. Gerekçenin yayımı ile birlikte iptal kararı da yürürlüğe girmiş olacak. 
     Yüzde 10’luk sınırın iptali ile birlikte 2002 yılına kadar geçecek 3.5 ay içinde yenilenecek kira sözleşmelerinde yüzde 10 sınırı gözönünde bulundurulmayacak. 
     Anayasa Mahkemesi, kiraların geçen yıl yüzde 25’ten fazla artırılamayacağını düzenleyen hükmünün iptali istemini reddetmişti. 
     Ancak bu yıl için getirilen yüzde 10 sınırını, krizle yeniden şekillenen ekonomik yaşamın gerçekleri ile bağdaşmadığı, ev sahipleri açısından eşitsizlik yarattı gerekçesiyle iptal etti. 
     
     Orman arazileri 
     Anayasa Mahkemesi, Hazine’ye Ait Taşınmaz Malların Değerlendirilmesi ve Katma Değer Vergisi Kanunu’nda Değişiklik Yapılması Hakkındaki Kanun’un, "Hazine Adına Orman Sınırları Dışına Çıkartılan Yerler" başlığı ile düzenlenen 3. maddesinin yürürlüğünü de durdurdu. 
     Bilindiği gibi Cumhurbaşkanı Sezer, orman sınırları dışına çıkartılan yerlerin orman köylüleri dışındaki kişilere de satılmasının Anayasa’ya aykırı olduğu gerekçesiyle, sözkonusu düzenlemenin iptali istemiyle Anayasa Mahkemesi’ne başvurmuştu. 
     



 EKONOMİ 




















</TEXT>
</DOC>
