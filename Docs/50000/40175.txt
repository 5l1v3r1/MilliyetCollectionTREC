<DOC>
<DOCNO> 40175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sontur15.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da HADEP'lilerin izinsiz yürüyüşünü polis dağıttı 
</HEADLINE>
<TEXT>

     Zeytinburnu'nun ardından Silivrikapı'da toplanan HADEP'li grup da, polisin müdahalesiyle dağıtıldı. 
     Zeytinburnu'nda izinsiz gösteri yapan grupların hareketlerini izlemek amacıyla görevlendirilen polis helikopteri, Silivrikapı'da yaklaşık 200 kişilik bir grubun izinsiz gösteri yaptığını fark etti. 
     Bunun üzerine olay yerine gönderilen çeşitli şubelere bağlı polis ekipleri, ''dağılın'' uyarılarına aldırmayan gruba daha sonra müdahalede bulundu. 
     Belgradkapı'ya kadar süren kovalamaca sonucu dağıtılan gruptan bazı kişilerin, 1. amatör küme takımlarından Kocamustafapaşa ile Çeliktepespor'un futbol oynadıkları Namık Sevik Stadı'na girdikleri belirlendi. 
     Bunun üzerine stada girerek bazı kişileri gözlem altına alan polis, maçtan sonra kıyafetini değiştiren Kocamustafapaşalı bir sporcuyu da gösterici sanarak almak istedi. Ancak kulüp yöneticilerinin uyarısı üzerine bu futbolcu, daha sonra serbest bırakıldı. 
     Söz konusu grubu tamamen dağıtan ve çok sayıda kişiyi gözlem altına alan polisin, Zeytinburnu ve çevresindeki yoğun önlemleri devam ediyor. 
     Bu arada Adli Tıp Kurumu'ndan alınan Zeynel Durmuş'un cenazesi, partililerin takibine izin verilmeden toprağa verilmek üzere karayoluyla Nusaybin'e gönderildi. 
     







</TEXT>
</DOC>
