<DOC>
<DOCNO> 29494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/soneko09.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş İsviçre'deki Dünya Ekonomik Forumu'na katılacak 
</HEADLINE>
<TEXT>

     Devlet Bakanı Kemal Derviş'in 30 Haziran-2 Temmuz 2001 tarihleri arasında İsviçre'de düzenlenen Crans-Montana Dünya Ekonomik Forumu'na katılacağı bildirildi. 
     Devlet Bakanlığı'ndan yapılan açıklamada, Derviş, İsviçre'de, dünyadaki yeni ekonomik gelişmeler ve yaklaşımlarla igili olarak düzenlenen forumda, İsviçre Ekonomi Bakanı, Tunus Başbakanı, Fas Ekonomi Bakanı, Romanya Cumhurbaşkanı ve özel sektör temsilcileri ile görüşecek. 
     Derviş, ''Türkiye'nin Ekonomik Reform Programı'' ile ''Akdeniz Bölgesel İşbirliği'' konularında temaslarda bulunacak. 3 Temmuz'da da ABD'ye geçecek olan Derviş, ABD'de Dünya Bankası ile 1.1 milyar ABD Doları tutarındaki ''Program Amaçlı Mali ve Kamu Sektörü Uyum Kredisi'' ile 600 milyon ABD doları tutarındaki ''Tarım Sektörü Uyum Kredisi'' nin ikraz anlaşmalarını imzalayacak. Derviş, ABD ziyareti sırasında IMF, Dünya Bankası, ABD Hazinesi yetkilileri ile de resmi görüşmelerde bulunacak. 
     Devlet Bakanı Derviş, ABD'deki temaslarını 7 Temmuz'da tamamladıktan sonra, uluslararası finans kuruluşları ve yatırım bankaları ile çeşitli temaslarda bulunmak ve ekonomik program hakkında konuşma yapmak üzere, Hazine Müsteşarlığı, Merkez Bankası ve Bankacılık Düzenleme ve Denetleme Kurumu yetkilileri ile birlikte 8-9 Temmuz tarihlerinde Londra'da bulunacak. Bakan Derviş'in, İngiltere'de, Hazine Bakanlığı yetkilileriyle de görüşeceği kaydedildi. Bu arada, Devlet Bakanı Derviş'in, daha önce gitmeyi planladığı,1 ve 2 Temmuz'da Avusturya'da yapılacak Salzburg Avrupa Ekonomik Forumu, Brüksel'de, Avrupa Birliği Komisyonu üyeleriyle yapacağı görüşmeler ve Avrupa Yatırım Bankası Başkanı ile Avrupa Yatırım Bankası Guvernörler Kurulu tarafından yeni onaylanan 450 milyon Euro tutarındaki Özel Eylem Programı'na ilişkin olarak Lüksemburg'a yapacağı ziyaret, yeni gezi programında yer almadı. 







</TEXT>
</DOC>
