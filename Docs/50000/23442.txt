<DOC>
<DOCNO> 23442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/ekonomi/eko02.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebelere süt yardımı 
</HEADLINE>
<TEXT>

Dünya Bankası'nın vereceği 500 milyon dolar kaynakla, yoksul çocuklara sağlık, beslenme, eğitim ve istihdam desteği sağlanacak 
     ANKARA Milliyet 

     Ekonomik programın sosyal ayağı olan ve Dünya Bankası'nın 500 milyon dolar vereceği Sosyal Destek Projesi'nin ana hatları belli oldu. 
     Devlet Bakanı Hasan Gemici, Sosyal Yardımlaşma ve Dayanışmayı Teşvik Fonu aracılığıyla yürütülecek projenin üç ayağı bulunacağını söyledi. Gemici, ilk olarak yoksulluk nedeniyle eğitim sürecinden koparılan, sağlık hizmetlerinden yeterince yararlanamayan ve yetersiz beslenen çocuklara yardım eli uzatılacağını bildirdi. 
     
     Öncelik 0 - 6 yaş grubuna 
     Gemici, bu durumdaki çocukların gelecekte toplum yapısını zayıflatacağını düşünerek, ağırlığı bu alana vereceklerini kaydederek, şöyle konuştu "Bu çerçevede yoksul çocukların okul masrafları ile sağlık ve beslenme ihtiyaçları karşılanacak. Böyle durumdaki çocukların kitap ve eğitimle ilgili diğer ihtiyaçlarının temini, onlara burs verilmesi, beslenmeleriyle ilgili ailelerine katkıda bulunulması yöntemlerimiz arasında olacak. Aynı şekilde çocukların gelişiminde 0 - 6 yaş çok önemli. Bu yaşlarda yetersiz beslenen ve sağlık hizmetlerinden yararlanamayan çocuklar, ileride telafi edilemeyen sonuçlara yolaçıyor. Proje ile bu yaş grubundaki çocukların iyi şekilde beslenmeleri ve sağlık hizmetlerinden de yeterli biçimde yararlanmaları için önlemler geliştirilecek. Ailelere süt yardımı yapılacak, bu çocukların düzenli olarak sağlık kuruluşlarına gitmeleri ve ilaçlarının temini sağlanacak." 
     
     3 milyon kişiye destek 
     İstihdam projeleri ile kırsal kesimde halıcılık, hayvancılık, seracılık, kültür mantarcılığı uygulamalarına destek sağlanacak. Okuma kursları, ana çocuk sağlığı, nüfus planlaması projelerine de ağırlık verilecek. Sosyal Destek Projesi ile 3 milyon kişiye ulaşılması hedefleniyor. Proje kapsamında verilecek 500 milyon dolarlık yardım dört yıl içinde kullandırılacak. İlk 100 milyon dolarlık dilim okullar açılmadan önce verilecek ve yoksul çocukların okul masrafları karşılanacak. 
     



 EKONOMİ 



















</TEXT>
</DOC>
