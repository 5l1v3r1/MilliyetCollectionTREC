<DOC>
<DOCNO> 43336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/siyaset/siy01.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam, sartlı kaldırıldı 
</HEADLINE>
<TEXT>

TBMM Anayasa Komisyonu savaş, yakın savaş ve terör halleri dışında ölüm cezası verilemiyeceğini kararlaştırdı. Kabul edilen bir maddeyle de parti kapatma zorlaştırıldı 
     ANKARA Milliyet 

     TBMM Anayasa Komisyonu, 37 maddelik değişiklik paketi üzerindeki çalışmalarını tamamlarken, sorunlu maddelerden "idamın savaş, yakın savaş tehlikesi ve terör suçları dışında kaldırılmasına" ilişkin düzenleme kabul edildi. PKK lideri Abdullah Öcalan’ın, AB yolunda Türkiye’nin önünde engel olarak gösterilen idam cezasının kaldırılmasından yararlanmasının yolu da kapandı. 
     DYP’li Ayvaz Gökdemir, idamın kaldırılmasını "Türkiye düşmanlarının istediğini ve Öcalan’ın idamının infazını engelleme amacı taşıdığını" savundu. MHP dahil diğer partilerin temsilcileri, terör suçlarında idamın korunduğunu, ABD’ye yapılan saldırıdan sonra bu düzenlemenin diğer uluslara örnek olacağını savundu. Bu düzenlemeye tüm partiler kabul oyu verirken, 4 DYP’li "ret" dedi. Başkan Turhan Tayan’ın uzlaşma isteği üzerine verilen aranın ardından yapılan ikinci oylamada DYP’li Ahmet İyimaya ve Ali Naci Tuncer kabul, Ayvaz Gökdemir ve Salih Çelen ise yine ret oyu verdi. 
     Oyçokluğuyla kabul edilen değişiklikle Meclis’e, devlete karşı işlenen suçları düzenleyen Anayasa’nın 14. maddesinde sayılan fiillerden hüküm giyenleri affetme yetkisi ve af kararlarını 5’te 3 çoğunlukla alması koşulu getirildi. Geçici maddeyle, yasa yürürlüğe girmeden önce bu maddedeki fiilleri işleyenler hakkında af kararı verilemeyeceği benimsenirken, Öcalan’ın son umudu da ortadan kaldırıldı. 
     
     Erbakan da üzüldü 
     SP’nin 69. maddede siyaset yasağının 5 yıldan 4 yıla indirilmesine ilişkin önergesi reddedilirken, RP eski Genel Başkanı Necmettin Erbakan’ın bir yıl önce partinin başına geçmesi ihtimali ortadan kalktı. Düzenlemede, kapatmanın yanı sıra partileri devlet yardımından kısmen ya da tamamen yoksun bırakma cezası da getirildi. 
     Parti kapatmayı öngören 69. maddedeki değişik şöyle 
     "Bir siyasi parti, bu nitelikli fiiler o partinin üyelerince yoğun bir şekilde işlendiği ve bu durum o partinin büyük kongre veya genel başkan veya merkez karar veya yönetim organları veya TBMM’deki grup genel kurulu veya grup yönetim kurulunca zımnen veya açıkça benimsendiği, yahut bu fiiller doğrudan doğruya anılan parti organlarınca kararlılık içinde işlendiği takdirde, söz konusu fiillerin odağı haline gelmiş sayılır." 
     

</TEXT>
</DOC>
