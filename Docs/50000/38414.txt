<DOC>
<DOCNO> 38414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sondun15.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Katolik Kilisesi'ni karıştıran başpsikopos, karısıyla görüşecek 
</HEADLINE>
<TEXT>

     Maria Sung adlı Güney Koreli doktor, başpiskopos kocası Emmanuel Milingo ile görüşmek için yaptığı açlık grevinde 9. gününe girdi. 
     Her sabah saat 06.00'da Vatikan'daki San Pietro kilisesi önünde kocası Milingo ile görüşmek için dua eden Sung'un, kocasını göreceğine ilişkin resmi açıklama bugün yapıldı. 
     Vatikan sözcüsü Joaquin Navarro Valls, ''Monsenyör Milingo, kararlarını açıklamak için bayan Maria Sung ile görüşecek'' dedi. 
     Valls, görüşme kararının Milingo'nun ''özgür seçimi'' olduğunu belirterek, Vatikan'ın, başpiskoposun vicdanına zorla hiçbir şeyi kabul ettirmeyeceğini ve bunu da istemediğini söyledi. 
     Kocasına dönmek isteyen Sung'a ülkesinden diplomatik destek de gelirken, Güney Kore Dışişleri Bakanı'nın Roma'ya geldiği belirtildi. 
     Güney Kore'nin Vatikan Büyükelçisi Jong II Bae ise, Vatikan ile resmi görüşmelerde bulundu ve Milingo ile Sung'un görüştürülmesini istedi. 
     Milingo, Kilise tarafından aforoz edilmeyi göze alarak, 27 Mayıs'ta, Amerika'da faaliyet gösteren Moon tarikatından, daha önceden tanımadığı 43 yaşındaki Maria Sung ile evlenmişti. 
     Katolik kilisesinde önemli bir yere sahip olan Milingo, yaklaşık 2 hafta önce Roma'ya gelerek Papa 2. Jean Paul ile Castelgondolfo'daki evinde görüşmüş ve bir daha ortaya çıkmamıştı. 
     Milingo, kiliseye geri döndüğünü ve eşi Sung'u bıraktığını açıklamış, eşi Sung ise açlık grevine başlamış ve kocası ile yalnız görüşmeden, eylemine son vermeyeceğini duyurmuştu. 
     Vatikan'ın açıklamasından sonra görüşmenin bugün veya yarın olması bekleniyor. 
     Bu arada evli rahiplerden Franco Maggioni, Sung ile birlikte düzenlediği basın toplantısında, Vatikan'ı ''İki kişiyi ayrılmaya itmekle'' suçladı. 






</TEXT>
</DOC>
