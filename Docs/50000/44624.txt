<DOC>
<DOCNO> 44624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/spor/spo01.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum markajda 
</HEADLINE>
<TEXT>

Beşiktaş Teknik Direktörü adeta kovulduğu Almanya’da tekrar "aranılan adam" oldu. Bild Gazetesi bir çok takımın Christoph Daum’un peşinde olduğunu yazdı 
     ALMAN Narkotik Polisi ile başı derde girince hem Leverkusen’deki işinden olan, hem de milli takımın başına gelemeyen Christoph Daum, ülkesindeki takımlar tarafından gözaltına alındı. Bild Gazetesi haftanın değerlendirmesinde, "Daum’u yeniden izleyebilecek miyiz " başlığıyla Alman hocanın tekrar Bundesliga’da çalışabileceğini gündeme getirdi. 
     BAYER LEVERKUSEN Menajeri Rainer Calmund, Hertha Berlin, Hamburg, Hansa Rostock, Wolfsburg ve Schalke 04’ün Daum ile ilgilendiğini açıklarken, "Adli Tıp kendisini temiz buldu. Christoph Daum’u tekrar aramızda görebiliriz" dedi. Daum ise takımına üç gün izin vererek Almanya’ya gitti. Tecrübeli teknik adamın bir defans ve bir forvet olmak üzere iki futbolcu ile anlaşmak üzere olduğu öğrenildi. 
     
Çelik’e tam not      BEŞİKTAŞ-Kocaelispor maçında kötü tezahürat nedeniyle soyunma odasına giden hakem Mutlu Çelik’e gözlemci Serdar Çakır 10 üzerinden 8,5 verdi. Çakır, Çelik’in çok başarılı bir yönetim gösterdiğini raporunda belirterek, "Hakem prosedürü doğru uygulamış, enerjikliği ile tempoyu arttırmıştır" diye yazdı. 
     MUTLU Çelik de raporunda kötü tezahürat ve sahaya atılan tehlikeli maddeleri yazarken, Tayfur’un rakibine yumruk attığı ve bu hareketi sonucu kırmızı kartla oyun dışı kaldığını açıkladı. Bu raporlar doğrultusunda PFDK’nın Beşiktaş ve Kocaelispor’a ağır para cezası verebileceği de vurgulandı. 
     
Musa Eryılmaz kızakta      ANKARAGÜCÜ - Beşiktaş maçının hakemi Musa Eryılmaz’ın dinlendirilmesine karar verildi. MHK, Yusuf Yaylı ve Abdurrahman Arıcı tarafından verilen hakem notunu da 8’den 6’ya indirerek, kendilerini daha dikkatli olmaları için uyardı. 
     
Ali Eren affedildi      BEŞİKTAŞ’TA sezon başında yaptığı açıklamalarla büyük tepki toplayan ve Daum tarafından kadro dışı bırakılan Ali Eren affedildi. Bilgili başkanlığında toplanan yönetim Daum’un da onayını alarak bugünden itibaren Ali Eren’in A takım ile çalışmalara çıkmasını kararlaştırdı. Gaziantepli Fatih Tekke için pazarlıkların son aşamasına geldiği ve büyük ihtimalle bu işin biteceği belirtildi. 
     



 SPOR 



























</TEXT>
</DOC>
