<DOC>
<DOCNO> 42006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur01.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Avrupalı müttefiklerimiz terörde bize anlayış göstermedi" 
</HEADLINE>
<TEXT>

     Başbakan Bülent Ecevit, "ABD ile bizim aramızda teröre karşı mücadele bakımından dayanışma zaten vardı. Fakat bazı Avrupalı müttefiklerimiz, bize uzun yıllardır büyük acılar çektiren bölücü terör karşısında bize anlayış göstermediler, hala da bu devam ediyor."dedi. 
     Ecevit, ABD'de dün gerçekleştirilen terörist saldırıları değerlendirirken, ''ABD'nin karşısında bir devletin, böyle bir harekette bulunmuş olabileceğini aklım, hayalim kabul etmiyor. Akla, mantığa sığmıyor'' dedi. 
     Ecevit, bütün dünyayla birlikte Türkiye'nin de biraz sıkıntı çekeceğini dile getirerek, ''Halkın paniğe kapılması için şu aşamada bir neden yok, bölgemize sıçrayacak bir sürtüşme ihtimali henüz yok. Böyle bir belirti yok. Kimse paniğe kapılmamalı'' diye konuştu. 
     Başbakan Bülent Ecevit, TRT-2'de yayınlanan ''Dosya'' adlı programa katılarak soruları yanıtladı. 
     ABD'deki terörist eylemle ilgili olarak, bazı çevrelerin Ortadoğu ve Afganistan'ı hedef gösterdiğini ifade edilmesi üzerine Ecevit, ''ABD bir savaş ilan etti ama savaşın muhatabı, hedefi belli değil...'' dedi. Ecevit, bir belirsizliğin söz konusu olduğunu dile getirerek, şöyle konuştu 
     ''Terör korkunç bir olaydır. Zannediyorum insanlık tarihinin en ağır terörist eylemidir. Bu terör hareketi, görünürde ABD'yi hedef alıyor gibiydi ama aslında barışa karşı, insanlığa karşı, bütün dünyaya karşı savaş ilanı gibiydi. Terör hareketinin ilginç sonuçları var veya buradan çıkarabileceğimiz sonuçları var. 
     Görüldü ki, çağımızda artık saldırı son derece kolay, ama savunma son derece de zor. Ayrıca bir savaş hareketini kazanabilmek için illa silahlı olmak da gerekmiyor. Düşünün ki, dünkü terör eylemleri bir büyük savaş görüntüsündeydi, her tarafta patlamalar oluyordu, insanlar ölüyordu, ama bir tek silah kullanılmadı. Silah kullanılmadan bu hareketi yapanlar kendileri açısından bir zafer kazanmış gibi oldular. Silah devletler için gereklidir, ama bunun yeterli olmadığı, hiç silah kullanmadan da korkunç eylemler yapılabileceği görülmüş oldu. 
     Bunların çaresi nedir Her şeyden önce terörizmi reddeden milletlerin, kuruluşların yeni yöntemler, yeni stratejiler belirleme konusunda harekete geçmesi gerekiyor. Ayrıca, teröre karşı olan ülkelerin terör konusunda kendi aralarında dayanışmaları son derece önemli. ABD ile bizim aramızda teröre karşı mücadele bakımından dayanışma zaten vardı. Fakat bazı Avrupalı müttefiklerimiz, bize uzun yıllardır büyük acılar çektiren bölücü terör karşısında bize anlayış göstermediler, hala da bu devam ediyor. Türkiye'de bazı yapılan terörist eylemlerin müttefikimiz olan bazı ülkelerde planlandığını biz biliyoruz. Elbette o ülkelerin istihbaratları da biliyordur. Fakat öyle umuyoruz ki, ABD'deki olaylardan sonra artık bize karşı olumlu davranmayan Avrupa ülkeleri de umarım ki daha anlayışlı olurlar.'' 
     Başbakan Ecevit, terörizmle mücadelede ortak tavrın son derece önemli olduğuna dikkati çekerek, mutlaka uluslararası alanda etkili, etkin bir ortak arayış kurulmasının şart olduğunu, başka türlü ''silahsız zaferler kazananlarla başa çıkmanın zor olacağını'' dile getirdi. 
     
     Dinsel bloklaşma... 
     ABD'deki eylemlerin ''radikal islami guruplar'' tarafından yapılmış olabileceği yorumlarının anımsatılarak, ''Dinsel bir bloklaşma olabilir mi '' sorusu üzerine Ecevit, ''Bunu kesinlikle temenni etmem'' dedi. Dünyada din kavgaları çıkacak olursa kalıcı sonuçlar doğuracağını dile getiren Başbakan Ecevit, terörü, Müslümanlık, Hıristiyanlık, Musevilik diye ayırmanın yanlış olduğunu ifade ederek, ''Terörün her türlüsü aynı şekilde kötüdür, insanlığa aykırıdır'' dedi. 
     Eylemlerin, radikal hareketleri destekleyenler tarafından başarı olarak görüldüğü şeklinde yorumlar yapıldığının belirtilmesi üzerine Ecevit, sözlerini şöyle sürdürdü 
     ''Bir kere terör eylemleri yapanları desteklemek son derece olumsuz bir davranış. Bu insanlık suçu olan terörizmin günahlarını paylaşmak anlamına geliyor. Bu son terör olayının bir teşhisi gerekli... Nereden kaynaklandığını bilmek gerekir. 
     Ondan önce ABD'nin kesin bir karar alabileceğini sanmıyorum. Bu günler çok duygusal dönemler. Gafil avlandı, ABD istihbaratı... ABD halkının hiç beklemediği türden bir olayla karşılaştı. ABD katıldığı savaşları bile başka topraklarda yaptı. Kendi toprakları üzerinde böyle bir olayla karşılaştığı için yönetim de duygusal bir tavır içinde, bunu anlayışla karşılamak gerekir. Aradan birkaç gün, bir kaç hafta daha geçtikten sonra durum aydınlığa kavuşmuş olacaktır.'' 
     Ecevit, bir soru üzerine Milli İstihbarat Teşkilatı'nın MİT ABD ve diğer ülke istihbaratlarının üst düzey görevlileriyle iyi ilişkiler ve diyalog içinde bulunduğunu belirterek, ''MİT'e büyük güven var dışarıda. ABD ile de istihbarat bakımından etkili dayanışma var. Bir sıkıntımız yok'' dedi. 
     Türkiye terörle mücadele ederken Avrupalı bazı devletlerin silah ambargosu dahi uyguladığının ifade edilmesi üzerine Başbakan Ecevit, bazı devletlerin hükümetlerinin bile maalesef Türkiye'deki terör eylemlerine destek verdiğini söyledi. Türkiye'nin mücadelesini engellemek için bazı girişimlerde bulunulduğunu dile getiren Ecevit, ''Bu bizi tabii engellemiyor. Silah bulma kaynaklarımızı değiştirebiliyoruz, kendimiz üretiyoruz. Ama dediğim gibi bir yandan da silah kullanmadan da savaş kazanılabiliyor'' diye konuştu. 
     
     'Aklım hayalim almıyor' 
     Bir örgütün cezalandırılması gibi bir sonucun ortaya çıkıp çıkmayacağı şeklindeki soruyu yanıtlarken de Ecevit, ''Olabilir tabii... ABD'nin karşısında bir devletin böyle bir harekette bulunmuş olabileceğini aklım, hayalim kabul etmiyor. Akla, mantığa sığmıyor. O bakımdan bir örgüt olabilir, hangi örgüt, nasıl bir örgüt onu bilemem.Bu konuda benim de tahminlerim olabilir ama o konuda bir şey söyleyebilecek konumda değilim'' dedi. 
     Yapılan eylemin Türkiye'de uygulanan ekonomik programı etkileyip etkilemeyeceği sorusuna da Ecevit, şu karşılığı verdi 
     ''Bütün dünyayla birlikte biz de biraz sıkıntı çekeceğiz. Şok devam ederken açıklanan rakamlar, yapılan gözlemler, olumsuz bir olayın, ekonomimiz üzerinde olumsuz bir etkinin olmadığını gösterdi. İnşallah bu durum devam eder. ABD'de terörden kaynaklanan ekonomik sıkıntıların da uzun süreli olacağını zannetmiyorum. ABD'nin ekonomisi çok güçlüdür. Eylem, herhangi bir sanayi kuruluşuna yöneltilmiş değildir. Kısa sürede ABD ekonomisinin canlanacağını da düşünüyorum. Belki bu olay bir hareketlenmeyi de beraberinde getirir. 
     IMF'nin Türkiye'deki temsilcisinin bir demeci vardı. IMF'nin vaat ettiği kredilerde bir aksama olmayacağını söyledi. 
     Bu sırada ufukta ek bir yardım yok. Belirli bir miktarda kaynaktan yararlandık. Tabii bu gereksinmelerin çok gerisinde ama dünya ölçütlerinde hiç de fena sayılmayacak bir rakam. Türkiye'nin büyük kaynakları var. Ama bunlar şimdiye kadar yeterince değerlendirilmemiş. Bu konuda bazı çalışmalar yapıyoruz. Kalıcı önlemler almak istiyoruz. Dış kaynaklı olan yardım, finans sektöründe, bankacılık konusunda bir takım düzenlemeler getiriyor. Fakat bunlar ülkenin kalkınması, ekonomideki daralmadan kurtulmak için gerekli, ama yetersiz.'' 
     
     'Sıçrama ihtimali yok' 
     Başbakan Bülent Ecevit, halkın paniğe kapılması için şu aşamada bir neden olmadığını dile getirerek, ''Bölgemize sıçrayacak bir sürtüşme ihtimali henüz yok. Böyle bir belirti yok. Kimse paniğe kapılmamalı. Biz vatandaşlarımızı, konuklarımızı turistlerimizi rahatsız etmeyecek ölçüde tedbirler alıyoruz. Medyanın halkın paniğe kapılacağı yayınlardan kaçınması gerekiyor. Tiraj yapabilmek için bu gibi olayları kullanmak doğru olmaz. Bunu medyamızın bu şekilde algıladığını, buna göre davranacağını biliyorum'' dedi. 
     NATO'nun Brüksel'de ABD'deki terörist saldırılarla ilgili yaptığı toplantıyı da değerlendiren Ecevit, terör konusunda Türkiye'nin haklılığının, mağdurluğunun açık bir şekilde görüldüğünü söyledi. Ecevit, toplantıdan, Türkiye ve dünya açısından çok önemli sonuçlar çıkacağına olan inancını dile getirdi. 






</TEXT>
</DOC>
