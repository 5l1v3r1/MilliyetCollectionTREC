<DOC>
<DOCNO> 48253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur08.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da fare nöbeti.. 
</HEADLINE>
<TEXT>

     Bolu'nun Yazıören köylüleri, iki aydır köylerinde ortaya çıkan fareleri avlamak için geceleri silahlı nöbet tutuyorlar. 
     Yazıören Köyü Muhtarı Ali İhsan İnal, iki ay önce köylerinde ortaya çıkan ve normal fareden daha büyük olan fareleri avlamak için bazı köy sakinlerinin gece silahlı nöbet tuttuğunu söyledi. İnal, köylerinin yanından geçen Büyüksu Deresi ve köyün kenarına dökülen çöplerden geldiklerini tahmin ettikleri farelerin, ''erzak depoları ve hayvanların yemlerine zarar verdiklerini'' söyledi. 
     Yazıören Köyü sakinlerinden Muzaffer Özay, dört ay önce uyurken fare tarafından ısırıldığını belirterek, ''Geceleri korkudan gözümüze uyku girmiyor. Farenin beni ısırdığını sabah bacağımdaki acıdan anladım, fareler ısırdıkları yeri uyuşturuyor'' diye konuştu. 
     Gece yarısından sonra silahlarıyla fare avına çıkan köylülerden Sabahattin Aslan ise iki aydır her gece fare nöbeti tuttuğunu anlatarak, ''İki ayda 30-40 fare avladım. Fareler artık köy sakinlerinin yaşamının bir parçası oldu. Nöbetten sonraki gün köy sakinleri geceden kalan fare avı anılarını anlatıyorlar'' dedi. 
     İhsan Yaman, iki aydır köylerinde ortaya iri farelerin evlerde, ahırlarda yaşayan küçük fareleri yediğini iddia ederek, ''Büyük fareler ortaya çıktıktan sonra köydeki küçük fareler ortadan kayboldu. 
     Farelerin bulaşıcı bir hastalığa neden olmasından korkuyoruz'' diye konuştu. 
     






</TEXT>
</DOC>
