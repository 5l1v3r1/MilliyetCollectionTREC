<DOC>
<DOCNO> 45568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun19.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, Bin Ladin'i mahkemeye çıkarmaya hazır... 
</HEADLINE>
<TEXT>

     Afganistan'daki Taliban yönetiminin, Usame Bin Ladin'i, ABD'deki saldırılarla bağlantısı hakkında kanıt olması halinde gözaltına alarak yargılamaya hazır olduğu bildirildi. 
     Taliban'ın İslamabad Büyükelçisi Abdüsselam Zaif, Afganistan'da şeriatın yürürlükte bulunduğunu hatırlattı ve Bin Ladin'i yargı önüne çıkarmak için en uygun yerin de kendi ülkeleri olduğunu söyledi. 
     Bin Ladin'i gözaltına almanın kendileri açısından sorun olmadığını belirten Zaif, ''Eğer birileri gelir ve ona ithamda bulunursa, onu gözaltına alırız. Fakat, itham olmadan gözaltına alırsak, bize 'Amerika nerede, niçin beni gözaltına aldınız' diyecektir'' şeklinde konuştu. 
     Abdüsselam Zaif, Bin Ladin'i, ''hakkındaki iddialara göre de şeriata uygun olarak mahkemeye çıkarabileceklerini ve kanıtların daha sonra mahkemeye sunulabileceğini'' söyledi. 
     Bu arada, ABD'nin olası bir saldırısına hazırlanan Taliban'ın ülkedeki tüm önemli noktalara kuvvetlerini yerleştirdiği belirtiliyor. 
     Taliban kaynakları, Özbekistan sınırına 8 bin asker daha konuşlandırmaya karar verdiklerini daha önce açıklamıştı. İki bin Taliban askerinin de şehri korumuk için Kabil'in kuzeyindeki mevzilere hareket ettiği kaydediliyor. 
     






</TEXT>
</DOC>
