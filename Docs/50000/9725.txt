<DOC>
<DOCNO> 9725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/soneko15.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatili piyasalara soluk aldıracak 
</HEADLINE>
<TEXT>

     İstanbul Menkul Kıymetler Borsası İMKB ve İstanbul Altın Borsası İAB , bayram resmi tatili ve idari izin nedeniyle bugünkü 2. seansın ardından 9 günlük tatile girecek. 
     Uzun bayram tatili, Borsa ve para piyasalarına soluk aldıracak. Tarihin en büyük iç borç ödemesinden bir gün önce Hazine ihalesinin yapılacağı 20 Şubat'ta patlayan Başbakan-Cumhurbaşkanı arasındaki kriz sonrası piyasalarda başlayan ve 21 Şubat'ta Borsa tarihine ''Kara Çarşamba'' olarak geçen gelişmelerin ardından 22 Şubat'ta dalgalı kur sistemine geçilmişti. 
     TL'nin dolar karşısındaki değer kaybı yüzde 40 civarında gerçekleşirken, enflasyonu düşürmeye yönelik ekonomik programın ana ayaklarından biri olan döviz çıpası uygulamasından vazgeçilmesi, ekonomi çevrelerinin moralini bozdu. 
     Merkez Bankası Başkanı Gazi Erçel ve Hazine Müsteşarı Selçuk Demiralp istifa etti. Ekonomi yönetiminde yeni arayışlara gidildi. Bu arada, Ulusal Bank, Fon'a devredildi. Dünya Bankası Başkan Yardımcısı Kemal Derviş, Başbakan Ecevit'in davetini kabul ederek görüşmelerde bulunmak üzere Türkiye'ye geldi. Ekonomi çevreleri, uzun bayram tatili sonrasında, hükümetin yeni bir ekonomik program ve güven duyulacak bir ekonomi yönetimini açıklayacağı beklentisinden kaynaklanan iyimserlikle döviz ve faizlerin dengeye oturmasının beklendiğini bildirdiler. 




</TEXT>
</DOC>
