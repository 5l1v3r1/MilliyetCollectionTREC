<DOC>
<DOCNO> 34652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/guncel/gun19.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     TRT kararnamesinde imzalar atıldı 
     Koalisyon liderlerinin mutabakatına rağmen geciken TRT Genel Müdürü Kararnamesi üzerinde dün uzlaşma sağlandı. DSP ve ANAP'lıların, Yücel Yener'in atanmasına ilişkin kararnameye imza koymalarından sonra gözler, imzaları eksik olan MHP Genel Başkanı Devlet Bahçeli ve Devlet Bakanı Tunca Toskay'a çevrildi. Dün Mesut Yılmaz devreye girerek, Hüsamettin Özkan'a eksik imzalardan duyduğu üzüntüyü dile getirdi. Özkan, Bahçeli’den imzaların tamamlanmasını istedi. Bahçeli imza atarken, Toskay'ın da bugün imzalayacağı öğrenildi. 
     
     Etibank sanıkları 1 ay sonra DGM’de 
     Etibank'ın içinin boşaltılmasıyla ilgili İstanbul DGM'de açılan 18 sanıklı davada, Dinç Bilgin, Cavit Çağlar ve Nail Keçili, 29 Ağustos'ta ilk kez h kim karşısına çıkacak. Etibank iddianamesi, dün İstanbul 6 No'lu DGM'ye verildi. Sanık avukatları, dosyanın dolandırıcılık suçu yönünden görevsizlik kararıyla’ ayrılarak ağır ceza mahkemesine gönderilmesini istedi. DGM bu istemi reddetti. 
     
     Ergin kardeşler yine ayrı düştü 
     Uşak Cezaevi'nde çıkardıkları isyanın ardından farklı cezaevlerine nakledilen, Nuri ve Vedat Ergin kardeşler yine birleşemedi. Nuri Ergin'i hastalığı nedeniyle tedavi görmesi için Edirne F tipi Cezaevi'ne nakleden Adalet Bakanlığı, bu cezaevinde kalan kardeşi Vedat Ergin'i ise Tekirdağ Cezaevi'ne koydu. Ceza ve Tevkifevleri Genel Müdürü Ali Suat Ertosun, bazı basın organlarında yayımlanan, Ergin kardeşlerin aynı cezaevine konulduğu yönündeki açıklamaların doğruyu yansıtmadığını söyledi. 
     
     Pendik’te fuhuş evine baskın 
     Pendik'te Kurtköy Jandarma ekiplerinin Yenişehir Mahallesi Birlik Sitesi'ndeki bir daireye yaptığı baskında, Moldova uyruklu Tatiana Paskal 20 ve Ecatarina Negru 23 ile Yılmaz Uludağ yakalandı. Jandarma yetkilileri, Uludağ'ın sorgusunda Moldovalı kadınlara müşteri bulduğunu, Paskal ile Negru'nun da fuhuş yaptıklarını itiraf ettiklerini kaydetti. İki kadın sınır dışı edilecek. 
     
     Polis, kovalamaca sırasında şehit oldu 
     Ordu'nun Ünye ilçesinde otobüs terminalinde asker uğurlayan Hasan Yıldız 46 ile aralarında bir süredir husumet bulunan Hasan Erkuş arasında tartışma çıktı. Erkuş 45 , Yıldız'ı ruhsatsız silahıyla yaraladı. Olay yerine gelen emniyet güçleri, Erkuş'u kovalamaya başladı. Erkuş, yakalanacağını anlayınca, polis Adnan Savaş'a üç el ateş etti. Ağır yaralı olarak Ünye Devlet Hastanesi'ne kaldırılan Savaş kurtarılamadı. Diğer yaralı Yıldız'ın tedavisinin sürdüğü, Erkuş'un yakalanmasına çalışıldığı bildirildi. 
     
     İşkenceci polise 6 yıl 8 ay hapis 
     Çanakkale'nin Yenice ilçesinde, kahveci Mustafa Koca'yı gözaltında döverek öldürdüğü iddiasıyla yargılanan polis memuru Niyazi Çağlar, 6 yıl 8 ay hapis cezasına çarptırıldı. Kahvehane işleten Koca, 6 Temmuz 1999'da, alkollü olarak çevreyi rahatsız ettiği gerekçesiyle gözaltına alınmış, karakola götürüldükten üç saat sonra fenalaşarak yaşamını yitirmişti. Çağlar, iki yıldır tutuklu yargılanıyordu. 
     
     Cep telefonu mesajıyla haraç 
     İstanbul Organize Suçlar ve Asayiş Şube müdürlükleri ekipleri tarafından düzenlenen operasyonlarda, bazı işadamlarına cep telefonuyla tehdit mesajları gönderip haraç istedikleri ve eski model araçları sahte belgelerle yeni gibi gösterdikleri belirlenen iki ayrı şebeke üyesi 14 kişi yakalandı. Bu kişilerden Ünsal Tembel'in, Artaki Tanrıverdi adlı işadamından 15 bin dolar haraç aldığı kaydedildi. Adam yaralama, çek - senet tahsilatı ve haraç alma olaylarına karışan Ali Nuri Bakır da, sekiz adamıyla birlikte ele geçirildi. 
     



 GÜNCEL 




























</TEXT>
</DOC>
