<DOC>
<DOCNO> 39018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/guncel/gun08.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar fetvayla yasaklanır mı 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Karacabey İşadamları Derneği, kriz ortamında halkın dolar toplamasının en az faiz kadar haram olacağı konusunda fetva çıkarılması teklifinde bulundu. Bu öneri üzerine ekonomistler ve din adamları farklı görüşler belirtti. Dinin ekonomiye müdahalesinin anlamsız olduğunu savunanların yanı sıra "Fetva olmasa da uyarıda, tavsiyede bulunulabilir, hutbe çıkarılabilir" görüşü dile getirildi. 
     
     Mehmet Yıldırım İstanbul Ticaret Odası Başkanı 
Fetvayla düşmez      Yasaklanması doları karaborsaya iter. Doların değeri emirle, fetvayla düşmez. Alınacak tedbirlerle düşer. Her beceremediğimize yasak getirirsek ülkeye haksızlık ederiz. Biz iki krizle art arda karşılaşmasaydık dolara bu denli hücum olmazdı. Öncelikle devlet bütün uygulamalarını dövize endeksli yaptı. Türkiye’de, Türk lirasından kaçış var. Doları ilk basan ülke ABD bile yılbaşından bu yana 6 kez müdahale etti. Türkiye’de de döviz büroları azaltılsın. Alış ve satışlarda kasa usulü kullanılsın. Fetva ile ekonomi yönetilir mi 
     
     Necati Tayyar Taş İstanbul Müftüsü 
Normlar dine göre şekillenmez      Dünyada ekonominin de kendine has kuralları, kaideleri vardır. Ekonomi kendi çarkının kuralları çerçevesinde yaşar, yaşatılır. Dünyada da bunun bir ölçeği ve normu vardır. Bu normları dinin kaidelerine göre şekilendiremezsiniz. Bunu şöyle yapın, bunu böyle yapın, doları alın, markı satın, Türk parasını muhafaza edin şeklinde, kendi mecrasında işleyişine müdahale et demek dinin konusuna girmez. 
     
     Tayyar Altıkulaç Diyanet İşleri eski Başkanı 
Uyarı yapılabilir      Ülkenin ekonomik çıkarlarının gerektirdiği bir şey ekonomistler tarafından öngörülüyorsa bunlara tabii ki uyulması, dikkat edilmesi tavsiye edilebilir. Siparişle haram ya da helal diye bir fetva çıkarılamaz, ama uyarıda bulunulabilinir. Ekonomistlerle görüşürüm, onlar bu yanlış bir şey, milletin Türk lirasına yönelmesi lazım. Dolara yönelmek yanlıştır yönünde fetva vermem ama bunlara uymak gerekir diye topluma uyarıda bulunabilirim. Dolara yönelmek haramdır diyemem. Tavsiyelerde bulunulabilir, ama fetva çıkarılmaz. 
     
     Prof. Dr. Salih Akdemir 
Hutbe çıkarılsın      Doların en azından kullanılması azaltılabilir. Diyanet İşleri istediği gibi olaya müdahale eder. Önemli olan burada toplumun çıkarına uygun sonuçlar elde etmektir. Bu olumsuz durumun giderilmesine katkıda bulunmaktır. Amaç bir paraya karşı cephe almak değildir. Türkiye laik bir ülke. Fetva dediğimiz şey de bir görüştür. Dini bir tarafı yok. Diyanet İşleri Başkanlığı fetva verirken toplum duyarlılıklarını göz önünde bulundurur. Olay dini bir olay değil. Hutbe çıkarılsın, halk bilinçlendirilsin. 
     



 GÜNCEL 















</TEXT>
</DOC>
