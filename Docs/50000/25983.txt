<DOC>
<DOCNO> 25983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/eko08.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kotta kafa adamdı, Kekko ı ıh... 
</HEADLINE>
<TEXT>

Ankara Kulisi Zülfikar Doğan 
     Muhtemelen yarın düzenleyecekleri basın toplantısı ile Ankara’dan ayrılmaları beklenen IMF Heyeti’nin başı Masa Şefi Finli Juha Yuha Kahkonen, tam bir işkolik. 
     Bürokratlar önce Devlet Bakanı Derviş ile başlayan "sabahın seheri" ve "gecenin bir yarısı" toplantıları ile "telef" olurken, on gündür de "Kekko" çıktı başlarına. 
     Yuha’yla yapılan çalışmalarda, mesainin asgari bitiş saati gece 23.00 - 24.00 olurken, son günler de bu saatler bile "makul ve aranır" oldu, çünkü sabahın ilk saatlerine uzuyor toplantılar. 
     Bürokratların deyişi ile Kekko sanki yarasa gibi. Gece de uyumuyor mubarek. Sabahleyinde erkenden yine çalışma toplantısı. Yemeyi, içmeyi de sevmiyor. 
     Oysa kulakları çınlasın, Cotta’ya bayağı alışılmıştı. Adeta bizdendi garibim. Adanayı, döneri götürür, aslan sütüne bayılır, hamsi dersen aynen Bir de siniyle "havuç dilimi baklava" tamam değil mi 
     Yok kardeşim bu Kekko ile nerdeee..Adam bir ögünle günü geçiriyor. Hele kebap, baklava, adını bile anmıyor. Sudan başka bir şey içmiyor, ya da en fazla "sek kola " olabilir. Varsa, yoksa iş..Temel fıkrasındaki gibi "organize olalım beyler " 
     Bizim ekonomi bürokratları, daha üç yıl, Ankara’yı su yolu yapacak Yuha’yı gördükçe derin, derin iç geçirip, "Ah, Cotta, ah..ne olurdu, şu çıpa tutsaydı da, böyle dalgalanmasaydık " der gibiler. 
     
Şekerli bir YPK anısı      Hafta içinde toplanan YPK’da tütün yasasında uzlaşı sağlanamadı. Şeker kanununda böyle olmamıştı. Tütün üst kurulunda ve TEKEL’in bölünmesinde görüş ayrılıkları keskin. 
     Şeker kanunu şeker gibi geçmişti oysa. YPK’ların müdavimi, tepelerden bir bürokrat anlatıyor 
     "Tarım mevzusu olunca anlayan, anlamayan konuşuyor. Bir "dünya fiyatı" dır gidiyor. 
     Bütün ülkelerde, tarımsal ürünlerin, içerideki fiyatı ile, ihraç fiyatı çok farklıdır. Bu hep böyledir. Taban fiyat belirlerken, dünya fiyatı demiyorlar mı, şeytan kalk şunların dünyasını değiştir diyor. 
     YPK’lardan birinde, Demirel’in başbakan, Tansu hanım Ekonomi bakanı şeker pancarı fiyatları tartışılıyordu. Tansu hanım, dünya şeker fiyatları ile, içerideki fiyatları kıyaslayan bir sunuş yaparken, Süleyman Bey, oturunuz Tansu hanım. Bizde pancar, dışarıda kamış ikisinin fiyatı kıyaslanmaz. Dünya fiyatları umumiyetle şeker kamışına göredir. Bu kıyaslamadan netice alınmaz. Siz şeker kamışını bilmezsiniz" demişti de, herkes sus - pus olmuştu. Şimdi de habire iç piyasa - dünya borsaları, yok efendim şikago, yok Kansas, yok şeker borsası diye ahkam kesenlere, televizyonlara çıkıp, üreticinin memurlaştırıldığını, söyleyenlere bu kamış hikayesini hatırlatmak gerekiyor herhalde." 
     



 EKONOMİ 



















</TEXT>
</DOC>
