<DOC>
<DOCNO> 36918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur16.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtarlar partilerini kurdu "Ulusal Muhtariyet Partisi" 
</HEADLINE>
<TEXT>

     Ulusal Muhtariyet Partisi UMP adıyla Hüseyin Özkan başkanlığında yeni bir parti kuruldu. Ulusal Muhtariyet Partisi Türkiye'nin 38. partisi oldu. 
     Hüseyin Özkan ve parti kurucuları, İçişleri Bakanlığı'na gelerek partinin kuruluş dilekçesini İçişleri Bakanlığı Genel Sekreteri Hüseyin Aksoy'a sundular. 
     Adapazarı Geyve İlçesi Örencik Köyü Muhtarı ve Tüm Muhtarlar Derneği Genel Başkanı Hüseyin Özkan, dilekçeyi sunmadan önce yaptığı açıklamada, muhtarlar olarak yıllardır halka hizmet ettiklerini, siyasilere yaptıramadıkları hizmetleri, göreve talip olarak kendilerinin yapmayı amaçladıklarını söyledi. 
     Herkesten destek beklediklerini belirten Özkan, halkın çektiği sıkıntıları bildiklerini, bu sıkıntıları parlamentoda millet adına dile getirmek istediklerini ifade etti. 
     Bir gazetecinin, ''Siyasi yelpazenin neresindesiniz '' sorusu üzerine Özkan, şöyle konuştu 
     ''Siyasi yelpazenin merkezindeyiz. Bu ülke sağ ve soldan çok çile çekti. Devlete, millete hizmet eden insanların sırf sağcı ya da solcu oldukları için görevden uzaklaştırıldıklarını gördük. Onun için siyasi yelpazenin ne sağında, ne solundayız. İki kolumuzu açıyoruz. Sağ kolumuzla sağcıları, sol kolumuzla solcuları bünyemize almak istiyoruz.'' 
     ''Partiniz herkese açık mı '' sorusuna ise Özkan, ''genelde herkese açık olduğunu, ancak, partide birinci derecede muhtarların görev alacağını, onun dışında vatansever insanları parti bünyesine alacakları'' yanıtını verdi. 
     Özkan, ''Ulusal Muhtariyet Partisi'' ismini seçmelerine ilişkin bir soru üzerine, ''Muhtariyet seçilmişlikten özgürlükten gelen bir kelime. Özerklik anlamına da geliyor. Olacaksa da ülkenin özerkliği olacak. Muhtariyetin birkaç anlamı var. Biz zaten özerklik olarak kullanmadık. Biz iyi manasıyla kullandık'' diye konuştu. 
     
     "3. parti olacağız" 
     Özkan, ''seçimlerde iddialı mısınız '' sorusu üzerine de, ''İddialıyız. Bu yıl içinde baskın bir seçimle karşılaşmazsak... Genel Kurulu yapana kadar zamana ihtiyacımız var. 3. parti olmakta iddialıyız. Çıtayı böyle koyduk'' dedi. 
     ''Partinizin işareti nedir '' sorusuna Özkan, ''İşaret yapmıyoruz. Bizim amblemimiz mühür. Muhtarın dertlerine mühür vuruyoruz'' cevabını verdi. 
     Özkan, ''Üye sayınız nedir '' sorusu üzerine de Kurucular Kurulu'nun 34 kişi olduğunu söyledi. Özkan, ''Kurucular kuruluyla yola çıkıyoruz. Ama 51 bin muhtarımız var. Bunun yüzde 80'inin bizimle beraber hareket edeceğine inanıyoruz'' dedi. 
     Daha sonra, Hüseyin Özkan, partinin kuruluş dilekçesini İçişleri Bakanlığı Genel Sekreteri Aksoy'a sundu. 
     Aksoy da ''Alındı Belgesi''ni ''hayırlı olsun'' dileğiyle Özkan'a verdi. 







</TEXT>
</DOC>
