<DOC>
<DOCNO> 29431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/yasam/yas01.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mültecilere bir firar’ yetmedi 
</HEADLINE>
<TEXT>

Yurtdışına kaçmak üzereyken yakalanıp sınır dışı edilecek 49 göçmen hamile bir kadını bahane edip otobüsü durdurarak yeniden 'firar' etti 
     İSMAİL POLAT, TAHSİN AKSU, DİNÇER ŞEREF İstanbul 

     Yasadışı yollardan yurtdışına çıkmaya çalışan Afganistan, İran ve Irak uyruklu 100 kişi, Tekirdağ'ın Marmara Ereğlisi açıklarında yabancı bandıralı bir gemide yakalandı. 
     Yakalanan kaçak göçmenler, işlemlerinin tamamlanmasının ardından Doğubeyazıt'tan sınır dışı edilmek üzere, Arena Turizm'e ait iki otobüse bindirilerek yola çıkarıldı. Ancak otobüslerden birinde bulunan göçmenler, Bayramoğlu'ndaki gişelere gelmeden önce, aralarındaki hamile kadının rahatsızlandığını öne sürerek, aracı durdurdular. 
     Hamile kadın hastaneye kaldırılmaya çalışılırken, bu sırada otobüsteki göçmenlerden 55'i otobüsten inip değişik yönlere kaçmaya başladı. Havanın karanlık olmasından yararlanan göçmenlerden altısı yakalanırken, diğerleri izlerini kaybettirmeyi başardı. 
     
     Hamilenin durumu iyi 
     Bu arada, Kartal Dr. Lütfi Kırdar Eğitim ve Araştırma Hastanesi'ne kaldırılan 6 aylık hamile kadının, herhangi bir rahatsızlığının bulunmadığı öğrenildi. Hamile kadının geri götürüldüğü otobüs, içerisindeki 51 kişiyle polis nezaretinde Doğubeyazıt'a hareket etti. 
     
Sivas’ta 36 Iraklı ele geçti      SONER KAVAK 

     Yurda kaçak yollardan giren 36 Iraklı da Sivas’ta yakalandı. Kent çıkışında yol kontrolü yapan polisler, kasası brandalı olan 58 ET 378 plakalı kamyonu durdurdu. Kontroller sırasında seslerin gelmesi üzerine araçta arama yapan polis, 36 Iraklı ile karşılaştı. Pis bidonlardan su içen kaçaklar, Emniyet’e götürüldü. 
     
Gemiye binemeden yakalandılar      Göçmen akını durmak bilmiyor Dün de Gebze'de yurtdışına çıkmaya hazırlanan 122 göçmen daha yakalandı. Bir ihbarı değerlendiren polis, iki otobüs dolusu mültecinin Dilovası'ndan bir gemiye bindirileceğini belirledi. İstanbul'dan itibaren takip edilen iki otobüsteki Afganistan, İran, Hindistan, Irak, Suudi Arabistan, Filistin ve Doğu Türkistanlı 122 mülteci, Dilovası'nda yakalanarak gözaltına alındı. Aralarında kadın ve çocukların da bulunduğu kişiler, daha sonra Tuzla İlçe Emniyet Müdürlüğü'ne getirilerek haklarında yasal işlem yapıldı. Sorgusu devam eden kaçaklar, pasaport kanununa muhalefetten Tuzla Cumhuriyet Savcılığı'na sevk edildi. İstanbul ve Kocaeli Emniyet Müdürlüğü'nün olayla ilgili soruşturması sürüyor. 
     



 YAŞAM 























</TEXT>
</DOC>
