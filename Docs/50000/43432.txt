<DOC>
<DOCNO> 43432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko16.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Yolsuzlukla mücadelede kararlılığı ortaya koymak zorundayız" 
</HEADLINE>
<TEXT>

     Cumhurbaşkanı Ahmet Necdet Sezer, "Türkiye, bir yandan yönetimin etkinleştirilmesi için arayışlarını sürdürürken, diğer yandan da ülke ekonomisini sıkıntıya sokan yolsuzluklarla savaşım konusunda kararlılığını ortaya koymak zorundadır" dedi. 
     Cumhurbaşkanı Sezer, Hazine Müsteşarlığı, Başbakanlık Teftiş Kurulu başkanlığı ile çok sayıda bakanlığın temsilcilerinden oluşan Yönlendirme Komitesi’nin düzenlediği ODTÜ’deki "Türkiye’de etkin yönetim ve yolsuzlukla mücadelenin geliştirilmesi" konulu konferansa gönderdiği mesajda, gelişmiş ülke olmanın ölçütlerinden birinin, yolsuzlukla savaşın ve yönetimde saydamlığın sağlanmasında elde edilen başarı olduğunu kaydetti. 
     Sezer, konferansın, etkin yönetim yapısı ve yolsuzlukla savaşım gibi Türkiye’nin birbirini bütünleyen iki temel sorununu gündeme taşıdığını ve çok yönlü tartışılmasına olanak tanıdığını kaydetti. 
     Küreselleşen dünyada, ortak sorunlardan biri olan yolsuzluğun her ülkenin içinde bulunduğu koşullara göre farklılık gösterdiğine işaret eden Cumhurbaşkanı Sezer, şunları kaydetti 
     "Yolsuzlukların bugün ekonomik dengeleri bozan bir duruma gelmesi, kabul edemeyeceğimiz bir gelişmedir. Ülke kaynaklarının savurganca tüketilmesine neden olan ve kişilerin çıkarlarına hizmet eden yolsuzluklara karşı duyarsız kalınması, toplusal barışı zedeleyebileceği gibi devlete olan güveni etkileyecektir. Yolsuzlukla savaşım için devlet, yurttaşlarının karar alma sürecine doğrudan ve daha etkin katıldığı saydam, dürüst yönetim anlayışına kavuşturulmalıdır. Ayrıca yapanın yanına kar kalır şeklindeki yaygın görüş de, yasal düzenlemelerle mutlaka ortadan kaldırılmadır." 
     Her şeyden önce ekonomik istikrarın sağlanması, bütçe ve muhasebe sisteminin etkinleştirilmesi, kapsamlı bir yargı ve yönetim reformunun yapılması gerektiğini de vurgulayan Cumhurbaşkanı Sezer, "dokunulmazlıklar yeterli ölçüde sınırlandırılmalı, yargısal savaşıma olanak sağlanmalı, etkin yönetime işlerlik kazandırılmalı, bürokratik işlemler azaltılmalı, yerel yönetimlerin güçlendirilmesi için önlem alınmalı" şeklinde görüş bildirdi. 
     Cumhurbaşkanı Sezer mesajında, temiz toplum yaratılması yönündeki kararlılığın, yolsuzlukla savaşımda var olan ve alınacak önlemlerin başarı şansını artıracağını ifade ederken, ülkenin yolsuzlukla savaşım ve yönetimde saydamlığın sağlanması konusunda başlatılan çalışma ve kamuoyunun artan duyarlığının, gelecek için kendilerini umutlu kıldığını kaydetti. 
     
     
     







</TEXT>
</DOC>
