<DOC>
<DOCNO> 40700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/ekonomi/eko07a.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa, piyasalara rahat nefes aldırdı 
</HEADLINE>
<TEXT>

Bayındırlık Bakanı Aydın’ın istifa etmesi doları 17 bin lira ve faizi de 3.5 puan düşürürken, borsayı yüzde 0.3 yükseltti 
     EKONOMİ SERVİSİ 

     Bayındırlık Bakanı Koray Aydın’ın yolsuzluk iddialarına daha fazla dayanamayıp istifa etmesi para ve sermaye piyasalarını rahatlattı. 
     İstifanın koalisyon ortakları arasında krize yol açmadan sonuçlanması, doları ve faizi aşağıya çekti. Dolar istifa haberinden sonra bankalararası piyasada 1 milyon 405 bin liraya kadar geriledi. Ancak daha sonra artışa geçti. 
     Serbest piyasada önceki güne göre 17 bin liralık düşüş gösteren dolar 1 milyon 418 bin liraya indi. Bu arada Merkez Bankası, düzenlediği döviz satış ihalesinde ortalama 1 milyon 429 bin liradan 20 milyon dolarlık satış yaptı. 
     
     Döviz rezervi eriyor 
     Öte yandan Merkez Bankası’nın döviz rezervi azalmaya devam ediyor. Geçen hafta 200 milyon dolara yakın gerileme gösteren rezerv, 18.7 milyar dolara indi. Bankanın döviz pozisyon açığı ise 8.5 milyar doları geçti. 
     Döviz rezervlerinde yılın ilk sekiz ayındaki azalış 921 milyon dolar olarak gerçekleşti. Kasım krizinin ardından hızla azalmaya başlayan döviz rezervi, 2000 yılını 19 milyar 635 milyon dolar düzeyinde tamamlamıştı. 
     
     Faizler hızla geriledi 
     Bayındırlık Bakanı Koray Aydın’ın istifa etmesi, bono piyasasında olumlu hava yarattı ve alımları getirdi. Önceki gün yüzde 87’ye kadar fırlayan en çok işlem gören 6 Mart 2002 vadeli bononun faizi dün 3.5 puanlık düşüşle yüzde 82.08 düzeyine geriledi. Merkez Bankası’nın gecelik faiz kotasyonlarını düşürmesi halinde bono faizlerinin de gerilemesi bekleniyor. 
     
     Borsa son anda yükseldi 
     İstifa haberinin ardından doların 1 milyon 400 bin seviyelerine inmesi borsada küçük çapta da olsa alımları getirdi. Endeks ilk seansta 9.733 puana kadar yükseldi. Ancak daha sonra gelen k r amaçlı satışlarla endeks inişe geçti. Seansın son dakikalarında özellikle Yapı Kredi Bankası’na gelen alımlarla endeks yüzde 0.33’lük artışla 9.630’a yükseldi. İşlem hacmi de 163.5 trilyon lira oldu. 
     



 EKONOMİ 






















</TEXT>
</DOC>
