<DOC>
<DOCNO> 40596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun02.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak 5 BM yardım görevlisini sınır dışı etti 
</HEADLINE>
<TEXT>

     Irak, ''ulusal güvenliği tehdit ettikleri'' gerekçesiyle 5 BM yardım görevlisini sınır dışı etti. 
     BM'den yapılan açıklamaya göre, Irak Dışişleri Bakanlığı tarafından verilen notada, ''Gıda Karşılığı Petrol'' programında görevli 4 Nijeryalı ve 1 Bosnalı'nın ''istenmeyen kişi'' ilan edildi ve 72 saat içinde ülkeyi terk etmeleri istendi. BM'nin, Gıda Karşılığı Petrol programının uygulanmasından sorumlu yetkilisi Benon Sevan ise Bağdat yönetiminin notasına karşılık verdiği cevap mektubunda, ''Irak hükümetinin, BM görevlilerine yönelik suçlamasında detaylı veya destekleyici bir kanıt getiremediğini'' bildirdi. Irak'ın kararının uluslararası anlaşmalara karşı olduğunu belirten Sevan, görevlilerin güvenliğini sağlamak için Irak'ın kararına uyulacağını kaydetti. Irak'ın sınırdışı kararını protesto eden BM yetkililerinin 3'ü kadın biri erkek 4 Nijeryalı görevliyi güvenlik kaygıları nedeniyle ülkeden çektiği, Bosnalı kadın görevlinin Irak'ın kararından önce ülkeyi terk ettiği de belirtildi. 







</TEXT>
</DOC>
