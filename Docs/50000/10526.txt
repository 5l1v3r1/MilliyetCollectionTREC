<DOC>
<DOCNO> 10526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur14.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kadınlar Günü tüm yurtta kutlandı 
</HEADLINE>
<TEXT>

     Dünya Kadınlar Günü, çeşitli etkinliklerle kutlanıyor. 
     Alınan bilgiye göre, İzmir'deki bazı siyasi parti ve sivil toplum örgütleri tarafından Bornova'da, Dünya Kadınlar Günü yürüyüş ve mitingi düzenlendi. Kadınlar, Özkanlar Mahallesi'nde toplanarak, Cumhuriyet Alanı'na yürüyüşe geçti. Polisin geniş güvenlik önlemleri aldığı yürüyüş sırasında, kadınlar haklarının çiğnenmesini protesto eden çeşitli pankartlar taşıyarak, sloganlar attılar. Yürüyüş süresince zaman zaman Kürtçe slogan atan kadınlara, güzergah üzerindeki apartmanlarda oturan bazı vatandaşların, balkon ve pencerelerine Türk bayrağı asarak tepki gösterdiği gözlendi. 
     Tertip Komitesi Başkanı Avukat Birgül Değirmenci, Cumhuriyet Alanı'nda yaptığı konuşmada, kadınların cinsel, emek ve toplumsal konularda baskı ve tecavüzlere uğradığını dile getirerek, ulusal ve uluslararası yasaların kadınlar lehine düzenlenmesi gerektiğini kaydetti. 
     Konuşmaları takiben çeşitli gruplar tarafından konser verildi ve halaylar çekildi. Yürüyüş ve miting, olaysız sona erdi. 
     
     Diyarbakır 
     Diyarbakır'da, Vedat Dalokay Yeraltı Çarşısı üzerinde toplanmak isteyen kadınlara izin verilmemesi üzerine, yaklaşık bin kişilik grup, Büyükşehir Belediyesi Mehmet Akif Ersoy Tiyatro Salonu önünde biraraya geldi. 
     Diyarbakır Kadın Platformu Üyesi Avukat Ayla Akad, Dünya Kadınlar Günü etkinlikleri ile ilgili taleplerinin Olağanüstü Hal Bölge Valiliği tarafından uygun görülmeyerek izin verilmediğini kaydetti. 
     Akad, kadınların özgürlük, eşitlik, adalet, barış ve insan onuruna yaraşır yaşam talepleri gerçekleşinceye kadar 8 Mart'ın bir kutlama günü değil, cinsler, sınıflar ve halklar arasındaki eşitsizliklere karşı mücadele günü olmaya devam edeceğini belirtti. 
     Bütün toplumsal dönüşüm süreçleri ve reformların kadına özgürlük vaat ettiğini ancak, hiçbir şeyin değişmediğini ifade eden Akad, ''Kadınlara toplumdaki değişimlere rağmen, sürekli değişmeyen roller biçilmiştir. Bölgede özellikle Batman'da yaşanan kadın intiharları halka sunulan yaşam koşullarına, antidemokratik topluma ve aile baskısına karşı trajik bir protestodur'' dedi. 
     Akad, Olağanüstü Hal'in kaldırılması gerektiğini savunarak, şöyle konuştu 
     ''Son iki yıldır yaşanan barış ikliminin kalıcı olması temenisi içerisinde olan biz kadınlar, son iki ayda kamu emekçilerine yönelik sürgünlerin yoğunlaşmasını, Diyarbakır Emniyet Müdürü'ne yapılan suikasti, HADEP Silopi ilçe başkanı ve yöneticilerinin akıbeti hakkında hala bilgi alınamamasını kaygı verici buluyor, insan haklarının ön koşulu olan barış tehdit altındayken hiçbir hakkın güvence altında olamayacağını düşünüyoruz.'' 
     
     Malatya 
     Kamu Emekçileri Sendikası Kadın Platformu Malatya Şubesi tarafından yapılan yazılı açıklamada, kadın sorunlarının ağırlaşarak büyüdüğü belirtildi. 
     Sendikal alanda da kadın olmaktan kaynaklanan sorunlara çözüm üretilmediği ifade edilen açıklamada, ''Erkek egemen bakış açısı ne yazık ki, yaşamımızı abluka altına almıştır. Yaşamın her alanında eşitsizlik kol gezmektedir. Dünyadaki toplam çalışma saatlerinin üçte ikisini kadınlar karşıladıkları halde, dünya gelirlerinden sadece yüzde on pay almaktadırlar'' denildi. 
     
     Siirt-Batman-Mardin 
     Siirt'te de, 7 sivil toplum örgütü adına yapılan yazılı açıklamada,Dünya Kadınlar Günü'nü ortak olarak kutlamak istedikleri, ancak Valilik tarafından izin verilmediği ileri sürüldü. 
     Batman'da ise sabah saatlerinde HADEP İl binası önünde toplanarak basın açıklaması yapmak isteyen gruba izin verilmemesi nedeniyle, Belediye Konferans salonunda ''Kadınlar Günü'' ile ilgili bir konferans düzenlendi. 
     Mardin Valisi Temel Koçaklar da, Dünya Kadınlar Günü ile ilgili açıklamasında, günümüzün değişen şartları ve kadının kalkınmadaki çok önemli rolünün gözönünde tutulması gerektiğini belirtti. Açıklamada, ''Bugün kadının sosyal hayatta, daha fazla etkinlikle rol alması, karar mekanizmalarına katılımlarının sağlanması ve statüsünün yükseltilmesi için devletimiz ve sivil toplum örgütlerimiz birlikte hareket etmekte ve bu yönde çok önemli çalışmalar yapmaktadır'' görüşüne yer verildi. 
     
     Eskişehir 
     Eskişehir'de, siyasi partilerin kadın kolları ile çeşitli kadın kuruluşları, Vilayet Alanı'ndaki Atatürk Anıtı'na çelenk koyarak saygı duruşunda bulundu. Eğitim Sen Şube Başkanı Kübra Göçmen, düzenlediği basın toplantısında, kadınlar için daha yaşanılır bir dünya kurulması isteniyorsa, başta IMF politikalarına karşı çıkılması gerektiğini savundu. 
     




</TEXT>
</DOC>
