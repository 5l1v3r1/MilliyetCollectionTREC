<DOC>
<DOCNO> 48270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/dunya/dun01.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI işkence şart 
</HEADLINE>
<TEXT>

Federal Araştırma Bürosu 150 terör zanlısının ağzından tek laf alamadı. Bir FBI yetkilisi Artık sertlik zamanı dedi 
     DIŞ HABERLER SERVİSİ 

     11 Eylül saldırılarından sonra gözaltına alınan yaklaşık 150 zanlıdan hiç birinin konuşmaması, ABD Federal Araştırma Bürosu FBI'ı çileden çıkardı. 35 gündür kimsenin ağzından tek laf alamayan FBI şimdi "nazik" yöntemleri bir kenara bırakıp, işkence dahil daha "sert" yöntemlere başvurmaya hazırlanıyor. 
     
     35 GÜN GEÇTİ, ELDE VAR SIFIR 
     ABD'de yayımlanan Washington Post gazetesine konuşan üst düzey bir FBI yetkilisi, zanlıları konuşturmak için "gerçeği açıklamalarını sağlayacak ilaç verilmesi", "çeşitli baskı yöntemleri uygulanması", "vatandaşı oldukları ülkelere iade edilmesi" veya "işkence yapılması" gibi zorlayıcı yöntemlere başvurulabileceğini söyledi. İsmi açıklanmayan yetkili, "35 gündür bir şey öğrenemedik. Hüsrana uğradık" dedi. 
     
     VAATLER İŞE YARAMADI 
     Zanlıları konuşturmak için, cezalarının hafifletilmesi, para, iş ve tanık koruma programları kapsamında yeni hayatlar bulunmasını kapsayan "teşvik edici" vaatlerin de işe yaramadığı belirtilirken, "sodyum pentotal" içerikli "gerçeği söyleten serumların", sorgulamada kabul edilebilir bir yöntem haline gelebileceği ifade ediliyor. 
     Ancak ABD yasalarına göre, fiziksel baskı ya da işkenceyle alınmış ifadeler mahkemede delil olarak kullanılamıyor. 
     
Avrupa Birliği’nin İDAM’ ÇIKMAZI      GÜVEN ÖZALP Brüksel 

     Terörle mücadele kapsamında ABD'nin kendisinden bazı taleplerde bulunduğu AB ciddi bir ikilemle karşı karşıya kaldı. İdam cezası olan ülkelere suçlu iade etmeyen AB, Washington'un "iade yöntemlerini gözden geçirme" ve "Avrupa bazında çifte suçlama sisteminin terk edilmesi uygulamasına dahil olma" isteklerini kabul etmezse, ABD'yle ciddi sorun yaşayacak. Bu isteklerin kabul edilmesiyse, Avrupa'da yakalanan ve ABD'ye iade edilen bir suçlunun ölüm cezasına çarptırılma olasılığını gündeme getirecek. 
     



 DÜNYA 















</TEXT>
</DOC>
