<DOC>
<DOCNO> 9616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/guncel/gun17.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Bayram önlemleri TAMAMLANDI... 
     Kurban Bayramı’nda vatandaşların rahat etmesi için İstanbul Büyükşehir Belediyesi ve İzmir Valiliği çeşitli önlemler aldı. İETT, arife ve bayram günlerinde otobüs sefer sayısını artıracak. İETT otobüsleri, metro, tramvay ile Karaköy - Beyoğlu arasındaki tarihi Tünel ve Beyoğlu’ndaki nostaljik tramvay ücretsiz olacak. Bayram boyu tam kapasite su verilecek. Zabıta ekipleri, ilçe ekipleriyle koordineli denetimler yapacak. 
     
     Trafik yoğunluğuna ÇİFTE DENETİM 
     Tatilde trafik yoğunluğunun karayollarını kan gölüne çevirmemesi için bu yıl çifte denetim sistemi uygulanacak. Trafik Daire Başkanı Nihat Kurtiç, yeni sistemle ilgili şunları söyledi "Ağır tonajlı araçlar, uygun yerlerde trafik akışı normale dönünceye kadar bekletilecek. Otobüs firmalarında sefere çıkacak otobüslerde görevli şoför ve gideceği yere ait bilgileri içeren liste olacak. Çalışma Bakanlığı elemanları da, sürücüleri denetleyecek." 
     
     TBMM tatile ERKEN BAŞLADI 
     TBMM Genel Kurulu, yeterli sayıya ulaşılamayınca tatile girdi. TBMM Başkanvekili Ali Ilıksoy yönetimindeki Genel Kurul’da ilk yoklamada toplantı için yeterli sayı sağlanamadı. Verilen 15 dakikalık aradan sonra da vekil sayısında değişiklik olmadı. Ilıksoy, bundan sonra yeterli vekilin biraraya gelmeyeceğini belirterek, 13 Mart’ta denetim konularını görüşmek üzere Genel Kurul’u kapattı. 
     
     Depremzedelere BAYRAM ŞOKU 
     Bayındırlık ve İskan Bakanlığı’nca Bolu’da depremzedeler için yaptırılan kalıcı konutların dağıtımı bayram sonrasına ertelendi. Kalıcı konutların müşavir firması İnvesco’nun kontrol şefi Solmaz Aslıbey, depremzedelerin tepkisine neden olan kararla ilgili olarak, "İklim koşulları ve bayram nedeniyle, Afet İnşaat Koordinatörlüğü’nün de görüşü alınarak, 20, 21 ve 25 no’lu adalardaki konutların teslimi ertelendi" dedi. 
     
     İzmir'de hafif deprem 
     İzmir'de, dün saat 15.31'de hafif şiddette bir deprem oldu. Boğaziçi Üniversitesi Kandilli Rasathanesi yetkilileri, aletsel büyüklüğü 3.8 olarak ölçülen depremin merkez üssünün Seferihisar ilçesi yakınları olduğunu bildirdiler. İzmir ve Kuşadası'nda da hissedilen sarsıntı, vatandaşlar arasında heyecan yarattı. Seferihisar Belediye Başkanı Hamit Nişancı, depremin kentte hasara yol açmadığını söyledi. 
     
     Çetiner'in imza günü 
     Osmanlı dönemini anlatan roman ve belgeseller son yıllarda ilgiyle izleniyor. Milliyet Gazetesi yazarı Yılmaz Çetiner de, dokuz baskı yapan "Son Padişah Vahdettin" belgesel eserinden sonra, şimdi de Padişah 2. Selim'in eşi ve Padişah 3. Murat'ın annesi Nurbanu Sultan'ı, "Haremde bir Venedikli" adlı romanıyla anlatıyor. Çetiner, Akmerkez'deki Remzi Kitapevi'nde bugün saat 16.00 - 18.00 arasında, sevenleriyle buluşuyor ve kitaplarını imzalıyor. 
     
     İngiliz RTÜK'ü işbaşında 
     Bizdeki RTÜK'ün bir benzeri olan İngiliz Yayın Standartları Komisyonu BSC , İngiltere'nin devlet kanalı BBC'yi kınadı. "Buffy The Vampire Slayer" dizisindeki erotik sahneler nedeniyle kınama cezası alan BBC söz konusu sahnelerin erotik olmaktan çok, "komik" göründüğünü söyledi. BSC, komedyen Richard Blackwood'un kraliçe için "fahişe" sözcüğünü kullanmasını "zararsız" buldu. 
     
     


 GÜNCEL 





















</TEXT>
</DOC>
