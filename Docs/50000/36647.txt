<DOC>
<DOCNO> 36647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/ekonomi/aeko.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz çöpçatanları 
</HEADLINE>
<TEXT>

Darboğaza giren Türk şirketlerine yabancı alıcı bulan uluslararası danışmanlık firmalarına, komisyoncular ve avukatlık şirketleri de katıldı 
     KADİFE ŞAHİN 

     Gıda, tekstil, otomotiv yan sanayi, plastik, mermer ve sanayiye ara mal üreten sektörlerde firma sahipleri mali darboğazı aşmanın yolunu yabancı ortaklıklarda arıyor. 
     Mali krize giren Türk şirketlerine yabancı talipli konusunda hizmet veren Merrill Lynch, Goldman Sachs, Morgan Stanley gibi firmaların dışında şirketleri bizzat Avrupa ve Amerika'da pazarlayan komisyoncu ve avukatlar da devreye girmeye başladı. 
     Vakıf Menkul Değerler Genel Müdür Yardımcısı Afif Şakir, piyasada çok sayıda yerli şirketin yabancılara satılmasının söz konusu olduğunu bildirirken "Ancak bu işin aracısı avukatlar olmamalı" diye konuştu. Yurtdışında Türk şirketlerini pazarlayan kişi ve şirketlerin olduğunu ifade eden Şakir, aracılık yapan herkesin ciddi düzeyde bilgi sahibi olmadığını ifade etti. 
     
     Ucuzluk fırsat yarattı 
     Gıda sektöründen çok sayıda yerli şirketin mali sıkıntı yüzünden değerlerinin çok altında yabancılara satıldığını belirten Banvit'in sahibi Ömer Görener, "Bu işin çöpçatanları arttı. Avukatlar da bu işlerde aracılık yapıyor" dedi. 
     Banvit'in mali sorunlarını aşmak için finansal ortak aradığını ve bunun bir yıl içinde gerçekleşmesinin tahmin edildiğini belirten Görener, "Kriz ortamında Türk şirketlerinin bedelleri değerlerinin çok altına düştü. Yabancılar bunu fırsat bilerek şirketleri ucuza almak istiyorlar" diye konuştu. 
     
     Finans sıkıntısına karşı ortaklık formülü 
     Yabancı bir fon ile finansal ortaklık kurmak üzere anlaştıklarını ve bunu en geç 10 gün içinde açıklayacaklarını bildiren Dardanel'in sahibi Niyazi Önen de ortaklığı kaynak sıkıntısını aşmak için yaptıklarını ifade etti. 
     Dardanel'in yüzde 35'ini ABD'li bir fona satacaklarını bildiren Önen, "Mali açıdan güçlü bir konuma geldikten sonra ileride stratejik ortak da arayacağız" dedi. 
     Pek çok Türk şirketine Amerikalı ve Avrupalı fon şirketlerden talep olduğunu belirten Önen, "Umarım, kaynak sıkıntısı çeken diğer firmalara iyi bir örnek oluruz" dedi. Önen, "Şu an yabancılarla işbirliği yapmak isteyen yerli firmaların büyük kısmı finans sektöründen sağlayamadığı kaynağı bu yolla elde etmek istiyor" diye konuştu. 
     
     Evlenenler ve görücüye çıkanlar 
     Viking Kağıtçılık Ocak ayında İsveçli VCA'ya borçları dahil olmak üzere 70 milyon dolara satılması kararlaştırılmıştı. Ancak şubat ayında çıkan kriz ile birlikte VCA, şirketi almaktan vazgeçerek fiyatı 20 milyon dolara düşürdü. Şu anda şirket ABD'li Camberly ile görüşmeler yapıyor. Amerikalı şirket 20 Temmuz'da İzmir'e gelerek Viking'te incelemelerde bulundu. Fiyat konusunda pazarlık sürüyor. 
     İzmir Motor Piston Şirketin sahibi Dereli Ailesi bir bölümünü Federal Moğul Piston'a sattı. Federal Moğul, şirketin piyasadaki bütün hisselerini toplamaya çalıştığı belirtiliyor. 
     Çelebi Havacılık Yabancı ortaklık için görüşmeler yapıldığı iddia ediliyor. 
     Merko Gıda Şirket eski ortağı Fransız SIAS MPA ile ortaklığını genişletmek istiyor. Yüzde 50 ortaklıkla kurulacak yeni şirketin ünvanının Merko Sias Gıda Sanayi ve Ticaret AŞ olması ve kuruluş sermayesinin 120 bin Euro olması bekleniyor. 
     Dardanel Firma sahibi Niyazi Önen, 10 gün içinde yabancı bir fon ile finansal ortaklıklarını açıklayacaklarını bildirdi. 
     Konfurt Gıda Şirket İMKB'ye yolladığı açıklamada yabancı ortak arayışının sürdüğünü bildirdi. Şirketin ortaklık için iki Fransız şirket ile görüştüğü belirtiliyor. 
     Uzel Makine Türkiye'nin en büyük traktör fabrikası Uzel, şubat ayındaki krizden sonra yabancı ortak arayışını hızlandırdı. Şirkete bir Alman bir de Amerikalı şirket ilgi gösteriyor. 
     Yasaş Satış konusunda yapılan resmi bir açıklama yok. Ancak Total firması ile görüşmelerin yürütüldüğü ifade ediliyor. 
     Tuborg Şirketin ortaklarından Yaşar Holding 6 Temmuz 2001'de Şirketin yüzde 52.57'sine karşılık gelen hisselerini Carlsberg Breweries'e sattı. 
     Banvit Geçen ay İMKB'ye açıklama göndererek, şirket hisse senetlerinin büyük bir bölümünü İngiltere'de bulunan bir gıda şirketine satacağını açıkladı. 
     Meges Boya Alman bir şirketin satın aldığı firmanın yönetim kurulu başkanlığına 18 Temmuz itibarıyla Franz Xaver Inderbitzin, getirildi. 
     Penguen Gıda Yurtdışında yerleşik bir yabancı şirketle görüşmelere başladı. 
     Tansaş Doğuş Grubu'na ait olan şirketin yüzde 52'sine ilişkin Fransız şirketi Casino ile görüşmeler başlatıldığı resmen açıklandı. 
     Türk Ekonomi Bankası Citibank ile görüşmeler yaptı. Bankanın satışı ile ilgili görüşmelerde son aşamaya gelindi ancak ekonomik kriz sonrası her iki taraf bekleme kararı aldı. 
     Garanti Bankası İtalyan Intesa ile ortaklık görüşmelerini eylülde tamamlaması bekleniyor. 
     Finansbank Fransız BNP Paribas ile yüzde 50'yi aşması beklenen ortaklık görüşmeleri devam ediyor. 
     
     Ortak bulan aracı firmalar 
     Türk firmalarına yabancı ortak bulmak için çaba sarfeden bazı şirketler şunlar 
     AIG, Lehman Brothers, Alliance Capital, Goldman Sachs, Merrill Lynch, CSFB, Morgan Stanley, Gemini Fund, Battery Venture, General Atlantic Partners, Accel Partners, Alliance Technology Venture, Atlas Venture, Austin Ventures, Hambrecht Quist LLP, Jefferson, Wasatch Venture Fund, Advent International, Alpine Technology Ventures, Aspen Ventures, Eurolink International, IAI Ventures, JAFCO America Ventures, Middlefield Financial Services, New Enterprise Associates, Oak Investment Partners, Oxford Ventures, Paertech International, Patricof Company Ventures, Softbank Technology Ventures, Sprout Group, TechFund Capital, Technology Crossover Ventures, Telos Venture Partners. 
     



 EKONOMİ 


















</TEXT>
</DOC>
