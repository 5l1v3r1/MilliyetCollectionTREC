<DOC>
<DOCNO> 40330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/dunya/adun.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın asker olmaz 
</HEADLINE>
<TEXT>

İngiliz Savunma Bakanlığı’na sunulan raporda, fizik güçleri yetersiz olduğu için kadınları ön safta savaştırmanın, zayiat ve maliyeti artırmaktan başka bir işe yaramayacağı öne sürüldü 
     DIŞ HABERLER SERVİSİ 

     İngiliz Savunma Bakanlığı için yapılan bir araştırma, son zamanlarda bütün dünyayı sardığı gözlenen "kadın asker" modasına darbe vuracak gibi görünüyor. 
     İngiliz ordusunda ders veren ve aynı zamanda Savunma Bakanlığı’na danışmanlık yapan "uluslararası çatışmalar" uzmanı Profesör Martin Van Creveld, kadınları cepheye göndermenin ordunun performansını düşürüp maliyetleri artıracağı gibi, bunun insanları bile bile ölüme göndermek anlamına gelip "suç" sayılması gerektiğini savundu. 
     
     Amazonlar efsane’ 
     Kadın askerler konusunda Avrupa, ABD ve İsrail ordularında geniş çaplı bir araştırma yapan Profesör Van Creveld’in "Erkek, Kadın ve Savaş - Kadınlar Cepheye Ne Kadar Aittir " başlıklı, hayli gürültü koparacak araştırmasına göre, kadın askerler asla cephede, yani ön saflarda savaşabilecek fizik güçte değiller. 
     Kadınların bu fizik zayıflığı ön saflarda kendi canlarını tehlikeye soktuğu gibi, erkek askerleri de tehlikeye atma riskini taşıyor. Ki, bunu bile bile kadınları ön saflara göndermek de "suç işlemek" anlamına geliyor. 
     İngiliz Savunma Bakanlığı’nın kadın askerlerin piyade, zırhlı birlikler, deniz piyade ve hava kuvvetleri gibi dallara da alınıp alınmaması yolunda önümüzdeki günlerde alacağı karar arefesinde hazırlanan rapora göre, kadınların ön saflarda gösterdiği başarıları anlatan birkaç anektod da "istisnai" olmaktan öteye gitmiyor. Bunlardan biri olan Amazonlar’ın efsane olmaktan öteye gitmediği hatırlatılıyor. 
     Sovyet Kızılordusu ile ABD ve İsrail silahlı kuvvetlerindeki kadın askerlerin de "mitleştirilmiş" örnekler olduğu savunulan raporda, İsrail ordusunda ön saflarda savaşan kadın sayısının bir elin parmaklarını geçmediği belirtiliyor. 
     
     Kadınlar yavaş kalıyor 
     Van Creveld’in İsrail’de yaptığı gözlemlerden birinde kadın ve erkek askerlerin bir arada yaptığı bir eğitimden manzaralar anlatılıyor. Buna göre, askerlerin bulundukları yerden hızla kalkıp koşmaları isteniyor. Burada erkek askerler saniyeler içinde gözden kaybolurken, kadınların henüz birkaç on metre bile koşamadıkları belirtiliyor. Yine kadın askerlerin sedye bile taşımakta zorlandığı hatırlatılıyor. 
     Profesör Van Creveld’in çıkardığı bir sonuç da maliyetlere ilişkin. Performanslarıyla ordunun genel savaş yeteneğini azaltan kadın askerler, bunun üstüne bir de maliyetin artmasına neden oluyor. Kadın askerler için erkeklerden ayrı barınaklar yapılması gerektiği gibi, erkeklere göre hazırlanan ergonomik standartların bir de kadınlar için düzenlenmesi gerektiğinden yeni maliyet unsuru ortaya çıkıyor. 
     
     Daha zayıf, daha kırılgan 
     Profesör Van Creveld’in ABD’nin ünlü West Point Askeri Akademisi’nde yaptığı araştırma, kadın askerlerin vücutlarının üst bölümünün gücünün, erkeklerinkinin yaklaşık yarısı kadar, yani yüzde 59’u olduğunu ortaya koydu. Araştırmaya göre, kadınların bacak gücü erkek askerlerinkinin yüzde 72’si kadar. Eğitime gelince, 8 haftalık acemi eğitimi bu farkı daha da açıyor. Yani 8 haftalık eğitim sonunda erkeklerin kas gücünün yüzde yüz arttığı kabul edilirse, kadınlarınki bu zaman içinde ancak yüzde 37 oranında artıyor. Üstelik kadınlarda yaralanma oranı erkeklerin beş beş katı. 
     



 DÜNYA 










</TEXT>
</DOC>
