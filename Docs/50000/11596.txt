<DOC>
<DOCNO> 11596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/magazin/yazdud.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sellam'da bu akşam müthiş alem var 
</HEADLINE>
<TEXT>

Mori Sushi, Coşkun Sabah Anchor'da, Mustafa'nın yeni imajı, Akbank Oda Orkestrası Anadolu turnesinde, SunDay, Unutulmaz Titanlar, Mogli, La Pelle, Petek Dinçöz oyunculuğa soyunuyor 
     Efendim, tek zevkim sinema. Biletlerin çok pahalı olmasından yakınıyorsam da mutlaka haftada 1 -2 film izliyorum. Bu kez uzun süredir gitmediğim Mayadrom'a uğradım. Alışveriş yapmasam bile vitrinlere bakıp modadan haberdar olayım diye. Herkesin bir giyim zevki vardır, benim de ayakkabı merakım had safhada. Yine La Pelle'ye uğradım. Buranın zarif sahibesi İclal Topaloğlu gerçekten işi çok iyi biliyor. Siz bu satırları okurken yeni sezon ürünlerini vitrine yerleştirmiş olacak. Gittiğimde indirim vardı. La Pelle'nin vitrinini, tamamı İtalya'dan ithal edilen ayakkabı koleksiyonu süslüyor. Bu yıl, 2000'in çokrenkliliği yerine daha sade renkler, bej -kırmızı, siyah -beyaz, beyaz -kırmızı kombinasyonlar göze çarpıyor. 'Swarovski' imzalı, taş ve boncuklarla süslü ayakkabı modelleri yine hanımların zarif ayaklarını süsleyecek. Vakit olduğu için biraz da Mori Sushi'ye uğradım. Malum Japon ve Çin mutfağı hayranıyım. Fazla yemedim. Başrolünü, hayran olduğum aktör Denzel Washington'ın oynadığı 'Unutulmaz Titanlar'ı izledim. Gerçek bir öyküden sinemaya uyarlanmış. Sevgi ve kazanma adına, iki farklı ırkın bir arada olmayı nasıl başardığına tanık oldum. 1971 yılında Virginia eyaletinin Alexandria kentinde geçiyor öykü. Liselerarası futbol müsabakaları yörenin herşeyi. Eyalet yetkilileri siyah -beyaz öğrencileri birleştirerek T.C. Williams High Titans diye bir takım kurayorlar. Başına da siyah koç Herman Boone'i Denzel Washington getiriyorlar. Ve çok riskli bir durum ortaya çıkıyor. Bazıları siyah koça karşı geliyor. Ama Herman, takımı başarıdan başarıya sürüklerken yokolmaya başlayan sevgi, arkadaşlık, dostluk gibi kavramların da ortaya çıkmasına neden oluyor. Ben çok futbol koktuğu için pek fazla zevk almadım ama izlemeye değer. 
     
     SunDay, Anchor, Sandal'ın yeni imajı 
     Mayadrom çıkışı bir arkadaşım ile Vakkorama'nın cafesinde buluştuk. Şöyle hesaplı bir şekilde karnımızı doyuralım istedik ve benim Ramazan'da birkaç kez gittiğim SunDay'e uğradık. Mönü hakikaten çok çeşitli. Izgaralar, fırın yemekleri, spesyaller, sipariş verdiğiniz an yalnızca size özel hazırlanan sıcak, taptaze makarnalar, omletler, antreler... Üstelik çok da hesaplı. Ben o gün kıvırcık, marul, turp, havuç, mısır, pancarlı mevsim salatası ile biber soslu peynirli karnabahar yedim ve su içtim. Arkadaşım ise tavuklu, içinde mevsim sebzelerinin bulunduğu bir salata ve fettuccini yedi, diet cola içti. Yaklaşık 10 milyon ödedik ama, tıka basa doyduk. Porsiyonlar büyüktü. 
     Akmerkez'de dolaşırken bu kez sevgili Mustafa Sandal'ı gördüm. Aslında bu çocuktan çok iyi elektrik alıyorum, ama nedense pek bir araya gelemedik. Mustafa'nın yeni imajı hoş. O da Tarkan gibi saçını uzatıyor. Favoriler çenesine uzanacakmış. Kendi prodüksiyon şirketini kurmuş, maddi kriz içinde filan da değilmiş. Mankenler gibi kendine bir de set -kart tanıtım bastırmış. Çocuk Avrupalı sanatçılar gibi çalışıyor. O gün Akmerkez hareketliydi. Hemen sonra Burak Kut'u gördüm. Kışlık Laila'da, Burak ile aramda tatsız bir olay geçmişti. Ben haklıydım ama, çocuğa çok hakaret etmiştim. Aferin, hiç bir şey olmamış gibi selam verdi, konuştu. Bu da büyük olgunluk. Bazılarına ders olsun, beni utandırdı. Efendim, Anchor'da bundan böyle her cuma Coşkun Sabah udu ve sesi ile kendi repertuarından, geçmişten günümüze sevilen şarkılarla renkli geceler yaşatacak. Yine genç bir isim Ata da her çarşamba Anchor'da. Rezervasyon için telefon numarası 0212 560 12 40. 
     
     Beyoğlu'nda iki farklı mekan, Mogli ve Meserret 
     Karafaki'nin yan komşusuymuş. Birkaç kez aradılar, sonunda yarım saatliğine bile olsa uğradım. Odakule'nin bitişiği, Çavuşoğlu İş Merkezi'nin 4. katında 'Meserret'. Farsça bir ad, sevinç anlamına geliyormuş. Pazar hariç her akşam canlı müzik var. Ama öyle bangır bangır değil, rahatlatan cinsten. Müşteri portföyü genelde avukatlar, doktorlar ve entel takımdan oluşuyor. Rahatsız olacağınız kişilere burada rastlayamazsınız. Zaten şef Abdullah Çalın içten biri. Garsonlar Ali, İsmail, Aytekin mekanın iyi olması için büyük gayret içindeler. Sahibi Ayşe Çiçekyağcı. Asil Ergür ud ve gitar ile fasıl yapıyor. Fiks mönü 14,5 milyon lira, limitsiz içki var. Limitli olursa 12,5 milyon. Mezeler, karides salatası hariç 1 milyon. Patlıcan salatasından tutun, kırmızı biber turşusu, Ermeni plakisi, yaprak sarması, kereviz salatasına kadar herşey var. Ara sıcaklar ise 1 -2,5 milyon. Mantar ızgara, kalamar tava, karides güveç, kroket, bir de salata sunuyorlar. Salatalar arasından isteyen çobanı, isteyen göbeği, isteyen Meserret usulü bahçe salatasını seçiyor. Ana yemekler ise 2,5 -3 milyon. Yok, yok. Kaşarlı piliç şinitzel, somon fileto tava, centik kebabı, piliç külbastı... Yemediğim için lezzet konusunda fikir yürütemeyeceğim, ama atmosfer iyi. Bu nedenle kısa süre sonra tekrar gidip zevkini çıkaracağım. İlgilenenler için telefon numarası 0212 244 39 55. Yeni mekan tanıtırken devamı gelsin istedim. Sevgili Aslı Altan'ın Safran'ına gittiğimde gözüme takılan, bir kaç kez de telefon aldığım 'Mogli'ye sizin için uğradım. Buranın barını Posta'nın Haber Müdürü, gece alemini iyi bilen, çapkın Mehmet Coşkundeniz'den de duymuştum. Bar kalabalıktı, ama atmosfer bana iyi gelmedi. 5 katlı bir eğlence kompleksi olan 'Mogli'nin ilk iki katı meyhane. Üçüncüsü Camel kat, dördüncüsü bar, beşincisi de yaz aylarında doyulmayan teras. Müdavimleri arasında medya mensupları ağırlıktaymış. Hafta sonu canlı müzik, hafta içi kaset ve CD. Balıkpazarı'nın bitişiğinde olduğu için herşey taze. Özellikle güveç içinde sunulan sulu köfte ile cacığı pek meşhurmuş. Burada da havayı şöyle bir koklamakla yetindim. 'Mogli'nin her katında yaşamı tatmak için kısa süre içinde yeniden gideceğim. İlgilenenler için telefon numarası 0212 292 40 02. Sahibi Kemal Kök. Eski bir medya mensubu ağabeyimizmiş. Bu kadar lezzetten sonra biraz da sanattan sözedeyim de kültürlü, entel okuyucularımı kızdırmayayım. Akbank Oda Orkestrası, şefi Cem Mansur yönetiminde bir ilk'i gerçekleştiriyor ve klasik müziği Anadolu'ya taşıyor. Orkestra, 26 Mart'da Diyabakır, 27 Mart'da Gaziantep, 28 Mart'da Mersin, 29 Mart'da Adana, 30 Mart'da da İskenderun'da klasik müzikseverlerle buluşmaya hazırlanıyor. Bilginize. 
     
     Petek Dinçöz, Sellam'da farklı geceler başlıyooor .. 
     Ekonomik kriz sonunda can dostum İzzet ve sevgili ağabeyi Celal Çapa, kafalarındaki projenin ilkine bu akşamdan itibaren Sellam'da start veriyorlar. Sosyete ile halk, tabir -i caiz ise iç içe olacak. Çünkü kişi başı 60 -70 milyon olan rakamlar, 25 milyona düştü. Bu rakama müzik, şov, limitsiz yemek ve içecek dahil. Üç bölümden oluşacak açık büfenin birinci bölümünde zeytinyağlılar var. Barbunya pilakisi, Çerkez tavuğu, enginar ve Lübnanlı aşçıların yaptığı üç çeşit meze... Kapının girişinde yer alacak olan makarna masasında ise aşçılar şov yapacak. Gözünüzün önünde üç çeşit makarna ve ev mantısı olacak. Ana yemekte ise her akşam kuzu tandır, Meksika usulü piliç, tas kebabı, döner, yanında ev yapımı patates püresi ve beğendi, çilav olacak. Bir de Rose'nin meşhur ev yapımı tatlıları. Zengin meyva büfesi de cabası. DJ olarak Burgaz Adası'nın tanınmış ismi Comos, sizleri geçmişten günümüze sürükleyecek. Durun, daha bitmedi. 
     Bana göre Asena'nın pabucunu çoktan dama atmış olan oryantal Şıvga'nın müthiş şovu da geceye renk katacak. Rezervasyon için telefon numarası 0212 287 01 50. Pazartesi günleri yoğun oluyorum ama, ara sıra tombaladan konuklar çıkıyor. Çocukluğunu bildiğim sevgili Petek Dinçöz bir randevusu nedeniyle İkitelli'ye gelince Şenay Ablası'nı görmeden edememiş. Biraz sohbet ettik. Petek kafayı fena halde oyunculuğa takmış. Yavaş yavaş podyumları bırakacakmış. Savaş Ay 'Dansöz'ün ikincisi için Petek'e, Sibel Can ile birlikte başrol teklif etmiş. Bu arada Petek bir sinema okuluna gitmek istiyor. Tek ideali Türkan Şoray gibi olabilmek. Dizi oyunculuğu konusunda da birlikte olduğu, televizyon dünyasının starlarından Can Tanrıyar'dan gerekli izni aldığını söyleyen Petek, tekliflere açık. Ama önce iyi bir sinema filmi yapmak istiyor. Evet, bugünlük de bu kadar, kalın sağlıcakla. En kötü gününüz benimkinden iyi olsun efendim. 
     
     


 MAGAZİN 










</TEXT>
</DOC>
