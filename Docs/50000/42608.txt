<DOC>
<DOCNO> 42608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun31.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan heyeti Afganistan ziyaretini uzattı 
</HEADLINE>
<TEXT>

     Afganistan'daki Taliban yönetimini ABD'deki saldırıların bir numaralı zanlısı ilan edilen Usame Bin Ladin'i teslim etmeye iknaya çalışan üst düzey Pakistan heyetinin, bu ülkedeki ziyaretini 1 gün daha uzattığı bildirildi. 
     Pakistan askeri yönetiminin lideri Pervez Müşerref'in sözcüsü Raşid Kureşi, ''Daha önceden heyetin bugün geri döneceğini düşünüyorduk, ancak şimdi ziyaretlerini 1 gün daha uzatacakları görünüyor'' dedi. Kureşi, ''Heyet, Devlet Başkanı Müşerref'in Afgan yönetimine, Washington ve New York'ta olanlardan sonra uluslararası toplumun ve ABD'nin kaygılarına yanıt vermesi gerektiğini kuvvetle vurgulayan mesajını taşıyor'' diye konuştu. Sözcü Kureşi, Pakistan istihbarat servisi şefi başkanlığındaki heyetin halen Afganistan'ın neresinde olduğunu bilmediğini kaydederken, Taliban lideri Molla Ömer ile daha erken saatlerde Afganistan'ın güneyindeki Kandahar kentinde görüşen heyetin yeni görüşmeler için Kabil'e döndüğü haberleri geliyor. Merkezi Pakistan'da bulunan Afgan haber ajansı, Taliban sözcüsüne dayanarak, bugün 3 saat süren görüşmelerde ana konu olan Bin Ladin'in teslim edilmesiyle ilgili bir anlaşmaya varılamadığını duyurmuştu. 







</TEXT>
</DOC>
