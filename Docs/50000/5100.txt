<DOC>
<DOCNO> 5100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/spor/spo02.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İnandık, kazandık’ 
</HEADLINE>
<TEXT>

Mustafa Denizli, kupadaki bu galibiyetin lige de yansımasını istedi 
     FENERBAHÇE Teknik Direktörü Mustafa Denizli "Futbolda mağlubiyetten galibiyete ulaşmak için inanmak önemli. Biz de inandık kazandık" dedi. Denizli, "Ankaragücü ligin en kaliteli ekiplerinden. İyi mücadele oldu. Özellikle ikinci 45 dakika oyunun tek hakimi bizdik. Ama son vuruşlarda beceriksizdik. Umarım bu galibiyet lige de yansır" diye konuştu. 
     TAKIMININ oyunundan memnun olduğunu belirten Denizli, "Rapajiç ağrıları ile oynuyor. İyi ekip olmak önemli. Baliç’in hareketleri bizim iç sorunlarımızdan. Ancak hiç bir hata karşılıksız kalmaz. Balic sinirli olmamayı öğrenecek" ifadelerini de kullandı. Öte yandan Fenerbahçe maç uzayınca yorgunluk nedeniyle İstanbul’a dönmeyip dün gece Ankara’da kaldı. 
     
Andersson bir numara      Yıldız oyuncu yıllık 2.5 trilyon liralık geliriyle İsveç’in en zengin futbolcusu ilan edildi 
     FENERBAHÇE’NİN İsveçli golcüsünün ülkesinin en zengin futbolcusu olduğu belirtildi. Sarı - Lacivertli kulüpten yılda 2.5 trilyon lira gelir elde eden Andersson, İsveç’in en zengin 7. kişisi oldu. Andersson, zenginler listesinin ilk 10’unda yer alan tek futbolcu unvanını da kazandı. 
     HAFTALIK Veckans Affarer gazetesinin haberine göre sporcular listesinin ilk dördüne buz hokeyinden üç oyuncu girdi. Geçen sezon sakatlığı nedeniyle takımı Manchester United’da forma giyemeyen Blomqvist, buna rağmen 750 milyar liralık geliriyle listede 65. sırada gösterildi. 
     
     Balic’ten büyük tepki 
     FENERBAHÇE’NİN Boşnak yıldızı Balic, ikinci yarıda oyundan alınmasına büyük tepki gösterdi. 54. dakikada Serhat ile yer değiştiren Balic, bu kararı el - kol hareketleriyle protesto etti. Saha dışına çıktıktan sonra yedek kulübesinin önünden geçerken yere tüküren Sarı - Lacivertli futbolcu, soyunma odalarına giden tünelin kapılarını da tekmeledi. Balic maçın geri kalanını izlemedi. 
     
Stat kirası ödendi      FENERBAHÇE, stat kirasını tam 6 ay sonra ödedi. Şükrü Saraçoğlu Stadı’nı spor teşkilatından 49 yıllığına kiralayan Fenerbahçe, Ağustos ayında ödemesi gereken tutarı dün verdi. Gençlik ve Spor Genel Müdürü Kemal Mutlu, 98 bin dolarlık gecikme faizi ile birlikte 178 bin dolara ulaşan miktarın dün Başkan Aziz Yıldırım tarafından ödendiğini bildirdi. 
     


 SPOR 






























</TEXT>
</DOC>
