<DOC>
<DOCNO> 5318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/yazar/guclu.html </URL>
<DATE> 2001/02/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteler kimin umurunda 
</HEADLINE>
<TEXT>

     Ankara'daki YÖK operasyonu tamamlandı. Aylardır süren gerginlik, Çankaya'nın zaferiyle sonuçlandı. Cumhurbaşkanı Sezer, kazanan taraf olurken, ne oturduğu makamla, ne de kişiliğiyle hiç bağdaşmayacak bir tavır sergiledi... 
     Dayatmacılık konusunda elindeki kozları Çankaya'ya kaptıran YÖK de, son operasyonda ağır yara alan taraf oldu. YÖK, Sadece Çankaya ve Başbakanlık nezdindeki etkisini değil, üniversiteler üzerindeki yaptırım gücünü de kaybetmeye başladı. 
     YÖK Başkanı'nın güdümündeki Rektör Komitesi de, bir kez daha önemli olanın üniversiteler değil, koltuk olduğunu gösterdi. Rektörler, sıkı sıkıya yapıştıkları koltuklarının tehlikeye girmemesi için ne şiş yansın, ne de kebap misyonunu yüklendiler. 
     Üniversitelerin gerçek temsilcisi olduğunu iddia eden Üniversitelerarası Kurul ise kendisine bağlanan son umut kırıntılarını da yok etti. Kendilerinden istendiği yönde el kaldırıp, indirmenin ötesinde bir tavır sergileyemediler ve düne kadar YÖK'e devrettikleri seçme haklarını, bu kez de Çankaya'nın emrine sundular... 
     Türk yükseköğretiminin kaderi bu. Hep bir uçtan ötekine gitti. Yasalar da, kurullar da hep tepkiye dayalı oldu. Amaç üniversitenin sorunlarına çare üretmek, çağı yakalamak değil, karşı tarafın hegemonyasını kırıp, yeni bir hegemonya kurmak oldu... 
     
Cumhurbaşkanı'ndan farklı tavır      Şimdi olan da farklı değil. Cumhurbaşkanı Sezer, Gürüz'ü en sert şekilde eleştirdiği noktada aynı tutumu kendisi izlemeye başladı. Üniversitelerarası Kurul'u YÖK'ün güdümünden kurtarıp kendi ayakları üzerinde durmaları yönünde cesaretlendireceğine ellerindeki seçme yetkisini kullanmayı tercih etti. 
     Amacı, YÖK'ü ve üniversiteleri yanlış mecradan kurtarıp, normale mi döndürmek yoksa kendi kontrolüne almak mı, pek anlaşılamadı... 
     YÖK'e üyelik için sadece YÖK karşı olmak yetmemeliydi. Dahası Üniversitelerin, bilimin gerçek temsilcileri yine unutuldu. Anlaşılan o ki YÖK'te bundan sonra da sorunlara çözüm üretilmeyecek, havanda su dövülecek... 
     YÖK Başkanı Gürüz de artık hiç ağlayıp, sızlamasın. Sadece kendisini değil, üniversiteleri de saygınlık erozyonunu uğrattı. Bugün gelinen noktadan sonraki gelişmelerden de hep kendisi sorumlu. Son iki yıldır gerginlik yaratmanın, milyonlarca öğrenciyi ve veliyi küstürmenin ötesinde ne yaptı .. 
     Rektörlere gelince üniversitelerinde aslan kesilip, Ankara'ya gidince kuzu oluyorlar. Ne olur artık oturdukları koltukların hakkını versinler... 
     Özetin özeti Cumhurbaşkanı Sezer, hep yetkilerinin fazlalığından şikayetçiydi. Oysa şimdi başkalarının yetkilerini de kullanıyor. Eminim doğru olanı yapmaya çalışıyor. Ama bu haliyle diğerlerine benziyor... 
     Yeni üyeleri canı gönülden tebrik ediyoruz. Umarız Yürütme Kurulu'na da girer aktif görev alırlar. Yeniden yapılanan YÖK, inşallah çoğu zaman pek çok konuda olduğu gibi eleştirmekten artık bıktığımız eski YÖK'ü aratmaz bizlere .. 
     
     





İkinci aşama 


Dışpolitika berbat 


Nasret Finans... 


'Dokununulmazlık zırhı kaldırılmalı' 


Önemli olan parmak 


Devlet Bahçeli inandırıcı olmak istiyorsa... 


Siyasetin silahı 


Kadınların beş ahret sorusu 


Sezer'in YÖK kuşatması 


Üniversiteler kimin umurunda 


Bir tartışmanın ortaya koyduğu 


Yaptırımlara dikkat... 


"Sümer Yatırım" tamam, diğerleri kapatılıyor 


Koçaryan'ın oltası... 


Körfez'de Ecevit farkı 


Bir öküzün itirafı 


Mikro kredi ABD'de var, bizde yok 


Sıfırdan milyoner olanlar 


</TEXT>
</DOC>
