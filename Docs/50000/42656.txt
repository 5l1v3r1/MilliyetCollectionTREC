<DOC>
<DOCNO> 42656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sonspo17.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e İsveçli, Cim Bom'a İspanyol hakem 
</HEADLINE>
<TEXT>

     Fenerbahçe ile İspanyol FC Barcelona arasında yarın İstanbul'da oynanacak Avrupa Şampiyonlar Ligi F Grubu maçını, İsveç Futbol Federasyonu'ndan Anders Frisk'in yöneteceği açıklandı. 
     Futbol Federasyonu'ndan yapılan açıklamada, yarın saat 21.45'te, Fenerbahçe Şükrü Saracoğlu Stadı'nda oynanacak maçta, Frisk'in yardımcılıklarını yine aynı federasyondan Leif Lindberg ve Kenneth Petersson'un yapacağı, 4. hakem olarak da Leif Sundel'in görev alacağı bildirildi. 
     D Grubu'nda yer alan Galatasaray'ın deplasmanda Hollanda'nın PSV Eindhoven takımıyla yapacağı karşılaşmayı ise, İspanya Futbol Federasyonu'ndan Manuel Mejuto Gonzalez'in yöneteceği açıklandı. 
     Futbol Federasyonu'ndan yapılan açıklamada, Philips Stadı'nda çarşamba günü TSİ 21.45'te başlayacak mücadelede Gonzalez'in yardımcılıklarını, İspanyol Oscar Martinez Samaniego ve Maltalı Philip Agius'un yapacağı kaydedildi. 







</TEXT>
</DOC>
