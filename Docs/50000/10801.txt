<DOC>
<DOCNO> 10801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/guncel/gun01.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum’un çalışma izni tehlikede 
</HEADLINE>
<TEXT>

Daum’a izin verilmemesi durumunda, Beşiktaş Spor Kulübü’nün itiraz hakkı bulunuyor. Aleyhte bir kararda Bölge İdare Mahkemesi’ne başvurma hakkı var. Son sözü yargı söyleyecek. 
     MUSTAFA BAKACAK 

     Beşiktaş Teknik Direktörlüğü’ne getirilen Christoph Daum’un, çalışma ve oturma izni alabilmesi, "kokain" yüzünden tehlikeye girdi. Kokain kullandığı ortaya çıktıktan sonra başında bulunduğu Bayern Leverkusen takımından ilişiği kesilen Daum’un, Beşiktaş’ta görev yapabilmesi için gereken çalışma ve oturma izni başvurusu bayram sonrasına kaldı. Bu arada Daum, Gaziantepspor’la yaptıkları lig maçına Federasyon’dan alınan geçici izinle takımının başında çıktı. 
     Daum’la ilgili son kararı İçişleri Bakanı Sadettin Tantan verecek. Aynı zamanda Beşiktaş Spor Kulübü kongre üyesi olan Tantan, "hayır" der ve kulüp diretirse sorunu bölge idare mahkemesi çözecek. 
     
Şimdi ne olacak      Yasal prosedüre göre Türkiye’de oturma ya da çalışma izni talep eden kişinin başvuracağı yer, bulunduğu ilin emniyet müdürlüğü. Buraya yapılan başvurular Emniyet Genel Müdürlüğü Yabancılar Daire Başkanlığı’na gönderiliyor. Kişinin herhangi bir sabıkası olup olmadığı emniyet arşivi ve interpol kayıtlarından inceleniyor. Bundan sonra izin veriliyor ya da verilmiyor. Ancak Daum’un durumu başka. 
     Eski bir bakan ve üst düzey emniyet yetkilisi, Daum’un kokain kullandığına ilişkin haberlerin basına yansıdığını anımsatarak şöyle dedi 
     "Bu durumda bakan inisiyatifini kullanacaktır. Almanya’dan Daum’un durumu hakkında bilgi isteyecektir. Mahkeme kararının olup olmaması önemli değil. Alman polisi, uyuşturucudan dolayı sorgulandı’ dese dahi yeterli. Olayın herkesce bilinmesi de bir başka etken. Bakan çalışma izni vermeyebilir." 
     Aynı yetkili, Daum’un konumu itibariyle örnek teşkil edecek bir kişi olması itibariyle, uyuşturucuyla ilişkisinin hassas bir şekilde değerlendirilebileceğini ifade etti. 
     
Mahkemeye gidebilir      Daum’a izin verilmemesi durumunda Beşiktaş Spor Kulübü’nün de itiraz hakkının bulunduğunu kaydeden yetkili, "Kulüp, herhangi bir olumsuz kararda Bölge İdare Mahkemesi’ne gidebilir. Son sözü yargı söyler" dedi. 
     Daum’un durumuna özendirici olup olmayacağı açısından da bakılması gerektiğine işaret eden yetkili şöyle konuştu "Futbol gibi geniş kitlelerin ilgisini çeken bir alanda görev yapan kişinin, uyuşturucuyla ilişkisi olması özendirici faktördür. İzin alsa bile buradaki hareketleri polis tarafından izlenir. Eğer çalışma ve oturma izni verilmeden kalmaya devak ederse kaçak işçi muamelesi yapılır." 
     
Doç. Dr. Verimli "Doğru seçim değil"      Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli ise uyuşturucuyla mücadelede gençlere sporu seçenek olarak sunduklarını belirterek, "Bu alanda lider konumundaki insanlar hassas seçilmesinin önemli olduğunu söyledi. 
     Doç. Dr. Verimli, Daum'un Beşiktaş'ın başına getirilmesiyle, gençlere uyuşturucu kullanmanın hatalı bir davranış olduğunu anlatmakta güçlük çekeceklerini de ifade etti. 
     
Kalkavan "Sıkıntılar kapıda"      Beşiktaş'ın eski yöneticilerinden İhsan Kalkavan da kokain meselesinin hassas bir konu olduğunu, Daum'un bu nedenle Almanya'da bir ceza alması halinde Beşiktaş'ın ciddi sıkıntıya gireceğini söyledi. 
     Kalkavan şöyle devam etti 
     "Görevden uzaklaştırma, kamu hizmetleri yapamama gibi cezalara çarptırılabilir. Bir ceza aldığı takdirde bunu Beşiktaş nasıl kabul edecektir. Uyuşturucu kullandığı için Almanya'nın afaroz ettiği bir kişiyi doğal göremeyiz. Kulüp doğal görse, Beşiktaş camiası doğal görmez. Yönetim burada elini yüzüne bulaştırdı ya da bulaştıracak. " 
     
Gül Sahip çıkılması gerekir      Beşiktaş'ta 17 yıldır kongre üyesi olan ve bir dönem başkanlığa da adaylığını koyan MHP İstanbul Milletvekili Mehmet Gül, spor adamı belli bir kariyeri bulunan Daum'un Beşiktaş'ın aradığı kan olduğunu savundu. Gül, "Daum, kokain kullandığını itiraf etmiştir. Daum'un spor dünyasına kazandırmakla Almanya'ya, Türk'ün düşene vurmayıp, sahip çıktığını göstermek açısından önemlidir" dedi. 
     


 GÜNCEL 


















</TEXT>
</DOC>
