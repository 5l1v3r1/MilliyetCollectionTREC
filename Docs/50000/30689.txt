<DOC>
<DOCNO> 30689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/soneko18.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Enflasyon hedeflerini revize etmeye gerek yok" 
</HEADLINE>
<TEXT>

     Merkez Bankası Başkanı Süreyya Serdengeçti, 10 milyon liralık banknotların dolaşımdaki para içinde yüksek bir orana ulaştığını, ancak şu anda 20 milyonluk yeni bir banknot için açıklamayı erken bulduğunu bildirdi. 
     Süreyya Serdengeçti, İstanbul'da basın kuruluşlarının ekonomi yöneticileri ile yaptığı sohbet toplantısında, Merkez Bankası'nın para politikasını anlattı ve soruları yanıtladı. 
     Merkez Bankası'nın kısa ve orta vadedeki hedefleri hakkında bilgi veren Serdengeçti, talep ve kurun enflasyonu etkileyen iki temel unsur olduğuna işaret etti. 
     Enflasyonist baskıya karşı Merkez Bankası'nın kısa vadeli faiz enstrümanını kullanacağını belirten Serdengeçti, enflasyonist baskı oluşuyorsa kısa vadeli faizlerin bu baskıya karşı kullanılacağını bildirdi. Döviz kurlarının piyasada arz ve talebe göre belirleneceğini kaydeden Serdengeçti, Merkez Bankası'nın kurun seviyesi ile ilgili bir taahhüdü ve hedefinin bulunmadığını tekrarladı. 
     Kura ancak belli şartlar altında müdahale edileceğini anlatan Serdengeçti, Merkez Bankası'nın neden döviz sattığına ilişkin olarak da yurtdışından sağlanan kaynağın iç borç ödemesinde kullanılması sonrası piyasaya çıkan likiti çekmek için olduğunu anlattı. Parasallaştırmanın monetization söz konusu olmadığını belirten Serdengeçti, Merkez Bankası'nın bu ay ve Ağustos ayında iç borç ödemesinde kullanılacak 1.3 milyar dolar karşılığı düzenli döviz satışının söz konusu olduğunu kaydetti. Bunun alt sınır olduğunu belirten Serdengeçti, maksimum sınırın net uluslararası rezerv değişimine göre 1.8 milyar dolar kadar olabileceğini vurguladı. 
     Serdengeçti, soruları yanıtlarken de, enflasyon hedeflerini revize için bir neden görmediklerini, revizyonun gündemde olmadığını kaydetti. 
     
     Paradan sıfır atılması 
     Serdengeçti, paradan sıfır atılmasının söz konusu olup olmadığının sorulması üzerine de, sıfırların çoğalmasının kullanımı zorlaştırdığını, iyi bir şey olmadığını kaydederek, şöyle konuştu 
     ''Bu sıfırların çoğalması iyi bir şey olmadığına göre, eninde sonunda bunlardan bir şekilde kurtulmak gerekiyor. Fakat bunun zamanlamasını çok iyi yapmak lazım. 
     Genelde kamuoyunda görüyoruz...hemen atılsın, şöyle yapılsın, böyle edilsin... Bunların tek başına bir tedbir olarak hiçbir anlamı yoktur. Biz bugün bırakın paradan 6 sıfır atmayı, bu krizden sonra vardığımız noktada belki de yeni bir banknot bile çıkarmayı düşünmemiz lazım. Çünkü 10 milyon liralık banknotların emisyon içindeki payı çok fazla yükseliyor ve bu da tabii paranın dolaşımında sizler için birtakım sorunlar yaratıyor. Peki, 6 sıfır hiç mi gündeme gelmeyecek Merkez Bankası'nın teknik çalışmaları var bu konuda. Ama hakim olan düşünce, kendi aramızdaki tartışmalarda bunu enflasyon ile mücadele sürecinin sonlarına doğru bir aşamada yapmak gereğidir. Daha evvel yapıldığı zaman bu sürece olumlu ya da olumsuz bir etkisi pek sağlanamıyor. Yeni parayı ortaya çıkardığınız zaman, o yeni paranın bir enflasyon hikayesi olmaması gerekir.'' 
     Serdengeçti, 20 milyon liralık banknotların çıkarılıp çıkarılmayacağına ilişkin bir soru üzerine de, şu anda bir açıklama yapmayı erken bulduğunu, zamanı geldiği zaman bir açıklama yapılacağını kaydetti. 







</TEXT>
</DOC>
