<DOC>
<DOCNO> 33509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur25.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okullar ÖSS'deki yenilgiyi tartıştı 
</HEADLINE>
<TEXT>

     Özel Okullar Derneği Başkanı Rüstem Eyüboğlu, özel okulların amacının gençleri tek bir yönde birinci olarak değil, her konuda kendilerini yeterli görecek şekilde yetiştirmek olduğunu kaydederek, ''Biz, eğitimin sağlıklı ve doğru olanını uygularız. Üniversite sınavına uygun bilgileri vermek ise dersanelerin işidir'' dedi. 
     Eyüboğlu, üniversite seçme sınavında devlet okulları öğrencilerinin başarılı olduğu, özel okul öğrencilerinin ise yetersiz kaldığı şeklindeki haberlere cevap niteliğindeki açıklamasında, üniversiteye giriş sınavının getirdiği ''sağlıksız yapı'' nedeniyle orta"ğretimin hiçbir öneminin kalmadığını ve gençlerin dünyalarını ''siyah-beyaz'' üzerine kurduğunu, analiz, sentez yetilerini yitirdiğini savundu. 
     ''Özel okulların bu yanlışa ortak olmalarının mümkün olmadığını'' ifade eden Eyüboğlu, özel okulların gençleri, kişiliklerini ön plana çıkararak, kendilerine ve topluma yararlı olacak şekilde yetiştirdiklerini belirtti. 
     Eyüboğlu, açıklamasına şöyle devam etti 
     ''Biz, eğitimin sağlıklı ve doğru olanını uygularız. Üniversite sınavına uygun bilgileri vermek ise dersanelerin işidir. Amacımız çocuklarımızı tek bir yönde birinci yetiştirmek değil, bilgisiyle, genel kültürüyle, sanatıyla, sporuyla her konuda kendilerini yeterli görebilecek şekilde yetiştirmektir. Buna rağmen 1999 yılı ÖSYS sonuçları incelenirse özel okulların üniversite giriş oranlarının, kendi türlerindeki devlet okullarına göre daha üstte olduğu görülür. Ayrıca, Türkiye'deki en başarılı ve zeki gençlerin öncelikle anadolu ve fen liselerine gittiği bilinmektedir. Bilhassa özel Türk liseleri, bu okullara ve yabancı liselere girmeye hak kazanamayan gençlerimizle bu başarıyı elde etmektedir. Hal böyleyken, değerli basınımızın 1,5 milyon öğrencinin girdiği sınavlarda sadece ilk üçlerebakarak, ayakta durmak ve doğruları yapmak için çırpınan, 70 bin kişiye iş olanağı sağlayan ve KDV yaratan bir sektörü, genel başarı oranlarına bakmadan yargılaması son derece üzücüdür.'' 
     
     







</TEXT>
</DOC>
