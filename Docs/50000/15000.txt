<DOC>
<DOCNO> 15000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur15.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahramanmaraş'ta bu kez çiftçiler protesto eyleminde 
</HEADLINE>
<TEXT>

     Kahramanmaraşlı çiftçiler, traktörleriyle konvoy oluşturarak, ekonomik krizi ve uygulanan politikaları protesto ettiler. 
     Çiftçiler, Kahramanmaraş Ziraat Odası'nca KAZO düzenlenen gösteri için sabah erken saatlerden itibaren Küçük Sanayi Sitesi çevresinde toplandı. 
     Traktörleriyle kent merkezine haraket eden çiftçilere araçlarıyla birlikte Küçük Sanayi Sitesi'nde faaliyet gösteren sanatkarlar da destek verince konvoy daha da uzadı. Traktörlerinde ve ellerinde ekonomik krizi ve hükümeti protesto eden pankartlar taşıyan çiftçilere, Valilik önünde bir grup esnaf da katıldı. 
     Konvoy, Kahramanmaraş Belediyesi önünde durdu ve KAZO Başkanı Mustafa Topçuoğlu burada bir konuşma yaptı. ''Çiftçi artık yaşayamaz duruma gelmiştir'' diyen Topçuoğlu, şöyle devam etti 
     'Çiftçi çok ciddi bir sıkıntı yaşıyor, maalesef hükümet bunu kabul etmiyor. Milletin bu hükümete güveni kalmamıştır, bu hükümet fiilen bitmiştir. Hükümet derhal istifa etmelidir, aksi takdirde yaşanan kaos daha da artar. Vatandaşın nefes alacak gücü dahi kalmamıştır.'' 
     Sık sık ''Hükümet istifa'' diye bağıran göstericilerin, "devren satılık esnaf'' yazılı pankartlar taşıdıkları gözlendi. 




</TEXT>
</DOC>
