<DOC>
<DOCNO> 33241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sontur02.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Hortumlatmayacak yöneticilere ihtiyacımız var" 
</HEADLINE>
<TEXT>

     Yeni parti kurma çalışmalarını sürdüren Recep Tayyip Erdoğan, ''Bizlerin imkanlarını, bizlerin temsil ettiği parayı, pulu hortumlatmayacak yöneticilere ihtiyacımız var'' dedi. 
     Erdoğan, Eyüp Belediyesi'nce Eyüp Stadı'nda düzenlenen geleneksel sünnet şölenine katıldı. 
     Şölende konuşan Erdoğan, Türkiye'nin sıkıntılı bir dönemden geçtiğini ve ülkenin neresine giderlerse gitsinler, vatandaşların kendilerine ''Ne zaman geleceksiniz'' diye sorduğunu söyledi. 
     Milletin bir umut beklediğini dile getiren Erdoğan, Türkiye'nin şu anda siyasal, ekonomik veya sosyal kriz değil, bir yönetim krizi yaşadığını ileri sürdü. Erdoğan, şöyle dedi 
     ''Bizlerin imkanlarını, bizlerin temsil ettiği parayı, pulu hortumlatmayacak yöneticilere ihtiyacımız var. Dolar, kasım ayında 600 bin lira idi, bugün ise 1 milyon 500 bin liraya yükseldi. Bu, vatandaşın cebindeki paranın çalınması demektir.'' 
     Erdoğan, İstanbul Büyükşehir Belediye Başkanı olduğu dönemdeki icraatlarını da anlatarak, ''Biz göreve gelmeden önce İSKİ yılda 200 milyar lira alıyordu. Biz gelince bu rakam 23 trilyon liraya çıktı. Nasıl burada 1'e 100 artış sağlamışsak, Türkiye'nin gelirlerinin aynı oranda artırıldığı günlerde sıkıntılarımız bitecek'' diye konuştu. 
     ''İrade koyamayanların, 5 tane koyunu gütmekten aciz olanların yönetmekteki aczidir Türkiye'yi buraya getiren'' diyen Erdoğan, belediye başkanlığı dönemindeki icraatlarının, gelecekte yapacaklarının teminatı olduğunu anlattı. 
     Toplumsal barışı sağlamak üzere yola çıktıklarını da vurgulayan Erdoğan, şöyle devam etti 
     ''Bazıları Bu yenilikçiler yeni olarak ne getiriyor diyor. Ne getiriyor biliyor musunuz, barışı getiriyor. Bir arkadaşım geçenlerde dedi ki, Hiçbir cevap vermeyin. 'Sizden daha kötü yapmayacağız' deyin yeter . Daha kötü yapılır mı, yapılmaz.'' 
     Erdoğan konuşmasını, ''Aydınlık yarınların Türkiyesi'nde hep beraber olmak dileğiyle'' diyerek bitirdi. 
     Bu arada, Erdoğan ile şölene katılan bağımsız milletvekilleri Hüseyin Kansu ile Mustafa Baş da yaptıkları konuşmalarda, Erdoğan'ı genel başkanları olarak gördüklerini söylediler. 
     İp cambazı, sihirbaz ve mehteran gösterisi düzenlenen şölende, Tayyip Erdoğan'ın stada gelmesiyle havai fişekler atıldı ve Fetih Marşı çalındı. 
     Şölen çerçevesinde yarın bin çocuk ücretsiz sünnet edilecek. 






</TEXT>
</DOC>
