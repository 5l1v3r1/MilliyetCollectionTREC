<DOC>
<DOCNO> 29686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur19.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar eden kadın polise gelinliğini morgda giymek kısmet oldu... 
</HEADLINE>
<TEXT>

     Bolu Merkez Karakolu'nda dün silahıyla kendini vuran polis memuru Özlem Tiftik'e, cenaze töreninden önce, annesinin isteği üzerine morgta, gelinlik giydirildi. 
     Görev yaptığı Bolu Merkez Karakolu'nda arkadaşlarıyla şakalaştığı sırada, silahının ateş alması sonucu hayatını kaybettiği belirtilen polis memuru Özlem Tiftik'in cenazesi, bugün, memleketi Iğdır'a getirildi. 
     Iğdır il sınırında Iğdır Emniyet Müdürü Fazlı Çelik, polis memurları ve vatandaşlar tarafından karşılanan Tiftik'in cenazesi daha sonra Karakoyunlu İlçesi'ne götürüldü. 
     Cenaze namazından önce Özlem Tiftik'in annesi Sakine Alagöz, ''Kızımı son bir kez gelinlikle görmek istiyorum'' dedi. Annenin bu isteğini ısrarla tekrarlaması üzerine, morgta bekletilen Özlem Tiftik'e, 20 gün sonra düğününde giymek üzere hazırlanan gelinliği giydirildi. Anne Sakine Alagöz, kızını bu haliyle gördükten sonra gelinlik çıkarıldı. 
     Tiftik'in cenazesi, kılınan namazdan sonra Gökçeli Köyü mezarlığında, ailesi, yakınları ve görev arkadaşlarının gözyaşları arasında toprağa verildi. Cenaze törenine, Özlem Tiftik ile 20 gün sonra düğün yaparak evlenecek olan nikahlı eşi Adil Tiftik ve ailesi de katıldı. 
     
     






</TEXT>
</DOC>
