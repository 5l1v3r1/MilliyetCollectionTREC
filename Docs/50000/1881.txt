<DOC>
<DOCNO> 1881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/soneko02.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AOL-Time Warner birleşmesine onay 
</HEADLINE>
<TEXT>

     Amerikan Federal İletişim Komisyonu FCC , dünyanın en büyük internet hizmeti kuruluşu ''America on Line'' AOL ile kablo-TV şirketi Time-Warner arasındaki birleşmeye nihayet onay verdi. 
     ABD'nin en büyük medya devini yaratacak AOL ile Time-Warner'ın birleşmesini öngören anlaşmanın parasal tutarının 106 milyar dolar olduğu bildiriliyor. Yeni kuruluş, ''AOL-Time Warner'' adını alacak. AOL'in 26 milyon internet abonesi bulunuyor. Time-Warner ise CNN, HBO, Sports Illustrated ve Warner Bros gibi kanalları bünyesinde topluyor. 
     FCC'nin AOL-Time Warner birleşmesine, AOL'un ''anında mesaj'' instant message sisteminin, Time Warner kablo şebekesi aracılığıyla rakip kuruluşların hizmetine de açılmasını talep ettikten sonra izin verdiği öğrenildi. 
     Amerikan Federal Ticaret Komisyonu FTC da birleşmeye Aralık ayında, tüketicilerin hızlı internet bağlantısı konusunda tercih haklarını koruyacak sıkı önlemler aldıktan sonra yeşil ışık yakmıştı. 
     FCC'nin, AOL yöneticilerine, anında mesaj sisteminin bundan sonraki sürümünün rakip firmaların hizmetine açmak zorunda olduklarını bildirdiği öğrenildi. AOL'un anında mesaj sistemi, telekonferans, dosya ve veri paylaşımı ile interaktif televizyon aracılığıyla mesaj gönderme gibi özelliklere sahip bulunuyor. AOL'un rakipleri Microsoft, Excite ve AT T, AOL'un halen kullanmakta olduğu ve internet abonelerinin birbirlerine anında kısa mesajlar iletmelerine olanak veren mesaj servisini de kendi kullanımlarına açmasını istiyorlar. 




</TEXT>
</DOC>
