<DOC>
<DOCNO> 48574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun24.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin tartışılacağı platforma aday ülkeler de katılacak 
</HEADLINE>
<TEXT>

     Avrupa Birliği AB dönem başkanı Belçika, AB'nin geleceğinin tartışılacağı platforma, aday ülkelerin de katılacağını söyledi. Avrupa Parlamentosu Genel Kurul oturumunda, Gand zirvesi sonuçlarıyla ilgili bir konuşma yapan Belçika Başbakanı Guy Verhofstadt, söz konusu platformun Mart ayında şekilleneceğini belirtti ve üye ülkeler arasında bu oluşumla ilgili geniş uzlaşı sağlandığını ifade etti. Verhofstad'ın, Gand zirvesi sırasında yaptığı basın toplantısında, ''Türkiye'nin bu platforma katılıp katılmaması yolunda henüz bir karar alınmadığı'' şeklindeki açıklaması, Ankara'nın sert tepkisine yol açmıştı. Dışişleri Bakanı İsmail Cem, Brüksel'de hafta sonu yaptığı temaslar sırasında söz konusu açıklamayı ''tatsız'' olarak nitelemiş ve Türkiye'nin diğer aday ülkelerden ayrı tutulamayacağını bildirmişti. Söz konusu platformun, AB üyesi ve aday ülkelerin hükümet ve parlamento temsilcilerinden oluşması öngörülüyor. 
     






</TEXT>
</DOC>
