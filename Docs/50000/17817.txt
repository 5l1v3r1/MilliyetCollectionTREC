<DOC>
<DOCNO> 17817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sondun09.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Sendikalar Birliği "Daha fazla göçe ihtiyaç var" 
</HEADLINE>
<TEXT>

     Alman Sendikalar Birliği Yönetim Kurulu üyesi Heinz Putzhammer, mevcut işgücü potansiyelinin korunması için Almanya'nın daha fazla göçe ihtiyacı olduğunu söyledi. 
     Putzhammer, düzenlediği basın toplantısında, Almanya'nın hiç göçmen kabul etmemesi durumunda 2050 yılına kadar ülkede çalışanların sayısının yarı yarıya azalarak 24 milyona ineceğine dikkat çekerek, ''Almanya her zaman bir göç ülkesi olmuştur. Gelecek yıllarda da daha fazla göçe ihtiyacı vardır'' dedi. 
     Almanya'daki işgücü potansiyelinde mevcut durumun korunması için her yıl bir milyonun üzerinde göçmen kabul edilebileceğini belirten Putzhammer, ancak göçün kontrollü yapılması ve ilk yıllarda AB'nin doğuya genişlemesi söz konusu olduğu için, daha az göçmen kabul edilmesi gerektiğini savundu. 
     Putzhammer, ülkedeki işsizlerden dolayı öncelikle Alman işgücü potansiyelinden faydalanılmasını ve AB ülkelerinden göçmen kabul edilmesini, daha sonra diğer ülkelerden göçmen alınmasını desteklediklerini belirtti. 
     Almanya'ya gelen göçmenlerin rahat çalışabilmeleri için kendilerine sınırlı çalışma izni verilmemesi gerektiğini kaydeden Putzhammer, yabancılar için uyum imkanları yaratılmasını istediklerini kaydetti. 
     DGB'nin geniş çaplı bir Göç Yasası hazırlanmasından yana olduğunu ifade eden Putzhammer, uyum kurslarının sadece dil öğretmeye yönelik olmaması, toplum yaşantısını da aktarması gerektiğini söyledi. 




</TEXT>
</DOC>
