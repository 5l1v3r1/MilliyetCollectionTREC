<DOC>
<DOCNO> 25128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/yazar/zbirand.html </URL>
<DATE> 2001/06/05/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Derviş’i bekleyen tuzaklar... 
</HEADLINE>
<TEXT>

     Geçen hafta çeşitli gruplarla birlikte olduk. Hemen her kesimden insanın nabzını tuttuk. 
     Strateji Mori’nin CNN TÜRK’teki MANŞET programı için hazırladığı son 
     derece çarpıcı ankette de görüldüğü gibi, Derviş’in popülerliği tüm hızıyla sürüyor. 
     Düşüncelerine ve sözlerine çok değer verdiğim bir iş adamının şu cümlesi, toplumun büyük bir bölümünün düşüncelerini yansıtıyor "Aman Derviş, ocağına düştük. Sen sen ol, tuzaklara düşme. BEN deme, BİZ de. Siyasete atılma projelerini bir süre rafa kaldır ve gündemden yok et. Basının abartılı yayınlarına kanma. Fazla konuşma, konuşacaksan da, sadece programla ilgili konuş..." 
     Bu tavsiyeleri yapan kişiler "Derviş hayranı" değiller. Kemal Derviş’in başarılı olmasının, Türkiye’nin başarısı, dolayısıyla da kendilerini kurtaracak bir unsur olarak görenler. İşadamları, siyaset bilimciler, medya mensupları... 
     Korku içindeler. 
     Derviş’in her insanoğlu gibi, kazandığı güç ve halkın alkışına kapılıp, önündeki tuzaklara düşmesinden korkuyorlar. 
     Uyaranlar hep üç noktada birleşiyor. 
     
Medya’ya aldanma      Medya, aslında Kemal Derviş’e kötülük ediyor. Halkın ilgisi doğrultusunda hareket ediliyor, ancak öylesine abartılı yayınlar yapılıyor ki, böyle devam ederse vatandaş Derviş’i antipatik bulmaya başlayacaktır. Birinci tuzak işte bu... Mümkün olduğu kadar, eşi ile birlikte medyadan uzak kalması öneriliyor. 
     
"Ben değil "biz" de      Derviş’in hükümetin önünde değil, içinde bulunduğu imajı vermesi isteniyor. Ön plana çıkmaması, sürekli "BİZ" demesi, MHP’li bazı bakanların şovlarına aldırmadan hareket etmesi, koalisyonun 4’üncü üyesi izlenimini kırıp, koalisyon üyesi gibi hareket etmesi ısrarla öneriliyor. Gerekçesi de şu Programın başarısı, bu hükümeti işin içine çekmekle gerçekleşebilir. Yoksa Washington, IMF veya 3’üncü kriz korkusuyla değil. Bundan dolayı, onları programın parçası konumuna sokmak şarttır. 
     
Az konuş, hata yapma      Diğer önemli tuzak olarak da, Derviş’in program dışı konuşmaları gösteriliyor. Ne kadar az konuşursa, o kadar az hata yapacağına işaret ediliyor. Konuşmalarını da programı anlatmakla sınırlı tutulması öneriliyor. Ancak, programı daha fazla anlatması, toplumu daha fazla aydınlatması da istekler arasında. 
     
Siyaseti askıya al      En önemli uyarı, Derviş’in "siyasete girmeye hazırlık" anlamına gelecek tutum, gezi ve konuşmalardan kaçınması konusunda geliyor. Toplum Derviş’i partiler üstü, politika üstü gördüğü sürece daha fazla destek verecek, program da aynı oranda güç kazanacak. Siyaset yapma işaretleri arttıkça, hem diğer koalisyon üyeleri sinirleniyorlar, hem de halkın güveni sarsılıyor. 
     Derviş’in şu veya bu şekilde politika yapacağını herkes biliyor. Zaten kendi istemese dahi, toplum onu siyasete itiyor. Kurtulması da imkansız. Ancak, şu sıralarda siyasi manevra izlenimi veren hareket ve konuşmalar yaptıkça, kamuoyunun eleştiri oklarını çeken siyasetçi ile aynı konuma düşürülüyor. Yani kaybediyor. 
     
Başarırsa, zaten ödüllendirilecek      Bu koalisyon, programın başarılı olmasına ne kadar muhtaç ise, Kemal Derviş de aynı oranda muhtaç. 
     Eğer program şu veya bu nedenle batar ve 3’üncü kriz Türkiye’yi vurursa, kimse kurtulamaz. Koalisyon partileri kadar Derviş’te bu çöküntünün altında kalır. Tüm siyaset hesapları da yok olur. "Koalisyon üyeleri programı deliyor" deyip istifa etme olanağı da artık yok. Zira böyle bir olasılıkta, 3’üncü krizin Yalova deneyiminden sonra kapıyı çalma oranı çok yüksek. "Ben doğru yolu gösterdim, ancak onlar programı bozdu" diyerek kendini temize çıkaramaz. Göçüğün altından kurtulamaz. 
     Hem koalisyon 3’lüsü, hem de Derviş artık bu programın esiri konumuna girdiler. Buna göre hareket etmek, bu gerçeklere göre tutum almak zorundalar. 
     Bilinmesi gereken diğer bir gerçekte, programın başarısı veya 3’üncü kriz çıkmadan yılbaşını bulmamız, bugünkü siyasilerden çok Derviş’e yarayacaktır. 
     Kamuoyunun "başarılı" damgasını vuracağı Derviş’in sırtını kimse yere getiremez. İşki, önündeki tuzaklara düşmesin... 
     
     







Hukukta sıkışma 


Peşkeşin sonu 


Mirzaoğlu'nun başvurusu 


Basın kortta bekleyedursun 


Kıbrıs, Türkiye'nin Avrupa yolunu kesmesin 


Dikkat, Rusya tetikte .. 


Aman dikkat 


Akıllı mı, aptal mı 


Ticari anlaşma taslağı 


İnterneti kim hallediyor 


Yatağan faciası 


Tütün Yasası, hangi anlaşmaya tersmiş 


Çocuk bahçesi yapılamaz 


Karadeniz tütünü 


</TEXT>
</DOC>
