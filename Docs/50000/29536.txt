<DOC>
<DOCNO> 29536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur08.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege Bölgesi'ne müjde...Büyük deprem beklenmiyor... 
</HEADLINE>
<TEXT>

     Ege Denizi'nde son günlerde meydana gelen depremselliğin, bölgedeki fay hattının olağan hareketliliği olduğunu belirten uzmanlar, aletsel ölçümlerin yapıldığı 100 yıldır bu fay hattında yıkıcı bir deprem kaydedilmediğini, ancak yapılaşma ve zemin hataları yüzünden olabilecek büyüklüğü 7'nin üzerindeki depremde çok büyük kayıplar meydana geleceğini belirttiler. 
     Dokuz Eylül Üniversitesi Mühendislik Fakültesi Jeofizik Bölüm Başkanı Prof. Dr. Zafer Erçığ, Ege'yi de içine alan Batı Anadolu'nun depremselliğinin farklı özellikleri bulunduğunu anlattı. Son günlerde Ege Denizi kaynaklı ve büyüklüğü 5,5'e kadar ulaşan depremlerle ilgili olarak, ''Marmara Denizi'nde beklenen büyük bir depremin Ege Denizi'nde olabileceği'' yolundaki söylenti ve inanışların gerçekle hiçbir ilgisi olmadığını kaydeden Erçığ, ''Öncelikle Batı Anadolu depremleri, fay hattının kendine özgü, çok kırık ve parçalı yapısı itibarıyla sık ve hafif şiddette olur. Bu depremler denizde ve karada olabilir. Çünkü Sisam-Ayvacık fay hattı Çanakkale'den başlayıp Karaburun'dan geçer Muğla'ya kadar gider ve Yunanistan'a doğru uzanır'' dedi. 
     Batı Anadolu Fay hattının birbirini kesen ya da münferit depremler üretebildiğini kaydeden Erçığ, bölgede beklenen deprem aktivitesi ile ilgili şunları söyledi 
     ''Bölgede büyük bir deprem beklentimiz yok. Aletsel ölçümlerin yapıldığı 1900 yılından bu yana tutulan istatistiklerde büyük bir deprem kaydı yok. Ancak tarihi bilgilere baktığımızda İzmir ve Manisa için yıkıcı depremler yaşandığı dikkati çekiyor. Bunda sadece depremin değil, o zamanki yerleşim ve yapılaşmanın önemi büyük. Günümüzde böyle büyük bir deprem beklentimiz olmamakla birlikte yapılaşma ve zemin hatalarını göz önüne aldığımızda 7 ve üzerinde bir depremde çok büyük yıkım ve kayıplar olabilir. Bölgede tek büyük deprem Kütahya Gediz'de yaşandı.'' 
     Olağan depremler tamamlanmadı 
     DEÜ Mühendislik Fakültesi Jeoloji Mühendisliği Bölümü öğretim üyelerinden Doç. Dr. Tahir Emre, Ege Denizi'nde oluşan depremlerin, son günlere özgü bir yönü bulunmadığını söyledi. Emre, ''Tüm dünyada haberleşmedeki gelişmeler ve depreme karşı ilgimiz artınca tüm depremler konuşulur oldu. Kamuoyunda, depremler sık oluyormuş gibi yanlış bir inanışla karşı karşıyayız'' dedi. Tahir Emre, dünyadaki ortalama deprem sayısında bir değişiklik olmadığını kaydederek, şöyle devam etti 
     ''Dünyada büyüklüğü 8'den daha fazla bir tane, aletsel büyüklüğü 7-8 arası 18-20 deprem oluyor. Büyüklük aşağıya indikçe deprem sayısı artıyor. Örneğin 6 ile 6.9 arasında 12 bin 230 deprem oluyor. Türkiye'de 5 ve 5.9 arası 800 deprem bekleniyor. Ülkemizde 6 aydır aletsel büyüklüğü 5 üzerinde 4 deprem oldu. Bunlardan üçü Ege'de, biri Osmaniye'de. Yani halen Türkiye'de ortalama beklenen 800 depremin 4 tanesi yaşandı. Olağan depremlerin yüzde 10'u bile tamamlanmadı. Her yıl ülkemizde 3 ve 3.9 şiddetinde yılda 49 bin tane deprem oluyor, bunların çoğunu hissetmiyoruz bile.'' 
     Depremlerde bina ve zemin hataları yüzünden yaşanan kayıpların en aza indirilmesi için mutlaka önlem alınması gerektiğini kaydeden Emre, ''Halen deprem kayıplarında Hindistan ile aynı düzeydeyiz. Dünyanın gülüp geçtiği depremler bizi halen korkutuyor'' dedi. 
     Ege Denizi'ndeki son depremlerle ''Tsunami'' denilen dev deprem dalgaları ihtimali üzerindeki söylentilere de işaret eden Emre,''Ege'de Tsunami'ye yol açacak bir deprem olmaz. Deprem tarihinde böyle bir şey Ege'de olmamış. Kayıt öncesi dönemlerde 6,5 üzerinde bir depremle ilgili tarihi bir bilgiye ulaşmadık'' diye konuştu. 
     






</TEXT>
</DOC>
