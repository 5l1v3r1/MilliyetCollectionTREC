<DOC>
<DOCNO> 5427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/spor/spo01.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’ı bırak, Nouma’ya bak 
</HEADLINE>
<TEXT>
SÜPER SOLO 4-2 
Mükemmel oynadı, üç nefis gol attı ve Fransız oyuncu takımını sırtladı. Zevkli ve çekişmeli maçta Antalyaspor Kartal’a kök söktürdü, zor anlar yaşattı 
     KARTAL YİĞİT 

     ZEVKLİ, çekişmeli, heyecanı ve golü bol bir maçtı. Beşiktaş, atak ve etkili oynayan Antalyaspor karşısında ecel terleri döktü, zor anlar yaşadı. Nouma, mükemmel oyunuyla takımını yenilgiden kurtardı, seyircilere keyifli anlar yaşattı. Hücumda, savunmada, pas verirken, gol atarken, sahanın adeta her yerinde yüreğiyle oynayan Fransız oyuncu vardı. 
     HIRSLI oyununun semeresini Nouma daha 11. dakikada aldı. Antalyaspor oyundan hiç kopmadı. 20. dakikada Mustafa’yla eşitliği sağladı. 46. dakikada Atilla eski takımının ağlarını havalandırdı. Mehmet’in oyuna alınmasıyla toparlanan Beşiktaş 66. dakikada Yasin’in vuruşuyla beraberliği yakaladı. Ardından Nouma’nın golleriyle üç puanı kurtardı. Nouma ve A.Dursun’un birer şutunda top direklerde patladı. 
     
Şifo’ya sevgi seli      "Taraftar ateşledi" 
     BEŞİKTAŞ tribünleri dört golle coşarken, taraftarlar Mehmet’e büyük sevgi gösterisinde bulundu. Tecrübeli futbolcu ikinci yarıda oyuna girerken, tribünler "Şifo" sesleriyle inledi. Mehmet, "Galibiyette biraz payım varsa ne mutlu bana. Kimin oynayacağı önemli değil. Önemli olan takımın kazanması. Bundan sonra hepimiz profesyonelce davranmayı sürdürmeliyiz. Taraftarlarımız da muhteşem bir destek verdi ve bizi ateşledi" diye konuştu. 
     
     "Pascal şov yaptı" 
     SCALA ise, "Mehmet’e ihtiyaç olduğunu hissettiğimde oyuna soktum. Beşiktaş seyircisinin favori oyuncusu. Tezahüratlar normal" açıklamasını yaptı. Bir günlüğüne Münih’e giden İtalyan hoca, maç hakkında "15 dakika olağanüstü oynadık. Pascal şov yaptı. Ona teşekkür ediyorum. Gol attığı zaman çok centilmen oluyor. Seyircimiz de onu seviyor. Onun da seyircilere çok teşekkür etmesi lazım" dedi. 
     
     Ayakta alkış 
     BEŞİKTAŞ’IN galibiyetine en çok Başkan Serdar Bilgili sevindi. Bilgili, Pascal Nouma’nın attığı her golde ayağa kalktı ve uzun süre alkışladı. 
     
     Cim - Bom modeli 
     BEŞİKTAŞ, yeni sezonda alınacak yabancıların aynı ülkeden olmasına özen gösterecek. Galatasaray’ın, Rumen ve Brezilyalılar’la başarılı olduğunu vurgulayan yöneticiler, "Biz de aynı yoldan gideceğiz" diye konuştular. Yönetim, Nouma’nın başarısı nedeniyle öncelikle Fransa’ya yönelecek. 
     
     Hakeme tepki 
     HAKEM Selçuk Dereli’ye en büyük tepki, Teknik Direktör Scala’dan geldi. Dereli’nin hatalı kararları nedeniyle çılgına dönen İtalyan hoca, zaman zaman yedek kulübesinden fırlayarak isyan etti. 
     
     Yeni uygulama 
     BEŞİKTAŞ Teknik Direktörü Nevio Scala, cezalı olmasına rağmen dünkü maçta Ali Eren’i de kamp kadrosuna aldı. İtalyan hocanın bundan sonra takımın havasının bozulmaması için cezalı oyuncuları da kadroya alacağı ifade edildi. 
     
     Her maça kitap 
     BEŞİKTAŞ yönetimi bundan böyle İnönü Stadı’ndaki her maçta kitapçık çıkaracak. 12 sayfadan oluşan kitapçıkta takımla ilgili bilgilerin yanı sıra Başkan Serdar Bilgili ve Scala’nın görüşleri de yer alacak. 
     
     MAÇIN KAHRAMANI 
     Nouma 
     ÜÇ kişilik oynadı. İlk yarıda üç pozisyona girdi, birini attı. 90 dakika süre ile savaştı, savunmaya ve orta sahaya destek verdi. Hat - trick yaparak büyük alkış topladı. 
     
     Maçın karnesi 
     HAKEMLER Selçuk Dereli , Turgay Güdü , Cemal Gemici 
     BEŞİKTAŞ Fevzi - Erman , Ümit , Bayram - Nihat , Karhan , Yasin , İlhan Mehmet Dk.62 , İbrahim - Ahmet Tunç Dk.82 , Nouma 
     YEDEKLER Shorumnu, Rahim, Fazlı, Ayhan, Sellami 
     ANTALYASPOR Adnan - Şenol , Guintchev , Nuri - Kamil , Uğur , Gaudino Antjelkoviç Dk.69 , Hüseyin Ahmet Dk.65 , Mustafa Selahattin Dk.82 , Musiç - Atilla 
     YEDEKLER Damjanac, Dursun, K.Mustafa, Abdullah 
     GOLLER Nouma Dk.11, 76, 81 , Yasin Dk.66 , Mustafa Dk.20 , Atilla Dk.46 
     SARI KARTLAR Gaudino, Guintchev, Kamil, Atilla, Mustafa Antalya 
     PAF LİGİ Beşiktaş - Antalya 0 - 1 
     


 SPOR 

























</TEXT>
</DOC>
