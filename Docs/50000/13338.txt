<DOC>
<DOCNO> 13338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur20.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlığı kaldırıldı 
</HEADLINE>
<TEXT>

     TBMM Genel Kurulu, Van Bağımsız Milletvekili Mustafa Bayram'ın ''Adam öldürme ve tarihi eser kaçakçılığı'' suçlamalarından dolayı yargılanabilmesine olanak sağlamak üzere yasama dokunulmazlığını kaldırdı. 
     Bağımsız Milletvekili Bayram, hakkındaki suçlamaları yanıtladığı konuşmada, iddiaların hiçbirisinin doğru olmadığını, bir karalama kampanyası ile karşı karşıya kaldığını ve bir süre sonra bunu yapanların isimlerini açıklayacağını söyledi. Meclis'in medyanın verdiği bir görevi yerine getirmek için acele ettiğini kaydeden Bayram, ''Salı günü bu işin bitmesini istediler. Bari çarşambayı, perşembeyi bekleseydiniz'' diye konuştu. 
     Picasso tablosu ile hiçbir ilgisinin olmadığını bildiren Bayram, ''Bu yaygara niye Tablo nedir Her ressamın tablosu alınır, satılır. Sanki Türkiye'nin tarihi eserini kaçırmışım. Sözü edilen bir tablo'' dedi. 
     Bayram, amacının bölücülük ve ayrımcılık olmadığını ifade ederek, ancak bu ''Basit suçlama''dan dolayı Doğu ve Güneydoğu Bölgesi dışındaki bir bölgenin milletvekili için bu kadar acele edileceğini sanmadığını söyledi. 
     Bölgede çok sayıda ''Mustafa Bayram'' ismini taşıyan kişi olduğunu, her ''Bayram'' soyadındaki kişinin karıştığı olaydan dolayı üzerine gelindiğini öne süren Bayram, bu yaşananlardan artık bıktığını, yargılanarak bunlardan kurtulmak istediğini ifade etti. ''Sanık değil, mağdurum'' diyen Bayram, eroin olayıyla da hiçbir ilgisi olmadığını anlattı. Bayram, bununla ilgili tek bir kanıt bile bulunması durumunda ''İntihar edeceğini, milletvekilliğinden istifa edeceğini'' söyledi. 
     Konuşmaların tamamlanmasından sonra yapılan oylama sonucu Bayram'ın yasama dokunulmazlığı milletvekillerinin büyük çoğunluğunun oyuyla kaldırıldı. Dokunulmazlığın kaldırılması kararı ilk oylamada 4'e karşı 303 oyla, ikinci oylamada ise 1'e karşı 309 oyla alındı. 
     Mustafa Bayram, konuşmasını tamamladıktan sonra oylama sonuçlarını beklemeden Genel Kurul salonundan ayrıldı. 
     




</TEXT>
</DOC>
