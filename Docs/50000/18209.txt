<DOC>
<DOCNO> 18209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sonspo06.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev maça doğru Trabzonspor cephesi... 
</HEADLINE>
<TEXT>

     Trabzonspor Teknik Direktörü Sadi Tekelioğlu, 29 Nisan Pazar günü kendi sahalarında Fenerbahçe ile zorlu bir maç yapacaklarını, ancak bu karşılaşmanın ligde oynadıkları diğer maçlardan bir farkının bulunmadığını söyledi. 
     Sadi Tekelioğlu, yaptığı açıklamada, bordo-mavili takımda göreve başladıktan sonra ligde kötü sonuçlar aldıklarını ve bundan büyük üzüntü duyduğunu da ifade ederek, şöyle devam etti 
     ''Ancak ligin son 3 haftasında art arda aldığımız galibiyetlerle kötü gidişimize dur dedik. Şimdi Fenerbahçe ile sahamızda karşılaşacağız ve her maç gibi bu maça da 3 puan için çıkacağız. Rakibimizin durumu bizi ilgilendirmiyor. Biz, seyirci desteğimizi de arkamıza alarak, maçtan 3 puan ile ayrılmayı hedefliyoruz.'' 
     Tekelioğlu, Fenerbahçe maçına çok iyi hazırlandıklarını da kaydederek, ''Futbolcularımın moralleri oldukça yüksek. Takımda hiçbir sorun yok. Fenerbahçe maçında, kazanmaya inançlı bir Trabzonspor olacak'' dedi. 
     Ligin zirvesindeki durumun kendilerini ilgilendirmediğini de belirten Tekelioğlu, ''Bizim amacımız ligde kalan 5 maçımızı da kazanarak, ligi en iyi yerde bitirmek. Fenerbahçe maçının tek özelliği, bizim için bu sezon sahamızda oynayacağımız son derbi maçı olması. Bu maçı mutlaka kazanarak, bu sezon üzdüğümüz taraftarımıza bir derbi galibiyeti tattırmak istiyoruz'' diye konuştu. 
     Trabzonspor'un, tarihi misyonunun her zaman bilincinde olarak, görevini sürdürdüğünü de vurgulayan Tekelioğlu, şöyle konuştu 
     ''Trabzonspor'un geçmişindeki başarılarının gururuyla yaşıyoruz. Trabzonspor, 4. büyük unvanını, kazanmış olduğu şampiyonluklarla elde etmiştir. Bunu elinden almak için başarılarının egale edilmesi gerekir. Bizim, geçmişin sadece onuruyla işimiz var. Geçmişin hesaplaşması içinde hiç bir zaman olmayız. Bizim amacımız taraftarımıza yeni onurlar yaşatma mücadelesidir. Bundan hiç kimsenin şüphesi olmasın.'' 
     Tekelioğlu, Fenerbahçe ile ligde ve Türkiye Kupası'nda birçok kez karşılaştıklarını, bu maçlarda her zaman rekabet ve dostluğun ön plana çıktığını, pazar günü de bunun bir kere daha tekrarlanacağına inandığını sözlerine ekledi. 
     







</TEXT>
</DOC>
