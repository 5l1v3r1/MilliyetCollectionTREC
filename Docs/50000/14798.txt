<DOC>
<DOCNO> 14798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo16.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler yabancı sınırlamasının kaldırılmasını istedi 
</HEADLINE>
<TEXT>

     Türkiye 1. Profesyonel Futbol Kulüpleri Birliği, gelecek yıl lig statüsüyle ilgili değişiklikleri belirlemek üzere Ankara'da toplandı. 
     Birliğin, Beştepe'deki İlhan Cavcav Tesisleri'nde yaptığı toplantıya, 15 kulüp temsilcisi katılırken, Galatasaray, Erzurumspor ve Çaykur Rizespor'dan katılan olmadı. 
     Kulüpler Birliği Başkanı İlhan Cavcav, toplantı sonrasında yaptığı açıklamada, birliğin gelecek sezon lig statüsünde yapılmasını istediği olumlu değişiklikler olduğunu ve bu değişikliklerle kulüplerin daha fazla korunacağını söyledi. 
     İlhan Cavcav, 8 maddelik bir gündemle toplandıklarını belirterek, birliğin aldığı kararları şöyle aktardı 
     ''Sarı kart yönetmeliği yeniden gözden geçirilerek, ceza 4 veya 5 karta çıkarılsın. Türkiye Kupası, 2. ve 3. lig takımlarının maçlarında seyirci sayısının az olması nedeniyle, 2002 yılında kaldırılsın veya kaldırılmayacaksa çeyrek finalden itibaren çift maç olarak yapılsın. Yabancı futbolcu sayısındaki sınır kaldırılsın. Ancak, ilk 18'de yer alan kadroda ve sahada 5 yabancı oynatılmasına izin verilsin. Bir sonraki yıl da ilk 18'de ve sahada 4 yabancı futbolcuya izin verilsin.Ümitler liginde de 2 yabancı futbolcu oynatılmasına izin verilsin. Ancak bu ligde oynayacak yabancı futbolcuların yaşları 21'i geçmesin. Yabancı futbolculardan Sosyal Dayanışma Fonu'na kesilen 500 dolarlık fon, 5 yabancıdan sonraki her futbolcu için 25 milyar lira olarak belirlensin.'' 
     Cavcav, ümitler ligindeki kulüplerin deplasman harcamalarının da Futbol Federasyonu tarafından karşılanması kararını aldıklarını sözlerine ekledi. 
     
     




</TEXT>
</DOC>
