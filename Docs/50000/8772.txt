<DOC>
<DOCNO> 8772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/ekonomi/eko02.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
10 kamu bankasına ortak borç yönetimi 
</HEADLINE>
<TEXT>

Ziraat Bankası, Halkbank ve Emlakbank ile Fon bünyesindeki yedi bankanın günlük 10 katrilyon lirayı bulan borçlanması tek elden yürütülecek 
     HARUN GÜREK Ankara 

     Mali krizin ardından piyasalardan borçlanmaları giderek zorlaşan ve aralarındaki rekabet nedeniyle faizlerin yükselmesinde rol oynayan kamu bankalarının borçlanması tek çatıda toplandı. Ortak fon yönetiminin başına Ziraat Bankası Genel Müdür Yardımcısı Ahmet Olgun getirildi. 
     Ziraat Bankası, Halkbank, Emlakbank, Tasarruf Mevduatı Sigorta Fonu TMSF bünyesindeki Sümerbank, Demirbank, Esbank, Etibank, Bank Ekspres, İnterbank ve Türkbank’ın günlük toplam 10 katrilyon lirayı borçlanma ihtiyacını karşılamak için piyasalara saldırmaları kasım ayındaki krizden sonra faizlerin düşmemesinin en önemli nedeni. 10 kamu bankasının birbirleriyle girdikleri rekabet faizleri yükseltirken bu hafta başında başlayan ikinci krizde gecelik faizlerin yüzde 7500’e yükselmesinde de büyük rol oynadı. 
     
Sorumluluk Ziraat’in olacak      Hükümet, son krizde faizlerin çıldırması üzerine kasım krizinden sonra planladığı ortak fon yönetimine geçişi hızlandırdı. Başbakan Yardımcısı Hüsamettin Özkan’ın koordinasyonunda Hazine Müsteşarlığı ile Bankacılık Düzenleme ve Denetleme Kurulu Başkanlığı arasında sürdürülen görüşmeler önceki gün sonuçlandı ve 10 bankanın fon yönetiminin ortak yönetilmesi kararlaştırıldı. 
     Ortak yönetimin sorumluluğu Ziraat Bankası’na bırakıldı ve ortak fon yönetiminin başına Ziraat Bankası Yönetim Kurulu Üyesi ve Genel Müdür Yardımcısı Ahmet Olgun getirildi. 
     
İlk uygulama Pazartesi başlıyor      Kamu bankalarının finansal yapılarına göre belirlenecek olan borçlanma ihtiyacı ortak fon yönetimi tarafından belirlenecek. Piyasalardaki dalgalanma göz önünde bulundurularak varılan anlaşma gereği ilk uygulama günü yarın olacak. Yani, Fon’a devredilen Bankacılık Denetleme ve Düzenleme Kurumu’nun yönetiminde olan bankalar ile üç kamu bankası Pazartesi gününden itibaren ortak fon yönetimi tarafından belirlenecek rakamlara göre borçlanacak. 
     10 bankanın günlük borçlanma ihtiyacını sabahtan belirlenecek ve borçlanma piyasadan gerçekleştirelecek. 10 bankanın herhangibiri tek başına piyasaya borçlanmaya çıkmayacak. İhtiyacı olan parayı ortak fon yönetimi sağlayarak, ilgili bankaya aktaracak. 
     


 EKONOMİ 















</TEXT>
</DOC>
