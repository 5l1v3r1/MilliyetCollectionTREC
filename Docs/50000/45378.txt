<DOC>
<DOCNO> 45378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/spor/spo04.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’a yeni çehre 
</HEADLINE>
<TEXT>

Teknik Direktör Sadi Tekelioğlu, pazartesiden itibaren yenilenmiş bir kadroyla mücadele edeceklerini söyledi 
     TRABZONSPOR Teknik Direktörü Sadi Tekelioğlu, takımda yenilik operasyonunun sürdüğünü, kadronun pazartesi tamamen şekillenebileceğini açıkladı. Tecrübeli hoca, "Lige verilen arada takasla göndereceğimiz veya alacağımız oyuncuların işi bütünüyle bitmiş olur. Erhan’ın dışında gitmesi gereken futbolcular var. Alacağımız isimlerin durumu da pazartesiye kadar netleşir" dedi. 
     BORDO-MAVİLİ kulüpte Erhan Namlı, kaleci Murat ve Eduardo’nun ardından Zafer, Güngör ve Salazar da gidecek isimler arasında gösteriliyor. Tekelioğlu’nun listesinde Denizlisporlu Ali Tandoğan, Antalyasporlu Selahattin, Ankaragücü’nden Kennedy veya Niyazi bulunuyor. Bursasporlu Ender ve Murat Sözkesen ile İstanbulsporlu Murat’ın transferi de düşünülüyor. 
     
     Hami’den jest 
     TRABZONSPOR kaptanı Hami, kasımdan itibaren sahalara döneceğini, kendisini futbolcu değil, yönetici gibi hissettiğini söyledi. Emektar oyuncu, "Benim alacağım on ay gecikmiş. On ay daha gecikse ne olur. Yeter ki kulübümüz rahata kavuşsun, ekonomik sorun çözülsün. Bunun için ben de elimden geleni yapıyorum" diye konuştu. Öte yandan Göztepe’den alınan kaleci Bülent bugün sözleşme imzalayacak. 
     



 SPOR 

























</TEXT>
</DOC>
