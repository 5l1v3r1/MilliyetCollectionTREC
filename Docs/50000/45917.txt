<DOC>
<DOCNO> 45917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun06.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Bin Ladin iyi, Molla Ömer güvende..." 
</HEADLINE>
<TEXT>

     ABD ve İngiltere'nin Afganistan'a dün gece düzenlediği harekatın ardından Taliban, Usame bin Ladin'le Molla Muhammed Ömer'in iyi olduklarını açıkladı. 
     Taliban lideri Molla Ömer'in sözcüsü Abdul Hai Muttmain, Kandahar'dan telefonla yaptığı açıklamada, dün geceki saldırıların ilk güne oranla daha az şiddetli olduğunu iddia etti. 
     Muttmain, ''İlk geceki kadar şiddetli değildi. Herhangi bir askeri hedefi vurmadılar. Halkın morali yüksek. Usame iyi, Molla Ömer güvende, geleceğimiz güvende'' diye konuştu. 
     Abdulhai Muttmai, Kabil ve Kandahar'ın yanı sıra savaş uçaklarının Kunduz ve Mezar-ı Şerif'i de hedef aldığını söyledi. 
     Muttmain, ayrıca İran haber ajansı İRNA'nın Taliban'ın hava kuvvetleri komutanı Aktar Muhammed Mansur'un öldüğü haberini yalanlayarak, Mansur'un iyi olduğunu öne sürdü. 
     






</TEXT>
</DOC>
