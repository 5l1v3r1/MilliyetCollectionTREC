<DOC>
<DOCNO> 7711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/soneko01.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank bünyesinde birleştirilecek olan 4 bankanın bankacılık izni kaldırıldı 
</HEADLINE>
<TEXT>

     Bankacılık Düzenleme ve Denetleme Kurulu'nun BDDK , Sümerbank bünyesinde birleştirilecek olan Egebank, Yurtbank, Yaşarbank ve Bank Kapital'in bankacılık işlemleri yapma ve mevduat kabul etme izninin kaldırıldığına ilişkin kararı Resmi Gazete'nin bugünkü sayısında yayımlandı. 
     BDDK kararında, bu 4 bankanın Tasarruf Mevduatı Sigorta Fonu'nun talebi doğrultusunda yapılan değerlendirme sonucu, Fon Yönetim Kurulu'nun kararı ile Sümerbank bünyesinde tüm aktif ve pasifiyle devren birleştirilmesine karar verildiği hatırlatıldı. 
     Kararda, Sümerbank çatısı altında birleştirilecek, Egebank, Yurtbank, Yaşarbank ve Bank Kapital'in bankacılık yapma ve mevduat kabul etme izninin kaldırılmasına karar verildiği açıklandı. 
     Başkanlıktan dün yapılan yazılı açıklamada, Tasarruf Mevduatı Sigorta Fonu tarafından birleştirilmesi kararlaştırılan Bank Kapital T.A.Ş Egebank A.Ş, Sümerbank A.Ş, T. Tütüncüler Bankası, Yaşarbank A.Ş ve Yurt Ticaret ve Kredi Bankası A.Ş'nin 19 Şubat 2001 tarihi itibarıyle Sümerbank A.Ş çatısı altında birleştirilerek faaliyetlerini sürdürecekleri belirtilmişti. 
     Söz konusu bankaların yarından itibaren Sümerbank A.Ş şubesi olarak bankacılık hizmeti verecekleri kaydedilen Başbakanlık açıklamasında, devir ile birlikte Bankkapital, Egebank, Yurtbank ve Yaşarbank'ın mevduat, kredi ve diğer tüm müşterilerinin Sümerbank'ın doğal müşterisi olacakları ifade edilmişti. Açıklamada, birleşilen Sümerbank'taki tüm mevduatın eskiden olduğu gibi Tasarruf Mevduat Sigorta Fonu güvencesinde bulunduğu, bu nedenle mevduat sahiplerinin endişe duymasını gerektirecek bir durum olmadığı vurgulanmıştı. Başbakanlık, Sümerbank A.Ş'nin Yönetim Kurulu'nun Fon Bankaları Ortak Yönetim Kurulu olduğunu, Genel Müdürlük görevini de Cevdet Erkanlı'nın yürüteceğini de bildirilmişti. 




</TEXT>
</DOC>
