<DOC>
<DOCNO> 5086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/siyaset/siy02.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazilet’e bir iyi bir kötü haber 
</HEADLINE>
<TEXT>

Yüksek Mahkeme, FP’nin 1. Olağan Kongresi’nde kaydedilen kasetleri delil kabul etmedi. Ancak Kutan’ın "partilerin kapatma davasından önce uyarılması" yönündeki itirazını da reddetti 
     ANKARA Milliyet 

     Anayasa Mahkemesi, Fazilet Partisi’nin FP , "kapatma davasından önce partinin uyarılması gerektiği" yolundaki itirazını reddederken, "dava açıldıktan sonra yapıldığı" gerekçesiyle partinin 1. Olağan Kongresi’nde kaydedilen kasetleri delil saymadı. 
     Yüksek Mahkeme, FP hakkındaki kapatma davasının karar oturumlarından üçüncüsü dün akşam saat 17.00’ye kadar sürdü. Görüşmelere çarşamba sabahına kadar ara verdiklerini bildiren Anayasa Mahkemesi Başkanvekili Haşim Kılıç, şu açıklamayı yaptı 
     
Açıklama Haşim Kılıç’tan      "Sayın Recai Kutan’ın 23 Kasım 2000 tarihli dilekçesi ile Siyasi Partiler Kanunu’nun 104. maddesinin uygulanmasını içeren dilekçesi incelendi. Görüşmelerde 104. maddenin uygulanmasına gerek olmadığına karar verildi. 
     Bu madde, siyasi partilerin kapatılma davası açılmadan önce ihtar edilmesiyle ilgili bir maddeydi. İkinci olarak Yargıtay Cumhuriyet Başsavcısı’nın, partinin Birinci Olağan Kongresi’ne ilişkin kasetlerinin, iddianeme tarihinden sonraki olayları içermesi nedeniyle delil olarak kabulünün mümkün olmadığına karar verildi." 
     "İşin esasına ilişkin görüşmelere çarşamba günü geçeceğiz. Rapor okunuyor" diyen Kılıç, TBMM’deki Merve Kavakçı krizinden sonra siyasi yasaklı Necmettin Erbakan’ın FP ile yakın ilişkisini sergileyen Yasin Hatipoğlu ile yaptığı telefon konuşmasının henüz değerlendirilmediğini söyledi. Kılıç, bu konuda FP’den daha önce savunma istendiğini anımsattı. 
     "Kongre kasetlerini de delil olarak kabul etseydik savunma isteyecektik" açıklamasını yapan Kılıç, "Hangi gerekçeyle delil saymadınız" sorusuna "Olayın iddianeme tarihinden sonra vuku bulmuş olması nedeniyle" yanıtını verdi. 
     
Oybirliği yok      Kılıç, "Kararı oybirliği ile mi aldınız" sorusu üzerine, "Ara karar olduğu için bu yönde açıklama yapmaya mezun değilim. Onun için o konuyu sormayın" demekle yetindi. 
     


 SİYASET 













</TEXT>
</DOC>
