<DOC>
<DOCNO> 47862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/yazar/toker.html </URL>
<DATE> 2001/10/20/ </DATE>
<TIME>  </TIME>
<AUTHOR> Metin TOKER  </AUTHOR>
<HEADLINE>
Usame bin Ladin ve bizim meslek 
</HEADLINE>
<TEXT>

     PARİS 

     Usame'nin - bizdeki Hüsam'ın arapçası - "New York'lu İkizler"e vurmasıyla açılan ve traji - komik hal alan "şarbon furyası"yla süren dehşet fırtınasından "bizim meslek"in yakasını sıyırması zaten beklenilen bir husus değildi. 
     Yaşadığımız çağın "borazancıbaşı"sı olan gazeteciliğin - artık "medya" diyorlar - böyle bir olayda elbette ki rolü ve statüsü tartışma konusu olacaktı. O gazetecilik ki onun özgürlüğü ve bağımsızlığı, çarpışan taraflardan birinin, "iyi"lerin, iyiliğini yapan "olmazsa olmaz" şartların başlıcasıdır. 
     Nitekim bu şartın yarım yüzyıllık yılmaz savunucusu Milletlerarası Basın Enstitüsünün IPI bugün Paris'te başlayacak toplantısının konusu da budur. IPI Türkiye'de çok ve iyi bilinen bir örgüttür. Bazı kimseler onu, basının Türkiye'deki durumunu sık ve şiddetli eleştirdiğinden dolayı "düşmanlarımız" arasında sayarlar. 
     Değildir. 
     Eğer Türkiye'yi sık ve sert şekilde dile dolamışlarsa bu, Türkiye'nin basın özgürlük ve bağımsızlığına az saygı göstermiş olması yüzündendir. "Paris toplantısı"nda okların hedefini, başta Amerika, büyük demokrasiler oluşturacaktır. 
     Daha doğrusu onlardaki hükümetler ve iktidar çevreleri. Bush ve Blair, en fazla anılacak isimler olacaktır. Zaten toplantının başlamasından önce IPI, direktörü Prof. Johann Fritz'in imzasıyla yayınladığı bildiride Amerika ve diğer bazı demokrasilerde "Usame bin Ladin ve onun terör örgütü El Kaide'ye karşı savaşın selameti adına" medyaya getirilmek istenilen kısıtlamalara karşı çıkmıştır. 
     Bilindiği gibi Amerika ve İngiltere'de Bush ve Blair iktidarları medya yöneticileriyle temasa geçerek "haberlerin yayınlanması" konusunda "dikkatli davranmaları"nı istemiş, gerekirse bunu kendilerinin yapacaklarını belirtmeyi de unutmamışlardır. 
     Dikkat edilecek nokta şudur "Yalan veya abartmalı haberler"in yayınlanmaması değildir, istenilen. Bazı haberlerin "açılan savaş"ta "iyiler"i zor durumda bırakabileceği medya yöneticileri tarafından düşünülmeli ve bunlar sepete atılmalıdır. 
     Bu, medya yöneticilerinin sırtına, kolay kaldıramayacakları bir yükü bindirmektir. Bin Ladin ve sözcülerinin "Amerikalıların, görüldükleri yerde öldürülmesi" fetvası elbette kabul görmesi mümkün olmayan bir "cinayete teşvik"tir. Ama, Bush'un ağızından çıkan "Bin Ladin'in, ölü veya diri ele geçirilmesi" talebi aynı sınıf demeçler içine sokulamaz mı Geçenlerde Almanya'nın gözde TV yorumcularından Ulrich Wickert'in bir dergiye yazdığı makalede "hem Bush'un, hem Usame'nin tahammülsüzlük gösterdiklerini" belirtikten sonra "Bush elbette ki katil veya terörist değildir ama ikisi de aynı düşünce tarzına sahiptirler" demesi, başına dünya kadar dert açmıştır. Bu onu "Usame bin Ladin ile terör örgütünü öven bir Amerikan düşmanı olduğu" yolunda çok şiddetli hücumlara maruz bırakmış, TV'deki görevinden istifası istenmiştir. Wickert, Allah'tan "bir daha dergilere makale filan yazmayacağı" teminatını da verip özür dilemekle yakayı sıyırabilmiştir. 
     Başkan Bush ise Amerikan Kongresinin "bazı üyeleri"ne, "kafi derecede güvenilir olmadıklarından dolayı" resmi bilgilerin verilmesi yasağını ancak son zamanlarda kaldırmıştır. Bilinen, Amerikalı medya yöneticilerinin, her halde kendi kamuoylarının ruh halini de düşünerek Bush'a karşı "daha anlayışlı", İngiliz medya yöneticilerinin ise, aynı sebepten Blari'e "daha anlayışsız" davrandıklarıdır. 
     Körfez savaşında Amerikan CNN TV'sinin oynadığı role bu sefer sahip çıkan Arap El Cezire TV'si de, bütün ısrarlara rağmen demokrasilerde aforoz edilmemektedir. 
     IPI'daki görüşmelerin haberlerini her halde bizim basında okumak fırsatını bulacaksınızdır. 
     







Taliban ve İslamcılar 


Şarbona dur 


İzgi'nin önerisi 


AB yolunda 'sahici' sorun Kıbrıs patlarsa 


Ara istasyon 


Araftakiler 


YÖK'ün inadını kim kıracak 


Görevimiz tehlike 


Türkiye’yi Dobu istilasından kurtaralım 


Bir teminat öyküsü 


Oradan, buradan, şuradan... 


Resmi Gazete krizi 


Vekil maaşı anayasaya girmiş ülke var mı 


Hata uygulayıcılarda 2 


Usame bin Ladin ve bizim meslek 


Şarbon 


</TEXT>
</DOC>
