<DOC>
<DOCNO> 29877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/spor/spo02.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener sahaya iniyor 
</HEADLINE>
<TEXT>

Sarı-Lacivertli takım bugün Samandıra Tesisleri’nde bir araya gelecek, ilk çalışmasını yaparak 2001 - 2002 sezonuna merhaba diyecek 
     FENERBAHÇE, 2001 - 2002 sezonunu bugün açacak. Sarı - Lacivertli futbolcular akşam bir araya gelerek önce toplu halde yemek yiyecek, ardından topbaşı yapacak. Teknik Direktör Mustafa Denizli, iç transferde anlaşma sağlanamayan Celil de dahil tüm oyuncularını antrenmana çağırırken, İsrail’de bir düğüne katılacak olan Revivo’nun gelemeyeceği belirtildi. 
     YENİ sezon hazırlıklarını 15 Temmuz’a kadar İstanbul’da sürderecek olan Fenerbahçe, daha sonra Almanya’ya gidecek ve 12 günlük bir kamp dönemi geçirecek. Bu arada Teknik Direktör Denizli’nin bugün yapılacak antrenman sonrası yabancı futbolcularıyla özel olarak görüşeceği ve gelecek sezon için düşüncelerini alıp, transfer politikası belirleyeceği öğrenildi. 
     
Hakan Bayraktar geliyor      FENERBAHÇE’nin prensip anlaşmasına vardığı Gaziantepsporlu Hakan Bayraktar’ın bugün İstanbul’a geleceği ve yöneticilerle görüşeceği belirtildi. Genç futbolcu anlaşma sağladığı taktirde antrenmana çıkacak. Bu arada Hakan’ın Inter’den sonra Lecce, Belçika’nın Lennon ve Romanya’dan bir kulübe de gidebileceği belirtildi. 
     HAKAN bu kulüplerden biriyle anlaşma yaptıktan sonra Sarı-Lacivertliler, Gaziantepli futbolcu için FIFA’dan geçici lisans isteyecekler. Başkan Yıldırım, "15 Temmuz’dan sonra yeni yasa yürürlüğe giriyor. FIFA transfere izin verecek. Zaten transfer yönetmeliğinin 37. maddesi Oktay’ın Trabzon’a gelmesiyle delinmişti" dedi. 
     
Ogün garanti verdi      FENERBAHÇE Kaptanı, 2000-2001 sezonunu şampiyon olarak tamamlayan kadronun bozulmamasını çok olumlu karşıladığını söyledi. Ogün, kendi adını taşıyan "www.oguntemizkanoğlu.com" web sitesinde yaptığı açıklamada, "Oturmuş kadromuzla, yeni başarılara daha emin adımlarla koşacağız" diye konuştu. 
     YENİ transferler Ümit Özat ve Ceyhun’un takıma büyük faydaları olacağını söyleyen Kaptan Ogün, "Geçen sezonun son haftalarını sakatlığım nedeniyle takımdan ayrı geçirdiğim için, futbolu diğer arkadaşlarıma göre daha fazla özledim. Şükrü Saracoğlu Stadı’ndaki ilk maçımızın başlamasını iple çekiyorum" dedi. 
     
Saracoğlu’nda yıkım başladı      FENERBAHÇE Şükrü Saracoğlu Stadı’nın yenilenmesi projesi kapsamında, maraton tribününün yıkımına dün başlandı. Başkan Aziz Yıldırım’ın yeni yönetici arkadaşları ile birlikte katıldığı özel bir törenle stada ilk kazma vurulurken, kurban da kesildi. 15 Temmuz’da temeli atılacak olan yeni tribün mart ayından itibaren hizmete girecek. 
     
Rapajiç’in ilginç derdi      FENERBAHÇE Başkanı Aziz Yıldırım, Rapajiç için yapılan transfer dedikodularına dün noktayı koydu. Yıldırım, Hırvat futbolcunun bir yere gitmeyeceğini söyledi ve "Ancak bir takım rahatsızlıkları olduğu bir gerçek. Mesela sokakta rahat sigara ve kahve içemiyor. Bu konularda kendisine güvence verdik" diye konuştu. Yıldırım, ön eleme maçından sonra Denizli ile transferi görüşeceklerini ancak yedekte bekleyecek yabancılar için büyük para vermeyeceklerini söyledi. 
     
Geremi 11 milyon dolar      KONGREDE transfer çalışmaları ile ilgili üyelere bilgi veren Başkan Yıldırım, Geremi’nin bonservis fiyatının 11 milyon dolar olduğunu söyledi, "Bu futbolcuya resmen talip olmadık ancak olabiliriz" dedi. Kulüpler Birliği toplantısında Samsunspor’a Celil - Ali takasını önereceklerini kaydeden Fenerbahçe başkanı, Oktay ile ilgili olarak da Las Palmas’tan alacakları bulunduğu için Trabzon’dan gelişmeler hakkında bilgi istediklerini kaydetti. 
     



 SPOR 





















</TEXT>
</DOC>
