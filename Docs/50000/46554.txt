<DOC>
<DOCNO> 46554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur03.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü orkestra şefi Hikmet Şimşek vefat etti 
</HEADLINE>
<TEXT>

     Ünlü orkestra şefi, Devlet Sanatçısı Hikmet Şimşek vefat etti. 
     Beynindeki tümör nedeniyle bir süredir rahatsız olan sanatçı, hayatını kaybetti. 
     Hikmet Şimşek, bir süredir Gülhane Askeri Tıp Akademisi Hastanesi'nde tedavi görüyordu. 
     
     Zayıf çocukluk 

     Müziğe yıllarını veren ünlü orkestra şefi Hikmet Şimşek, 1924'te Siirt'in Pervari ilçesinde doğdu. 
     Babası subay olduğundan çocukluğu Anadolu'da, genellikle de Konya ve ilçelerinde geçti. Müziğe duyduğu ilgi çocukluk yıllarında başladı, ama bu ilgiye yön verebilecek kişilere çok geç rastlayabildi. 
     1936'da Konya Askeri Ortaokulu'na girdiğinde öğretmenlerinin 
     yardımıyla müzik sanatını ilk adımlarını attı, nota okumasını öğrendi ve kendi çabalarıyla kurumsal bilgilerini artırdı. Ancak, bünyesi zayıf olduğundan okulda herhangi bir çalgıya başlatılmadı. Maltepe Askeri Lisesi'nde geldiğinde ise bandoda çalabileceği bir çalgıya öğrenmesine izin verildi. 
     Gördüğü askeri eğitimin son aşaması olan Harp Okulu'nda bulunduğu sırada ağır bir hastalık geçirerek askeri prevantoryoma kaldırıldı. 
     Burada radyodan dinlediği uzun klasik müzik programları sonunda müziği meslek olarak seçmeye karar verdi ve keman öğrenmeye başladı. 
     Ardından, yeni tanıştığı bazı dostlarının aracılığıyla Cemal Reşit Rey ve Ulvi Cemal Erkin gibi büyüklerin sınamasından geçti ve 1946'da askeri eğitimi bırakarak Ankara Devlet Konservatuvarı'na girdi. Müzik bilgisinin fazlalığı nedeniyle kendisine bir sınıf atlatıldı. 
     Konservatuvarda birer yıl Hasan Ferid Alnar ve Eduard Zückmeyer ile çalıştı. Daha sonra, Ahmed Adnan Saygun'un bestecilik sınıfına geçti ve buradan 1953'te okul birincisi olarak mezun oldu. 
     Daha sonra, okulda armoni ve solfej dersleri vermeye başlayan Şimşek'in yoğun çalışmaları yaptığı asıl ilgi alanı, orkestra ve koro yönetmenliği idi. Sanatçının bu alandaki ilk etkinliği, Dil ve Tarih Coğrafya Fakültesi'nde verilmekte olan öğrenci dinletilerinden birini Hasan Ferid Alnar ile paylaşması idi. 
     
     Orkestra şefliğine ilk adım 

     Sanatçı, burada bir Mozart Uvertürü ile Beethoven'ın 7. 
     Senfoni'sinin birinci bölümünü Cumhurbaşkanlığı Senfoni Orkestrası ile seslendirmişti. 1955'te yer alan ve belleklerden silinmiş olan bu küçük olay ile Şimşek, orkestra şefliğine ilk adımı attı. 
     Yönettiği konserlerin başarısı üzerine devlet tarafından iki kez Avrupa'ya gönderilen Şimşek, çeşitli kurs ve festivallere katıldı, konserler yönetti. 25 yıla yakın bir süre boyunca CSO'daki şeflik görevinin yanı sıra, Ankara Devlet Konservatuvarı'nda öğretmenliğe de devam etti. 
     Türkiye'deki ilk müzik festivallerini yönetti. Evrensel müziğin yurt alanına yayılmasında öncülük ederek Ankara Radyosu Oda Orkestrası ile Çoksesli Korosu'nun ve televizyon müzik bölümünün kurulmasına hizmet etti. Bu kuruluşlarda iki yıl süreyle yöneticilik yaptı. 
     Hikmet Şimşek, İzmir, Çukurova ve Bursa Devlet Senfoni Orkestraları'nın da kuruculuğunu üstlendi. Sanatçı, çağdaş, evrensel Türk müziğinin gönüllü misyoneri olarak yurtiçinde sunduğu bini aşkın konser, radyo ve televizyon programlarının yanı sıra, yurtdışında yönettiği 2 yüz kadar konserin büyük çoğunluğunda bu eserlerin tanınmalarını sağladı. 
     Şimşek, Türkiye'deki birçok ilk etkinliğin yanı sıra, yurtdışında plak kaydı yapan ilk Türk orkestra şefiydi. Meslek hayatı boyunca müzik yazarı ve şef olarak görev yapan Şimşek'in çalışmaları, birkaç kişinin yaşamına sığacak denli yoğundu. 
     Ünlü orkestra şefi Hikmet Şimşek, ressam Nihal Şimşek ile evliydi. 
     






</TEXT>
</DOC>
