<DOC>
<DOCNO> 2671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/dunya/adun.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Soykırım cezası’ 5 yıl 
</HEADLINE>
<TEXT>

Ermeni tasarısı bugün yasalaşırsa, Soykırım olmadı’ diyenlere hapis yolu açılacak 
     MİNE G. KIRIKKANAT Paris 

     Geçen Kasım ayında Fransız Senatosu’nda kabul edilerek Ulusal Meclis’e gönderilen Ermeni Soykırım Tasarısı bugün Meclis Genel Kurulu’nda görüşülerek oylanacak. "Fransa 1915 Ermeni soykırımını resmen tanır" tümcesinden ibaret yasa tasarısının Meclis’te kabul edilerek yürürlüğe girmesine kesin gözüyle bakılıyor. 
     İlk kez Ulusal Meclis’in 29 Mayıs 1998 tarihinde kabul ederek Senato’ya gönderdiği tasarı, hükümetin karşı görüş bildirmesi sayesinde iki yıl süreyle Senato’da dondurulmuştu. Ancak 8 Kasım 2000 tarihinde Senato’da aynı metin ve ayrı bir tasarı olarak gündeme geldi. Çoğulcu sol hükümet bu kez karşı görüş bildirmeyince, tasarı ezici çoğunlukla kabul edilerek meclise gönderildi. 
     
Sonuçları ne olacak      1995 yılında Le Monde gazetesine yazdığı bir makalede "Soykırım yapılmamıştır" fikrini savunan Amerikalı Profesör Bernard Lewis, Ermeni lobisi tarafından dava edilmiş ve Lewis 1 franklık manevi tazminata mahkum olmuştu. Bernard Lewis’in avukatı Thierry Levy’nin hukuk bürosunun uzman avukatı Orly Reslan, yeni yasayı Milliyet’e yorumladı. Avukat Reslan, Gayssot yasasının 29. maddesinde küçük bir değişiklik yapıldığı takdirde, "Ermeni soykırımı"nı inkar edenlerin, bir yıldan beş yıla hapis ve 300 bin frank para cezasına mahkum edilmeleri mümkün olabilecek. 
     Gayssot yasasına göre resmen tanınan soykırımların inkarı suç. Yasa, soykırım tanımını Nürenberg mahkemesinin Yahudi soykırımına dair aldığı kararı benimseyen Londra Anlaşması’na bırakıyor. Yasanın 29. maddesine, "...ve Fransa’nın tanıdığı soykırımlar" ibaresinin eklenmesi halinde yeni yasanın tanıdığı Ermeni soykırımını inkar da ağır cezalık suç teşkil edecek. 
     
Fransa’nın minnettarlığı      Fransa, Fransız kuvvetleriyle işbirliği yapan Ermeniler’e minnettarlık anıtını 50 yıl önce dikmişti. Anıt, Paris’in tarihi mezarlığı Pere Lachaise’de bulunuyor. Anıtta, "Fransa için şehit düşen Fransız ordusu mensubu Ermenilerin anısına" hitabesi yer alıyor. 
     
Ecevit Fransa'yla kriz çıkar      ANKARA Milliyet 

     Başbakan Bülent Ecevit, Fransız Ulusal Meclisi'nde bugün oylanacak olan Ermeni tasarısıyla ilgili olarak Fransa'yı son bir kez uyardı. Dün Fransa'nın Ankara Büyükelçisi Bernard Garcia'yı makamına çağıran Başbakan Ecevit, tasarının yasalaşması durumunda iki ülke ilişkilerinin ciddi bir krize gireceği uyarısında bulundu. Ecevit, Büyükelçi Garcia'dan, bu uyarısının derhal Fransa Cumhurbaşkanı ile Başbakanı'na iletilmesini istedi. 
     
     Yaptırımlar yolda 
     Ermeni tasarısının yasalaşmasına kesin gözüyle bakılırken, Türk - Fransız ilişkilerinin de son yılların en krizli dönemine girilmesi bekleniyor. 
     ABD Kongresi'ndeki girişimlerin başarısızlıkla sonuçlanmasında yönetimin büyük desteğini gören Ankara'da, Fransız Cumhurbaşkanı Jacques Chirac'la Başbakan Lionel Jospin'in tasarının yasalaşmasının önlenmesi için hiçbir çaba göstermemiş olmasının yarattığı tepki yaşanıyor. 
     Fransız Devleti'nin gösterdiği bu "duyarsızlık" üzerine, Ankara uyarı tonunu yükseltti. Konunun ciddiyetini göstermek amacıyla Fransa'nın Ankara Büyükelçisi, Dışişleri Bakanlığı'na değil, Başbakanlığa çağrılırken, Türkiye'nin tepkisi bizzat Başbakan tarafından dile getirildi. Ecevit, korunmasına önem verilen köklü Türkiye - Fransa ilişkilerinin, bu tasarının kabulünden büyük ve kalıcı zarar göreceğini ifade etmekle yetinmeyip, iki ülke ilişkilerinde, ciddi bir krizin doğabileceğini de vurguladı. 
     Tasarının engellenmesi için Türkiye'nin "elinden geleni yaptığını" belirten üst düzey bir Dışişleri yetkilisi, siyasi, askeri, ticari, ekonomik ve kültürel her alanda uygulanabilecek yaptırımları içeren bir listeyi hükümete verdiklerini bildirdi. Listede, planlanan ziyaretlerin ertelenmesi, karşılıklı temasın en aza indirilmesi, kültürel projelerin askıya alınması, Paris'in başta askeri olmak üzere ihalelerden dışlanmasının yanısıra, Fransa'da yapılan alımların başka ülkelere kaydırılarak, bu ülkeye örtülü bir ambargo uygulanması gibi önlemler bulunuyor. 
     


 DÜNYA 














</TEXT>
</DOC>
