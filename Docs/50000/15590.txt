<DOC>
<DOCNO> 15590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sontur01.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oldu bize.. Yine çocuk, yine tecavüz, yine cinayet... 
</HEADLINE>
<TEXT>

     Antalya'da vahşice bir cinayete kurban giden 11 yaşındaki kız çocuğunun, öğle yemeği için okuldan eve geldiğinde, göğsünden bıçaklanarak öldürüldüğü belirlendi. 
     11 yaşındaki S.N'nin öğle yemeği için, öğrenim gördüğü Demirgül İlköğretim Okulu'ndan Demirgül Sitesi, Dilek Apartmanı'ndaki evine geldi. Emniyet yetkilileri, küçük kızın, evde tek başına bulunduğu sırada, ''kapı zorlanmadan'' eve giren kişi veya kişilerce tecavüz edildikten sonra öldürüldüğünü bildirdiler. 
     Marangoz olarak çalışan babası Özay Nefer tarafından cesedi evinin salonunda bulunan küçük kızın, göğsünde derin bir bıçak yarası olduğu tespit edildi. 
     Öğrenme güçlüğü çektiği için Demirgül İlköğretim Okulu'nun Özel-A Sınıfı'nda okuyan S.N'nin tecavüze uğradığı belirtildi. Küçük kızın cesedi otopsi yapılmak üzere Antalya Devlet Hastanesi'ne kaldırılırken, cesedin götürüldüğü sırada apartmanın önünde toplanan mahalle sakinleri olaya tepki göstererek, cinayetin faili ya da faillerinin bir an önce yakalanmasını istediler. 
     Olayla ilgili başlatılan çalışmalar sürdürülürken, polis, bölgede güvenlik önlemleri aldı. 
     
     
     
     




</TEXT>
</DOC>
