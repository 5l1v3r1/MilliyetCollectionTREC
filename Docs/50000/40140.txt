<DOC>
<DOCNO> 40140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/soneko06.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, FAO zirvesi için yer arıyor 
</HEADLINE>
<TEXT>

     Birleşmiş Milletler Tarım ve Gıda Örgütü'nün FAO düzenleyeceği toplantının Roma'da yapılmasını istemeyen İtalyan hükümeti ülke içinde başka yer aramaya başladı. 
     G8 zirvesi sırasında yaşanan Cenova olaylarının bir kez daha tekrarlanmasından çekinen merkez sağ partilerin ittifakından oluşan Berlusconi hükümeti, Fao'nun toplantısını merkez binasının bulunduğu Roma dışında bir yerde yapılması fikrini BM Genel Sekreteri Kofi Annan'a kabul ettirdi. Dışişleri Bakanı Renato Ruggiero'nun, BM'nin Durban'da ırkçılık üzerine düzenlediği toplantıda Annan ile görüşerek, FAO toplantısının Roma'da yapılmaması konusunda ikna ettiği bildirildi. 
     Ruggiero basına yaptığı açıklamada ''FAO zirvesi İtalya'da olacak ama Roma'da değil'' derken Annan'da İtalyan hükümetinin mantıklı olan çözüm önerilerini kabul edeceğini söyledi. 5-9 Kasım tarihlerinde yapılması kesinleşen toplantıya 185 ülkeden devlet ve hükümet başkanları ile bakanlar davetli bulunuyor. 
     İtalyan İçişleri Bakanlığı'da şimdi FAO'nun toplantısını gerçekleştirebileceği imkanlara sahip Roma dışında bir yer arıyor. FAO'nun zirvesine delegasyonlar ile birlikte yaklaşık 2500 kişinin katılması ön görülürken, toplantının yapılacağı yerin bu kadar kişiyi misafir etme olanağına sahip olması ve devlet büyüklerinin ulaşımı ile güvenliği bakımından toplantının yapılacağı yerin yakınlarında bir havaalanı bulunması gerekiyor. 
     Bunun dışında en azından 1000 kişilik bir büyük salon, ikili görüşmeler için hazırlanmış küçük odalar, basın merkezi, telefon hatları, tercüman yerleri Kasım ayına kadar hazır duruma getirilmesi zorunlu işler olarak ortaya çıkıyor. Basında yeralan olasılıklara göre İçişleri Bakanlığı'nın FAO toplantısı için Roma şehir merkezi dışındaki Polis Eğitim Okulu, Fiuggi kasabasındaki konferans merkezi, Spoleto'daki tarihi bir kale ve ülkenin kuzeyinde Val d'Aosta'da bulunan Saint Vincent otel ve casinosunu düşündüğü öne sürülüyor. Bu tip bir olanaktan yararlanmak isteyen ülkenin güneyindeki Puglia Bölge Konseyi ise Fao'yu misafir etmeye hazır olduklarını duyurdu. 
     'Uluslarası zirveler artık şehir merkezlerinin dışında olmalıdır. Kutsal şehir Roma'yı riske atamayız'' diyen Başbakan Silvio Berlusconi'de pazartesi günü FAO Başkanı Jacques Diouf ile görüşerek, İtalyan hükümetinin 5-9 Kasım'da yapılacak toplantının yeri hakkındaki tekliflerini sunacak. Bu arada Roma'da bulunan küreselleşme karşıtı sosyal gruplar basına verdikleri demeçlerde, ''Biz yine de Roma'da gösteri yapacağız'' dediler. 







</TEXT>
</DOC>
