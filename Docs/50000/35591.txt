<DOC>
<DOCNO> 35591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sonspo09.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ogün "Şifo Mehmet'e yakıştı" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, Beşiktaşlı Mehmet Özdilek'in kendisine yakışır bir törenle futbola veda ettiğini söyledi. 
     Ogün, kendisine ait ''www.ogüntemizkanoglu.com'' isimli kendi internet sitesinde yaptığı açıklamada, Mehmet'in jübilesiyle ilgili görüşlerini şöyle dile getirdi 
     ''Futbolu meslek olarak edinen bizler için sahalardan kopmak zordur. Aslında futbol oynamaktan ayrılmanın zorluğunu, mesleğimizi sürdürdüğümüz dönemlerde çok da anlamayız. Maçlar, kamplar ve deplasmanlar derken yorulduğumuz, hatta söylendiğimiz dönemler bile olur. Ama iş bırakma noktasına gelince bu gerçekten çok zordur. Beşiktaş'ın unutulmayacak kaptanı, sevgili arkadaşım Mehmet Özdilek de futbolu bırakanlar kervanına katıldı. Sağolsun, bana da gecesi için bir davetiye yollamış. Ama biliyorsunuz önümüzde zorlu bir Glasgow Rangers deplasmanı var. Hazırlıklarımız sürüyor, bu nedenle katılamadım. Mehmet kendisine yakışır bir jübileyle futbola veda etti. 
     Kendisine buradan da teşekkür ediyor, bundan sonraki hayatında mutluluklar diliyorum.'' 
     Mehmet'in gerçekten gelecek kuşaklara örnek bir futbolcu portresi çizdiğini vurgulayan Ogün, ''Efendiliği, centilmenliği, futbol kabiliyeti, çalışkanlığı, kısacası futbol için herşeyiyle örnekti. Kırmızı kartla tanışmadı. Saha içi ve dışında herkese dost ve yardımcı oldu. Saha içinde tansiyonun yükseldiği anlarda o hep arabulucu rolündeydi. Saha dışında ise susan, efendi, görevini yapan biriydi. Herhalde futbol dünyasında hakkında olumsuz düşünceye sahip birini bulmak çok zor. Benim onunla ilgili en büyük dileğim, 13 yılık futbol hayatında hakettiği mutluluk ve başarıyı bundan sonraki dönemde yaşaması. Ve bunu başaracaktır. Yanında el uzattığı 1 milyon çocuk var.'' diye konuştu. 
     Ogün, Mehmet'in koptuğu şeyin yalnızca futbolculuk olduğunu da vurgulayarak, ''Ama futbol onu asla bırakamaz. O da zaten bunu istemiyor ve Türk futboluna hizmet etmek istediğini söylüyor'' dedi. 
     Mehmet'in niyetinin bu olmaması durumunda ve başka bir mesleğe atılsa dahi, futbolun O'nu bir gün bir yerde bulacağını kaydeden başarılı kaptan, çünkü futbol dünyasının Mehmet Özdilek gibi isimlere fazla sahip olmadığını söyledi. 
     
     






</TEXT>
</DOC>
