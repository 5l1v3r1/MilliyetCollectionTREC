<DOC>
<DOCNO> 2454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/son/sondun03.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da rüşvet alan milletvekili tutuklandı 
</HEADLINE>
<TEXT>

     Japonya'da savcılar, rüşvet aldığı iddia edilen iktidar partisi milletvekilini tutukladı. 
     Savcılar, basın yayın organlarında bir sanayi sigorta şirketinden 92 bin 390 dolar yaklaşık 60 milyar TL rüşvet aldığı yönünde haberler çıkan Liberal Demokrat Parti LDP milletvekili Üst Meclis üyesi Takao Koyama'yı sorguladıktan sonra tutuklanmasına karar verdi. 
     Koyama'nın karıştığı rüşvet skandalı nedeniyle LDP'nin Üst Meclis grup başkanı deneyimli politikacı Masakuni Murakami de istifa etti. Hükümet sözcüsü Yasuo Fukuda ise, skandalın üzüntü verici olduğu söyleyerek, politikada halkın güvenini kaybetmeye neden olacak her konunun çok ciddiye alınması gerektiğini belirtti. 
     Savcılar, Koyama'nın 1996 yılında sigorta şirketi KSD'nin Başkanı Tadao Koseki'den rüşvet aldığından şüpheleniyor. Koseki, geçen yıl sigorta primlerini kötü kullanmaktan suçlanmıştı. Medya'da yer alan haberlere göre, rüşvet skandalının ucunun Başbakan Yoshiro Mori'nin kabinesinin bazı üyelerine dokunabileceği belirtilirken, tutuklamaların devam edebileceği bildiriliyor. Gazeteler, Ekonomi Bakanı Fukushiro Nukaga'nın da geçen ay KSD başkanından 15 milyon yen yaklaşık 85 milyar TL rüşvet almakla suçlandığına dikkati çekiyor. Nukaga, sekreterlerinden birinin bu parayı aldığını doğrulamış, ancak Mayıs ayına kadar bu konudan haberi olmadığını, konuyu öğrendikten birkaç gün sonra da parayı geri gönderdiğini söylemişti. 
     Muhalefetin ise zaten zor durumda olan Mori ve kabinesini skandallar sonrasında sıkıştırmak için 31 Ocak'ta başlayacak parlamento oturumlarını bekledikleri ifade ediliyor. 
     




</TEXT>
</DOC>
