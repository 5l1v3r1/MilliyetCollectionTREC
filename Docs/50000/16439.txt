<DOC>
<DOCNO> 16439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sontur10.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "İktidarda tek parti olsaydık sıkıntı olmazdı" 
</HEADLINE>
<TEXT>

     ANAP Genel Başkan Yardımcısı Ahad Andican, "Keşke iktidarda tek parti olsaydık. Emin olunuz ki, bu sıkıntı olmazdı" dedi. 
     Andican, partisinin İzmit Merkez İlçe Kongresi'nde yaptığı konuşmada, Türkiye'nin bugüne kadar birçok sıkıntılı ve kriz yıllarından geçtiğini ve bu dönemlerde de bir lider çıkardığını belirtti. 1980 sonrasında da Turgut Özal'ın ANAP'ı kurarak, ülkeyi kritik durumdan kurtardığını anlatan Andican, 28 Şubat sürecinde de ülkenin tekrar bir kaos durumuna geldiğini söyledi. 
     ANAP'ın bu zor dönem sırasında "elini taşın altına koyduğunu" ifade eden Andican, şöyle konuştu 
     "Kurulan azınlık hükümetiyle hizmet etmek çok zordur. Hakkınızdaki en küçük iddiada gensoru verilir, soruşturma önergesi verilir. 55. hükümette de Mesut Yılmaz hakkında gensorular verildi ve azınlık hükümeti olduğumuz için Meclis'ten geçti. Bugünkü gibi olsaydı geçer miydi Ama tüm soruşturmalardan aklandık." 
     Siyasi bir partinin lideri, felsefesi ve kadrolarının, o partiyi başarıya götüren unsurlar olduğuna değinen Andican, şöyle devam etti 
     "ANAP'ın felsefesi denendi ve başarılı oldu. Diğer partiler bizim 1983'de yazdığımız, savunduğumuz felsefeyi kopya ettiler. Liderlerimiz de kadrolarımız da hep başarılı oldu. 
     Hükümet 2 kriz geçirdi. Biz de bazı çevrelerden sitem aldık. Siz 55. Hükümet olarak başarılı oldunuz, siz iktidar olsaydınız ekonomi de başarılı olurdu diyorlar. Biz gerekli uyarıları yaptık, ancak üçüncü ortağız. Keşke iktidarda tek parti olsaydık. Emin olunuz ki bu sıkıntı olmazdı. Ancak önümüzdeki dönem tek başına iktidar olalım da duvara çarpmayalım. Ben inanıyorum ki bunu başaracağız." 




</TEXT>
</DOC>
