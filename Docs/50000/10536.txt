<DOC>
<DOCNO> 10536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/ekonomi/aeko.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce program sonra para... 
</HEADLINE>
<TEXT>

Devlet Bakanı Derviş, para pazarlığı için Washington’a gitti. IMF ise sağlanacak ek kaynağın bankacılık reformuyla bağlantılı olacağını vurguluyor 
     YASEMİN ÇONGAR Washington 

     Ekonomiden sorumlu Devlet Bakanı Kemal Derviş, Dünya Bankası, Uluslararası Para Fonu IMF ve Bush yönetimine "Türkiye’nin krizi aşması ve yeniden sıkı bir istikrar programını uygulamaya koyması için dış finansman şart" mesajı verdi. 
     Derviş, buradaki muhataplarından, "önce programı görelim, sonra desteğin boyutuna karar verelim" yanıtı aldı. Derviş’in verdiği karşılık ise, "10 güne kalmadan güçlü, uygulanabilir ve siyasi desteğe sahip bir programla ortaya çıkabileceğimizi umuyorum. iki hafta sonra tekrar geleceğim, o zaman görüşelim"oldu. 
     Washington’da muhataplarının Derviş’e aktardığı mesaj ise, bankacılık sektöründe "hızlı, kararlı ve köklü reform" yönündeydi. Derviş, bu reformun yapılabilmesi için siyasi desteğin şart olduğunu vurgularken, mali rasyonalitesi kalmamış bazı bankaların kapatılması gerekeceğinin de işaretini verdi. 
     Derviş dün ilk olarak ABD Hazine Bakanı Paul O’Neill ile buluştu ve ABD’li bakana, "Dış finansman beklentimiz, güçlü, ileride gelir yaratacak ve Türkiye’ye Amerikan yatırımcılarını da çekebilecek bir program çerçevesindedir" diyerek, Amerikan Hükümeti’nin de kaynak sağlamasını talep etti. O’Neill ise, böyle bir taahhüde girmeleri için, önce programın netleşmesinin gerekeceğini, ancak Türkiye’deki krizin ciddiyetini anladıklarını ve yardıma hazır olduklarını yansıttı. İki bakan, mart ayının son haftasında yeniden görüşmek üzere anlaştılar. 
     Derviş, temasları sürerken yaptığı basın toplantısında, yaşanan mali krizin başlıca nedeni olarak bankacılık sektöründeki zararları göstererek "Bankalarda hızlı reform yapılamamasının hata olduğu" şeklindeki IMF analizine katıldığını belirtti. Derviş, bu hızlı reformun şimdi siyasette, iş dünyasında ve bürokraside nasıl benimsenebileceği sorusunu ise şöyle yanıtladı 
     
Bankalar büyük sorun’      "Hızlı hareket etmek, ille de bütün bankalara el koymak anlamına gelmez. Belki potansiyeli olan bir bankaya kararlı bir şekilde yardım etmek anlamına da gelebilir. Ama hiçbir potansiyeli olmayan, öz sermayesini tamamen yitirmiş bir bankaya da, daha da ileride iyi çalışır diye umut bağlamak hata oluyor. Hızlı hareket etmekten, bir strateji oluşturup geri dönüşü olmayan reform adımlarını kararlılıkla atmayı anlamalıyız." 
     Derviş ayrıca "Kamu bankalarının durumu, herkes görüyor ki, kaç yıldır Türkiye’nin en büyük kamburu" dedi ve örnek olarak Ziraat Bankası’nın bir günde ödediği faiz miktarının, bir yılda bütün çalışanlarına ödediği maaş tutarına eşit olmasını gösterdi. 
     
Dış kaynak için üç şart      1- Yeni program ortaya çıkarılmalı 
2- Programın arkasında siyasi destek olmalı 
3- Bankacılıkta hızlı ve kararlı reform yapılmalı 
     
MHP ve ANAP’a mesaj      Derviş, Türkiye’de de verdiği "Programa tam siyasi destek şart" mesajını Washington’da özellikle vurguladı. Başbakan Bülent Ecevit’i bu konuda çok kararlı gördüğünü ve kendisinin IMF karşıtı bazı sözlerinin bu kararlılığı gölgelemediğini belirten Derviş, özellikle MHP ve ANAP’ın lider ve kadrolarına mesaj gönderdi. Derviş şöyle dedi 
     "Diğer koalisyon ortakları da destek vaat ettiler. Bu konuda anlaştık diyebilirim. Ben siyasi platformu olmayan bir bakanım. Bir partiye mensup değilim. Onun için ortakların tam bir uyumla bu programı benimsemesi şart. Bu program tek bir partinin, tek bir başbakanın ya da başbakan yardımcısının programı değildir. Hepimizin sahip çıkmasıyla başarıya ulaşabilir." 
     Derviş, hükümetin çok yüksek enflasyon getirecek icraat içinde olmayacağını ama IMF’nin de kabul ettiği gibi, memura enflasyon ölçüsünde zam yapılacağını da belirtti. İç borçlarda ertelemeye gidilmeyeceğini de belirten Derviş, "Belki borcun bir kısmı dolara çevrilebilir" dedi. 
     
Avuç açan değil, güçlü Türkiye      Derviş, ABD Hazinesi’nin, destek vereceği programın güçlü, ilerde Türkiye’ye yatırımcı çekebilecek nitelikte olmasını dilediğini belirtti. Türkiye’nin, "Avucunu açan değil, ilerde ortaklarına iyi bir getiri sağlayacak bir ülke" olduğunu iyi anlatmak gerektiğini söyleyen Derviş, "Büyük faizlerle büyük borçlar almak iyi değil" dedi. 
     
Siyasi hedefim yok’      Bir gazetecinin, programa destek bakımından koalisyonda zorluk olup olmadığı sorusuna karşılık da Derviş, "Çok ciddi zorluklar var. Soruların hiç kimseye dokunmadan çözümü yok. Mutlaka fedak rlıklar olacak" cevabını verdi. Bir soru üzerine, "Siyasi bir hedefim yok" diyen Derviş, bunu düşünecek halde olmadığını da vurguladı. 
     
Bir zamanlar kahve yoktu’      Bazı yapısal sorunların çözümü için bunalımın bir fırsat yaratabileceğine değinen Derviş, "1970 - 80’lerde ekonomi tamamen tıkanmıştı. Kahve içemiyorduk. Bazı önlemler alındı. Bu bunalım Türkiye’yi önemli bir yapısal değişikliğe götürdü" dedi. 
     
Dünya basını da peşinde      Derviş, uluslararası medyadan da yoğun ilgi gördü. CNN televizyonu, UPI ve Reuters haber ajansları ile ekonomi haber ajansı Bridge News, Derviş’ten röportaj almak için yarışa girdi. Derviş, vakti olmadığı için bu teklifleri kabul etmedi. 
     


 EKONOMİ 














</TEXT>
</DOC>
