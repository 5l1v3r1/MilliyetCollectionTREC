<DOC>
<DOCNO> 18219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur02.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu taksicilerin belalısı soyguncular yine yollarda idi 
</HEADLINE>
<TEXT>

     Bahçelievler ve Fatih'te 2 taksici, para ve değerli eşyaları alındıktan sonra bıçakla yaralandı. 
     Vatan Caddesi'nden bindikleri 34 TBB 09 plakalı taksiyle Yenibosna'ya giden kimlikleri belirsiz 1'i kadın 2 kişi, burada araç sürücüsü Zeki Baylan'ı bıçak zoruyla etkisiz hale getirdi. 
     Baylan'ın parası, cep telefonu ve aracındaki teybi alan 2 gaspçı, olayı gören vatandaşların müdahale etmesi üzerine sürücüyü bacağından bıçakla yaraladıktan sonra kaçtı. 
     Zeki Baylan, kaldırıldığı Bakırköy Devlet Hastanesi'nde ayakta tedavi edildi. 
     Bu arada devriye gezen polis ekipleri, taksi şoförü Fikret Yazgan'ı, Silivrikapı Hacı Evhaddin Mahallesi Komodor Zeki Işın Sokak'taki 34 THK 73 plakalı aracında elleri koli bandıyla bağlı ve bıçakla boğazından yaralanmış halde buldu. 
     Değerli eşyası alındığı anlaşılan Yazgan, Haseki Hastanesi'nde ayakta tedavi gördü. 
     
     
     
     






</TEXT>
</DOC>
