<DOC>
<DOCNO> 32768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/guncel/gun02.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektriği nem çarptı 
</HEADLINE>
<TEXT>

Trakya ve İstanbul’un Avrupa yakasının büyük bölümüne elektrik verilemedi. Tramvaylar ve trenler durdu, Ortaköy’de bir kişi sıcaktan öldü 
     MUSTAFA BAKACAK İstanbul 

     Yoğun sis ve yüksek nemin enerji nakil hatlarında yol açtığı arıza nedeniyle, Trakya ile İstanbul'un Avrupa yakasının büyük bir bölümünde dün sabah elektrik kesintisi meydana geldi. 
     Kesinti nedeniyle Eminönü - Zeytinburnu ve Aksaray - Esenler - Yenibosna hattındaki tramvaylar, 05.30 - 09.00 saatleri arasında çalışamadı. TCDD'nin, Halkalı - Sirkeci arasında sefer yapan banliyö trenleri de elektriklerin kesilmesiyle raylarda kaldı. Tramvay ve trenlerin çalışmaması bu hattı yoğun olarak kullanan vatandaşları zor durumda bıraktı. Yüksek nem ve sıcak Türkiye’de yaşamın her alanını olumsuz etkiledi. İstanbul ve Gaziantep’te iki kişi kalp krizi geçirerek yaşamını yitirdi. 
     
     İSKİ su veremedi 
     İSKİ de, elektrik kesintisiyle birlikte Avrupa yakasına su veremedi. İSKİ'den yapılan açıklamada, kuruma ait arıtma tesisleri ve terfi merkezlerinden su verilemediği kaydedildi. 
     TEAŞ yetkilileri sorunun olumsuz hava şartlarından kaynaklandığını belirterek, şunları söyledi "Yoğun sis ve nem, elektrik sisteminde arızaya yol açtı. Trakya'daki üretim kaynaklarını sisteme bağlayan enerji nakil hatları var. Saat 05.00 gibi sis ve nemden dolayı bu hatlardaki izolatörlerde arıza meydana gelmesiyle santrallar devre dışı kaldı. Sis ve nemin kalkmasına karşın santralların tekrar devreye sokulabilmesi zaman alıyor." 
     
     Maliyeti yüksek’ 
     TEAŞ yetkilileri, "Enerji nakil hatlarındaki izolatörlerin sis ve neme dayanıklı olmaları gerekmez mi " sorusuna şu karşılığı verdi "Bu, çok olağanüstü bir durum. Bölgede bu kadar yoğun sis ve nem sık görülmüyor. Sis ve neme dayanıklı izolatörlerin maliyeti çok yüksek. Bu nedenle daha riskli bölgelerde kullanılıyor." 
     Meteoroloji İşleri Genel Müdürlüğü yetkilileri, sürekli yapılan ölçümlerde yoğun sisin söz konusu olmadığını, nem oranının özellikle Trakya bölgesinde son bir hafta içinde yüksek oranda seyrettiğine işaret ettiler. 
     Uzmanlar ise hattın bakımsız olması ve neme dayanıklı izolatör kullanılmamasının arızaya davetiye çıkardığını ifade ettiler. 
     
     Aşırı sıcak can aldı 
     Ortaköy sahilinde oturan Güven Karaaslan 60 , kalp krizi sonucu hayatını kaybetti. Kalp hastası olduğu öğrenilen Karaaslan'ın aşırı sıcak ve yüksek nemin de etkisiyle kalp krizi geçirdiği belirtildi. Sıcaklar, Gaziantep'in İslahiye ilçesinde de bir can aldı. İlçeye bağlı Altınüzüm beldesinde, çalışmak için bağa giden ve Tacettin Akkaya da aşırı sıcağa bağlı kalp krizi sonucu hayatını kaybetti. 
     
     96’yla boğulduk 
     İstanbul'da havadaki nem oranı dün yüzde 96'ya kadar çıktı. Meteoroloji Bölge Müdür Yardımcısı Mustafa Yıldırım, dün sabah saatlerinde nem oranının Kartal'da yüzde 96, Göztepe'de yüzde 90, Florya'da yüzde 81 ve Sarıyer'de de yüzde 83 olarak ölçüldüğünü kaydetti. Yıldırım, öğle saatlerinde yapılan ölçümlerde ise, büyük bir düşüş görüldüğüne dikkat çekerek, Kartal'da yüzde 59, Göztepe'de yüzde 61, Sarıyer'de yüzde 53 ve Florya'da da yüzde 50 nem ölçüldüğünü ifade etti. 
     



 GÜNCEL 
















</TEXT>
</DOC>
