<DOC>
<DOCNO> 36633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur18.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kromsan'da katı atıkların bir bölümü çevreye saçıldı 
</HEADLINE>
<TEXT>

     Mersin'in Kazanlı Beldesi'nde kurulu Şişecam Grubu'na bağlı Kromsan Krom Bileşikleri Fabrikası sahasında depolanan katı atıkların bir bölümü, çevreye saçıldı. 
     Kromsan Krom Bileşikleri Fabrikası Müdürü Ayhan Yılmaz, yaptığı açıklamada, sabaha karşı, fabrika sahasındaki depolama çalışmaları sırasında, istiflenen ve yaklaşık 10 metre yüksekliğe ulaşan katı atıkların bir bölümünün, zemin gevşemesi sonucu çevreye saçıldığını söyledi. 
     Olay sonrası hemen önlem aldıklarını ifade eden Yılmaz, şöyle konuştu 
     ''Anında müdahale ettik. Atıklar, tamamen fabrika sahası içinde kaldı. Kesinlikle dışarı saçılmadı. Fabrikanın yanından geçen DSİ'ye ait drenaj kanalına atıkların ulaşmaması için set çektik. Çevre açısından da tehlikeli bir durum söz konusu değil. İçel Çevre Müdürlüğü'nden yetkililer de fabrikaya geldiler. Çalışmalarımız halen devam ediyor.'' 







</TEXT>
</DOC>
