<DOC>
<DOCNO> 44366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun12.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yorklular hikayelerini internette anlatıyor... 
</HEADLINE>
<TEXT>

     ABD'nin New York kentinde 11 Eylül'de düzenlenen saldırıların ardından, trajediden kurtulanlar, yakınlarını kurban verenler ya da yalnızca televizyondan izleyenler, hikayelerini internetteki sitede anlatıyor. 
     ''New York Hikayeleri'' adını taşıyan sitenin adresi ''nycstrories.com''. Bu trajediye öyle ya da böyle tanıklık edenler içlerini bu siteye döküyor. 
     Sitenin kurucusu 31 yaşındaki senarist David Vanadia, ''İnsanlar sokaklarda saldırılardan başka bir şey konuşamaz haldeydiler. Ben de onlara kendi hikayelerini, gazeteci aracılar olmaksızın anlatmaları için bir imkan sundum ve bir site açarak bu amaca hizmet ettim. 
     Birçokları için bunun bir terapi olacağını da düşünüyorum'' dedi. 
     Sitede yazılanlara gelince... İsmini açıklamayan Long Island'lı bir kadın, şöyle içini döküyor 
     ''Kocam New York'ta itfaiyeci. Önce bugün izinde diye düşündüm ve rahatladım. Yine de temas kurmalı diye düşünürken, o sırada telefon çaldı. Arayan kocamdı ve arkadaşlarına yardıma gittiğini söylüyordu. 
     Ona 'Ama sen izindesin' diye bağırdım, bana, 'Gitmem gerektiğini biliyorsun, arkadaşlarımı, kardeşlerimi yalnız bırakamam' dedi, beni sevdiğini söyledi ve telefon kapandı.'' Adını açıklamayan kadın, bu konuşmanın ardından 300 itfaiyecinin enkaz altında kaldığını öğreniyor ve ''Kocamın onların arasında olmadığını biliyordum, eğer ölseydi o anda benim içimde de bir şeyler ölürdü. Eve döndüm, telefonlar durmak bilmiyordu, ama hiçbiri kocamdan değildi. 24 saat geçti ve aradı, hayattaydı'' diye yazıyor bu sitede. 
     New York'lular, tanıklık ettikleri olayları anlattıkları siteye şiirler gönderiyor ya da binada çalışanlardan bazıları, geç kalmaları sayesinde nasıl hayatta kaldıklarını anlatırken, kent sakinlerince kahraman ilan edilen Belediye Başkanı Rudolph Giuliani ise, artık umutların tamamen tükendiğini ve bundan sonraki çalışmaların arama kurtarma değil enkaz kaldırma çalışma olduğunu resmen söylüyor. Ve mucizelerin gerçekleşmeyeceğine inanan New York ise artık yas tutuyor... 
     






</TEXT>
</DOC>
