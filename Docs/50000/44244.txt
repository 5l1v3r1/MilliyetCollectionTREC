<DOC>
<DOCNO> 44244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sonspo06.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kocaelispor maçını dönüm noktası olarak görüyor 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, yarın yapacakları Kocaelispor maçını dönüm noktası olarak gördüklerini söyledi. 
     Mete Düren, genç ve yetenekli bir takıma sahip olduklarını, yaşadıkları şanssız puan kayıplarına geçen haftaki Ankaragücü galibiyetiyle son verdiklerine inandıklarını ifade ederek, ''Geçen haftaki onur mücadelesinden sonra, bu hafta taraftarımızla yeniden kucaklaşma şansını bulacağız. Yükselişimizi sürdürmek için Kocaelispor maçını bir dönüm noktası olarak görüyoruz'' diye konuştu. 
     Kocaelispor karşısında da Ankara'daki gibi hızlı ve tempolu oynayacaklarına inandığını kaydeden Düren, ''Futbolcularımızın çıkışı sürdürmek için ellerinden geleni yapacaklarını biliyoruz. Kocaelispor güçlü bir ekip ama teknik heyet ve futbolcularımıza sonuna kadar inanıyoruz. Beşiktaş'ı artık iyi günler bekliyor'' dedi. 
     İstanbul'daki son maçlarında bazı taraftarların protestoda bulunduklarını hatırlatan Düren, şunları söyledi 
     ''İnanıyorum ki yarın stadı dolduracak olan taraftarlarımız 90 dakika boyunca takımlarının yanında yer alarak, galibiyete ulaşmamız için büyük bir güç olacak. Taraftarlarımız, yarın her zaman olduğu gibi takımlarının yanında olacak ve destek verecektir.'' 
     






</TEXT>
</DOC>
