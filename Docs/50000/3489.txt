<DOC>
<DOCNO> 3489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/spor/yuru.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim’in kararı 
</HEADLINE>
<TEXT>

     Futbol Analiz ÖMER ÜRÜNDÜL 

     Fatih Terim geçtiğimiz hafta içinde büyük zihinsel sıkıntılar yaşayıp uykusuz gecelerden sonra Fiorentina’dan ayrılma kararı verdi. Bu kararı almak hiç de kolay değildi. 
     Batı’nın bize bakış açısı belliyken İtalya gibi Dünya’nın en önemli liginde köklü bir kulübe teknik direktör olacaksın. UEFA Kupası’nda Tirol’e elenince tehlikeli Başkan Gori’nin hedefi haline geleceksin. Kora kor savaşa girip mücadelene devam edeceksin. Sonra kısa sürede futbolcuların itimadını kazanıp, kendine bağlayıp, kafandaki sistemi oturtup taraflı tarafsız herkesin beğenisini kazanan, seyir zevki yüksek futbol oynayan, ligin üçüncü sırasına çıkan ve en çok gol atan takım unvanını yakalayan Fiorentina yaratacaksın. Bu şekilde medyanın ilgi odağı olup takdir göreceksin, manşetlerden inmeyeceksin. Floransa halkının çığ gibi büyüyen sevgi seline muhatap olacaksın. 
     İşte böyle bir ortamda Fatih Terim zor kararı verdi. UEFA şampiyonu apoletinin üzerine bir de Çizme’deki dört aylık başarı eklenince Terim’e başka takımlardan da rağbet başladı. En önemlisi de her teknik direktörün hayalinde olan Dünya’nın en büyük firmalarından Milan’ın ciddi teklifiydi. 
     Cecchi Gori’ye güvenilmeyeceğini Terim çok iyi biliyordu. Mukavelesi sezon ortasına kadardı. Gereği sonradan düşünülecekti. Ayrıca Cecchi Gori sendromu erken başladı. Tirol maçından sonra "Trapattoni olsaydı elenmezdik" sözü kavgada bile söylenmezdi. Ayrıca herkes biliyordu ki Fatih Terim’in basında kendisine verdiği ağır yanıtlara kinlenen Gori, Reggina maçında puan kaybedilse bileti kesiyordu. Fiorentina son dört dakikaya yenik girdiği maçı üst üste iki golle çevirip, taraftar da hocaya destek verip Başkan’a cephe alınca bekleme dönemine geçildi. Zaman da Terim’in lehine işledi. 
     Duygusallığı bırakıp mantık açısından düşündüğümüzde bize göre Terim’in daha uzun süreler tartışılacak kararı doğru. Kendisine güvenen bir teknik direktör, kariyerini sürekli yükseltmek ister. Milan’ın başına geçmek de çok önemli bir olaydır. Bu yüzden Terim riski göze aldı. Zaten bugünkü başarılı konuma gelmesindeki en büyük faktörlerden biri de hayatında risklerden korkmayışıdır. 
     Tabii ki önümüzdeki haftalar Terim için oldukça sıkıntılı geçecek. Çok sevdiği futbolcularıyla arasında duygu kargaşaları oluşabilir. En önemlisi de kendisine sınırsız destek veren taraftardan artık tepkiler gelecek. Bunlar çok normal. Arka arkaya da zorluk derecesi yüksek maçlar var. Terim’in şu anda moral depolamaya ihtiyacı var. Her konuda aklını en iyi şekilde kullanacaktır. En iyi ilaç zamandır diyoruz. 
     


 SPOR 






























</TEXT>
</DOC>
