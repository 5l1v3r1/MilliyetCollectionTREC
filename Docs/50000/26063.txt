<DOC>
<DOCNO> 26063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun04.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail televizyonu CIA Başkanı'nın taraflara sunduğu belgeyi açıkladı 
</HEADLINE>
<TEXT>

     İsrail televizyonu, Amerikan Merkezi Haberalma Teşkilatı CIA Başkanı George Tenet tarafından 8 Haziran'da ateşkesin sağlanmasıyla ilgili sunulan belgeyi açıkladı. 
     Belgede, Filistin tarafına koşul olarak ileri sürülen öneriler şöyle 
     -İsrail'e karşı düzenlenen birçok saldırının sorumlusu olan Hamas ile İslami Cihad gibi aşırı dinci örgütlerin militanlarının, en kısa sürede tutuklanması, 
     -Filistin topraklarında bulunan havan toplarının toplanması ve bunlara el konulması, 
     -Batı Şeria ve Gazze Şeridi'nde bulunan Yahudi yerleşim birimlerine saldırıların ve şiddeti kışkırtıcı eylemlerin durdurulması. 
     Tenet'in sunduğu belgede, İsrail tarafına koşul olarak ileri sürülen öneriler ise şunlar 
     -Özerk Filistin bölgelerine saldırıların durdurulması, 
     -İsrail güçlerinin, İntifada'nın başladığı 28 Eylül'den önceki hatlara doğru geri çekilmesi. 
     -Filistin topraklarındaki kişilere, mal ve mülklere zarar verebilecek önlemlerin en az düzeye indirilmesi. 
     Bu arada televizyon, bu belgede ileri sürülen koşulların Filistin ile İsrail tarafından kabul edilmesi halinde, ''bölgede ateşkesin sağlanacağı'' yorumunda bulundu. ABD öncülüğünde başlatılan İsrail-Filistin güvenlik görüşmelerinin devamı niteliğindeki yeni güvenlik toplantısı, bugün yapılacak. Ramallah'ta yapılacak toplantıda tarafların, CIA Başkanı George Tenet'in sunduğu belgeye yanıtlarını verecekleri belirtiliyor. 







</TEXT>
</DOC>
