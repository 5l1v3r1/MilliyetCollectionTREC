<DOC>
<DOCNO> 44590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/guncel/agun.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yücelen yine acele etti 
</HEADLINE>
<TEXT>

Türkiye, İçişleri Bakanı'nın ağzından Usame bin Ladin'in kardeşinin İstanbul'da yakalandığını, ardından yakalanan kişinin Ladin’in kardeşi olmadığını öğrendi 
     SİNAN TOROS - SERHAT ÜNAL 

     Üzeyir Garih cinayetinden birkaç saat sonra kamuoyuna zanlının yakalandığını duyuran ancak açıklaması doğru çıkmayan İçişleri Bakanı Rüştü Kazım Yücelen, yine aceleci davrandı. Atatürk Havalimanı'nda Usame bin Ladin'le isim benzerliği nedeniyle gözaltına alınan Suudi öğrenci Abdullah bin Ladin'in ABD'nin tüm dünyada aradığı Suudi teröristin kardeşi olduğunu açıklayan Yücelen, daha sonra "Sanıyorum bin Ladin'in kardeşi değil" dedi. Kıbrıs'a gitmek üzere THY'nin Medine aktarmalı TK 1233 sefer sayılı uçağıyla Cidde'den dün saat 06.07'de İstanbul'a gelen Abdullah bin Ladin, KTHY'da çalışan bir kadın görevlinin uyarısıyla gözaltına alındı. 
     
     Sadece isim benzerliği 
     Abdullah bin Ladin, Atatürk Havalimanı Pasaport Kısım Amirliği'ndeki ilk sorgusunda, Usame bin Ladin'le hiçbir bağlantısının olmadığını söyledi. Bin Ladin, Terörle Mücadele Şubesi'nde de aynı ifadesini tekrarladı. Bu arada pasaportunun gerçek, kimlik bilgilerinin doğru olduğu saptandı. Cidde doğumlu Ladin'in Kıbrıs Üniversitesi Bilgisayar Bölümü'nde okuduğu ortaya çıktı. Terörist Ladin'in babasının 1969'da ölmesi, gözaltına alınan gencin ise 1979 doğumlu olması dikkat çekti. Ve yakalanan kişinin Ladin'le ilgisi olmadığı kesinlik kazandı. 
     



 GÜNCEL 


















</TEXT>
</DOC>
