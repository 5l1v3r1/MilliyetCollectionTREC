<DOC>
<DOCNO> 43728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/dunya/dun04.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin'e ilk saldırı parasal cepheden 
</HEADLINE>
<TEXT>

ABD, parasına ve malına el koydu... 
     YASEMİN ÇONGAR Washington 

     ABD, Suudi kökenli terörist lider Usame bin Ladin ile onun yönettiği El Kaide adlı şebeke ve bağlantılı örgütleriyle bunların paravan olarak kullandığına inanılan toplam 27 kişi ve kuruluşun banka hesaplarını dondurdu. Bush yönetimi ayrıca bütün ülkeleri aynı işlemi yapmaya çağırarak, bu kişi ve kuruluşların hesaplarını dondurmaya yanaşmayan yabancı bankalara yaptırım uygulayacağını açıkladı. 
     Başkan George W. Bush, bu konuda imzaladığı başkanlık kararnamesini açıklarken, ellerindeki listenin çok kesin istihbarat bilgilerine dayandığını, ancak bu bilgilerin gizlilik statüsü taşıdığını bildirdi. Bin Ladin ve adamlarının ABD'deki mali varlıklarının çok sınırlı olduğunu belirten Bush, terörizmin parasal kaynağının kurutulması için esas görevin diğer ülkelere ve bankalara düştüğünü vurguladı. 
     Bush, bu ülke ve bankalara seslenerek, "Teröristlerle iş yaparsanız, onlara destek ya da kaynak sağlarsanız, ABD ile artık iş yapamazsınız. Bizimle enformasyon paylaşmayı ve bu hesapları dondurmayı reddeden bankalara karşı, bu bankaların ABD'deki hesaplarını ve mali işlemlerini dondurmak konusunda, Hazine Bakanı'na talimat verdim" diye uyarıda bulundu. 
     
     27 kişi veya kuruluş 
     Bush'un kararnamesi, 27 kişi ve kuruluşun hesaplarının dondurulmasının yanı sıra bunlar arasındaki her türlü parasal işlemin de engellenmesini öngörüyor. 
     ABD Dışişleri Bakanı Colin Powell da, bu 27 kişi ve kuruluşa karşı alınacak mali önlemler konusunda Avrupa Birliği, G - 8 ülkeleri ve Birleşmiş Milletler düzeyinde girişim başlattıklarını açıkladı. 
     



 DÜNYA 















</TEXT>
</DOC>
