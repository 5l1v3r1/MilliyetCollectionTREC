<DOC>
<DOCNO> 6915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sontur23.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevleri'nde her mahkum en çok iki kravat bulundurabilecek 
</HEADLINE>
<TEXT>

     Adalet Bakanlığı, hükümlü ve tutuklulara verilecek eşyalar ile yanlarında bulunduracakları giyim eşyaları konusunda düzenleme yaptı. 
     Adalet Bakanlığı genelgesinde, ''ceza infaz kurumlarında hükümlü ve tutuklulara verilecek eşya'' konusunda da düzenlemeye göre, parası mahkumlar tarafından idareye yatırıldıktan sonra, her odaya bir adet 37 ekran televizyon, oda sistemine geçmeyen cezaevlerinde ise daha büyük ekran televizyon verilecek. 
     Parası mahkumlarca karşılandıktan sonra, her odaya büro tipi buzdolabı verileceği belirtilen genelgede, tutuklu ve hükümlülerin, incelenen ve sakıncası bulunmayan kitap, dergi ve gazeteleri okuyabilecekleri kaydedildi. 
     Genelgede, tutuklu ve hükümlülerin günlük olarak kullanabilecekleri diğer malzemelere de yer verilirken, merkezi radyo yayın sistemi bulunan cezaevlerine radyo, teyp ve walkman gibi cihazların kesinlikle verilmeyeceğine işaret edildi. Genelgeye göre, hükümlü ve tutukluların yanlarında bulundurabilecekleri giyim eşyaları ise şöyle 
     ''Bir adet palto ve mont, iki takım elbise, bir adet eşofman, dört adet gömlek, iki adet kazak, iki takım pijama, iki adet pantolon, bir adet spor ayakkabı, bir adet kışlık ayakkabı, bir adet iskarpin, üç adet tişört, iki adet kravat, bir adet kemer ve gerektiği kadar iç çamaşırı, çorap ve mendil.'' 
     Genelgede, listedeki belirtilenlerin dışında kesinlikle odalara hiçbir eşya alınmayacağı, belirtilen giysiler dışında sayıca fazla olan veya başka nitelikteki eşyaların toplanarak koğuş ve oda dışına çıkarılacağı kaydedildi. 




</TEXT>
</DOC>
