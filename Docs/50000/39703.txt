<DOC>
<DOCNO> 39703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur06.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç çete operasyonu... Adam kaçıranlar da suçlu kaçırılan da... 
</HEADLINE>
<TEXT>

     Adam kaçırma olayıyla ilgili yakalanan, 1980 öncesinin ünlü uyuşturucu ve silah kaçakçılarından olduğu bildirilen Zihni İpek ile 12 adamının, 2 ayrı kaçırma olayını uyuşturucu ticaretinden doğan anlaşmazlık nedeniyle gerçekleştirdikleri belirlendi. 
     Zihni İpek ve adamlarından şikayetçi olan Özgür Yetim de Hollanda'ya uyuşturucu kaçırılmasına yardımcı olduğu gerekçesiyle gözlem altına alındı. 
     İstanbul Organize Suçlar Şube Müdürlüğü'nden yapılan açıklamaya göre, Özgür Yetim adlı kişi, Zihni İpek'in adamları tarafından kaçırılarak bir süre alıkonulduğunu ve darp edildiğini bildirdi. 
     Suç duyurusu üzerine çalışma başlatan polis, 1980 öncesinin ünlü uyuşturucu ve silah kaçakçılarından olduğu belirlenen Zihni İpek'i Beyoğlu'nda yakaladı. 
     İpek'in 12 adamı da, 3'ü kurusıkı 13 adet değişik çap ve markalarda tabanca, bu silahlara ait 9 adet şarjör, çok sayıda mermi, 2 adet çek, 2 adet senet, 2 adet sahte pasaport, 4 gram eroin, bir adet telsizle yakalanarak gözlem altına alındı. Suç örgütüne ait BMW marka bir otomobile de elkonuldu. 
     İpek ve adamlarının sorgularında, Özgür Yetim aracılığıyla Hollanda'ya uyuşturucu gönderdiklerini, ancak parasını alamadıklarını söyledikleri öğrenildi. Bunun üzerine, İpek'in talimatıyla Yetim'in kaçırılarak bir süre alıkonulduğu ve darp edildiği tespit edildi. 
     Ayrıca, İpek ve adamlarının yine uyuşturucu anlaşmazlığı yüzünden Nihat Harman'ın oğlu Buğracan Harman'ın kaçırılması olayına da karıştıkları anlaşıldı. 
     Nihat Harman'ın şikayeti üzerine jandarma ve polis tarafından yapılan operasyonda Buğracan Harman Silivri'de alıkonulduğu evden kurtarılmış, olayla ilgili yakalanan 5 kişi de tutuklanarak cezaevine konulmuştu. 
     Uyuşturucu ticareti yaptığı belirlenen Nihat Harman da daha sonra tutuklanmıştı. Bu arada Zihni İpek ve adamlarının, gasp, zorla çek-senet imzalatma olaylarını da gerçekleştirdikleri belirtildi. 
     Operasyonlar sonucu, yurtdışına uyuşturucu çıkardığı öğrenilen Özgür Yetim de yakalanarak gözlem altına alındı. 
     
     
     







</TEXT>
</DOC>
