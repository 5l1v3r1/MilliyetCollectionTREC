<DOC>
<DOCNO> 18319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/yasam/yas03.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Savulun beyler Tuğçe geliyor 
</HEADLINE>
<TEXT>

7 yaşındaki 'Tuğçe', LeManyak dergisinin 'libidosu en yüksek' çizgi kahramanı... Öyle ki, bulaştığı erkek iflah olmuyor... 
     ASLI ÖKTENER İstanbul 

     Seni tek geçerim bu alemde' adlı, romantizmin şaha kalktığı, egzotik duyguların kaynaştığı şirin bir ilkbahar öyküsüyle Tuğçe Arsever yine macera dolu özel anlarını sizinle paylaşıyor. Ateşlenmeye hazırlanın..." 
     Yaşıtı erkeklere hayatı zehir eden, ilkokula bir türlü başlayamayan, sürekli hayatının aşkını arayan ve bunun için inanılmaz maceralara giren Tuğçe, LeManyak dergisinde yayınlanan maceralarına işte böyle başlıyor. 
     
     Çizerinin tam tersi 
     Gençlerin yeni idolü küçük Tuğçe'nin maceraları, "Türkiye'nin en iyi seks sayfası" başlığıyla yayınlandığı LeManyak dergisinde her ay büyük heyecanla bekleniyor. Öyle ki, Tuğçe'nin yaratıcısı Andaç Gürsoy, "Yüzde 100 kadınım" deme ihtiyacı hissediyor. Çünkü okuyucular kendisini erkek sanıyor. 
     Tuğçe'ye yaratırken, hormonları çok gelişmiş, sürekli babasının arkadaşlarına aşık olan bir arkadaşından yola çıkan Gürsoy, hikayesini şöyle anlatıyor 
     "Tipi tamamen benim eserim. Tuğçe yedi yaşında, akrep burcu, yükseleniyse ikizler. Güçlü bir kız. İnce, narin, düşünceli tarafları olduğu kadar da kötü. İlkokula bir türlü başlayamıyor. Tuğçe'yle çok farklı yönlerimiz var. Ama o ben olamam. Devamlı okuyan insanlar bunun ben olmadığını biliyor. Burcumuz dışında çok farklıyız. Ben çok hassasım. O daha güçlü. Sert tepkiler verebiliyor. Ben erkekleri potansiyel seks objesi olarak görmem. O öyle görüyor. Ben Tuğçe'de erkeklerin ya da onlar gibi davranan kızların davranışlarını anlatıyorum. Sonuçta o herkes olabilir. Öykülerde cinsellik işleniyor. Bugüne kadar kimse 'cinselliği neden işliyorsun ' demedi. Başta gençler olmak üzere Tuğçe'nin her yaştan okuyucusu var." 
     



 YAŞAM 
























</TEXT>
</DOC>
