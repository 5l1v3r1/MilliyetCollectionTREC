<DOC>
<DOCNO> 15146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sontur12.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'nin İstanbul mitinginde büyük kalabalık 
</HEADLINE>
<TEXT>

     Fazilet Partisi FP İstanbul İl Başkanlığı tarafından Abide-i Hürriyet Meydanı'nda düzenlenen miting öncesi partililer alanda toplanmaya başladı. 
     Polisin, saat 09.30'dan itibaren meydana açılan Şişli, Okmeydanı, Kağıthane, Gültepe istikametlerinde güvenlik noktaları oluşturduğu ve alana girenleri tek tek aradığı gözlendi. Miting alanı çevresinde çevik kuvvet polisleri, ambulanslar, itfaiye araçları ve polis panzerleri güvenlik önlemleri alırken, miting alanının bayraklarla, balonlarla ve üzerinde ''Yetti artık'' yazılı afişlerle donatıldığı görüldü. 
     Konuşmaların yapılacağı kürsünün sol tarafı partili kadınlara ayrılırken, kadınlarla erkekler arasında partili gençler kordon oluşturdu. 
     Miting alanının güvenliğini yaklaşık 4 bin partili gencin sağladığı öğrenilirken, gençlerin Fazilet Partisi İl Başkanlığı yazılı beyaz gömlekler giydikleri görüldü. 
     Alanı dolduran partililer, ellerinde ''Yetti artık'', ''Bizi tanıyorsunuz, çözüm bizde'', ''IMF'ye hayır'', ''Hükümet istifa'', ''Çözüm rant değil, üretim ekonomisi'', ''IMF kalkındırmaz, borçlandırır'', ''Anlayana sivri sinek saz, anlamayana yazarkasa az'' yazılı afiş, pankart ve dövizler taşıdılar. 
     Öte yandan, kürsüden partililere sık sık yapılan anonslarda provokasyonlara karşı dikkatli olunması ve kürsüden atılmayan sloganlar dışında slogan atılmaması konusunda uyarılar yapıldı. 
     Diğer yandan miting alanına İstanbul dışından, Ankara, Bursa, Sakarya, Yalova, Kırklareli ve çevre illerden partililerin de otobüslerle getirildiği görüldü. 
     
     




</TEXT>
</DOC>
