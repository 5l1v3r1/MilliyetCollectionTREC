<DOC>
<DOCNO> 49589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun20.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin harekata olan desteği azalıyor 
</HEADLINE>
<TEXT>

     İngiltere'de halkın Afganistan'a yönelik harekata verdiği desteğin son 15 günde yüzde 12 oranında azaldığı ve halkın yüzde 54'ünün saldırıların durdurulması ve yardım konvoylarının ülkeye girmesine izin verilmesini istediği belirtildi. 
     ICM Kamuoyu Araştırma grubunun Guardian gazetesi için yaptığı araştırma, harekatın ilk günlerinde yüzde 74 olan halk desteğinin yüzde 62'ye gerilemesinde en önemli nedenlerden birinin, saldırılarda sivillerin de ölmesi olduğuna işaret ediyor. Başbakan Tony Blair'in ''halk desteğinin azalacağına dair korkularının'' haklı çıktığını belirten gazete, sonuçların Blair ve bakanlarının 3 gündür İngiliz kamuoyuna mesaj vermek için neden bir yarışa girdiklerini ortaya koymaya yettiğini yazdı. 
     Hala halkın yüzde 62'sinin Afganistan'a yapılan operasyona destek verdiğini, bunun da Blair için bir rahatlama vesilesi yarattığını belirten gazete, ancak yüzde 54 oranındaki İngiliz'in de ''bu işe bir ara verilmeli, saldırılar durdurulmalı ve yaklaşan kış mevsimi öncesinde yardım konvoylarının ülkeye girmelerine olanak tanınmalı'' dediklerini hatırlattı. Harekata kadınlar arasında verilen desteğin daha da düşük olduğuna, bu kesimde oranın yüzde 51'e kadar indiğine işaret eden gazete, harekatın başladığı ilk günlerde halk desteğinin yüzde 74 olduğunu hatırlattı. Gazete ayrıca, operasyona ve buna bağlı saldırılara ara verilmesini isteyenlerin büyük çoğunluğunun savaş karşıtlığı değil, insani kaygılarla bu görüşü desteklediklerini, en önde gelen nedenin de ülkeye yardım ulaşması isteği olduğunu bildirdi. 
     






</TEXT>
</DOC>
