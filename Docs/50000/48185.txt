<DOC>
<DOCNO> 48185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun23.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Bombardıman Herat'taki hastanede 100 kişiyi öldürdü" 
</HEADLINE>
<TEXT>

     Afganistan'da Taliban yönetiminin Pakistan Büyükelçisi Abdüsselam Zaif, ''batıdaki Herat kentinde Amerikan ve İngiliz savaş uçaklarının bombaladığı hastanede 100'den fazla kişinin öldüğünü'' açıkladı. 
     Zaif, Pakistan'ın başkenti İslamabad'da düzenlediği basın toplantısında, ''hastanedeki hasta ve görevlilerin de arasında bulunduğu 100'den fazla kişinin öldüğünü'' söyledi, ancak ayrıntı vermedi. 
     ''Afgan savaşçıların bir Amerikan helikopterini düşürdüğü'' yolundaki açıklamayı yineleyen Zaif, Amerikan güçlerinin daha önce hiçbir savaşta kullanmadığı silahlar kullandığını söyledi. 
     Zaif, ''Amerika'nın planlarının Afgan halkını kasten hedef aldığı çok açık. Amaç, İslami sistemi seçen Afgan halkını cezalandırmak'' diye konuştu. 
     Taliban Enformasyon Bakanlığı sözcüsü Abdülhenan Himat, ''dün gece düzenlenen bombardımanda, Herat kentindeki 100 yataklı hastanede 50 ila 70 hastanın öldüğünü, bütün tıbbi malzeme ve teçhizatın tahrip olduğunu'' açıklamıştı. 
     






</TEXT>
</DOC>
