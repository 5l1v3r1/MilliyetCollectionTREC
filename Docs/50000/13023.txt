<DOC>
<DOCNO> 13023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sondun15.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Schengen alanı genişledi 
</HEADLINE>
<TEXT>

     Norveç, Danimarka, İsveç, Finlandiya ve İzlanda, bugünden itibaren Schengen alanına dahil oldular. 
     Bu 5 Kuzey Avrupa ülkesinin katılmasıyla, Almanya, Fransa, İtalya,İspanya, Avusturya, Portekiz, Yunanistan, Belçika, Hollanda ve Lüksemburg ile birlikte Schengen alanına giren ülke sayısı 15'e yükseldi. 
     Almanya'nın kuzeydoğusunda, Danimarka ve İsveç'e giden gemilerin hareket ettikleri Rügen adasında biraraya gelen Almanya İçişleri Bakanı Otto Schily ve İsveç İçişleri Bakanı Maj-Inger Klingvall, 5 ülkenin daha katılımını ''tarihi bir gün'' olarak nitelendirdiler. Schily, AB üyeleri ya da başka ülkelerin vatandaşları için, serbest dolaşımda önemli bir kazanımın söz konusu olduğunu belirtti. Klingvall ise, Schengen alanında yer alan ülkelerin kapılarının sığınmacılara açık kalması gerektiğini kaydetti. İsveçli Bakan, ''Sığınmacılar ve korumaya ihtiyaç duyanlar, bize sığınmaya devam etmeliler'' dedi. 
     Almanya ve İsveç içişleri bakanları, sembolik olarak Sassnitz'teki bir gümrük bürosunu kapattılar ve ''Pasaport Kontrolü'' bölümüne perde çektiler. Norveç, Danimarka, İsveç, Finlandiye ve İzlanda'nın toplam 24 milyon vatandaşı, bugünden itibaren Schengen Anlaşması'nı uygulayan diğer 10 ülkeye pasaport göstermeden girebilecekler. 




</TEXT>
</DOC>
