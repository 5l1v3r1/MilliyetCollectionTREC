<DOC>
<DOCNO> 40303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo14.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür "Bütün dikkatler benim üzerimde olacak" 
</HEADLINE>
<TEXT>

     A Milli Futbol Takımı'nın Slovakya'yı yendiği maçta tek golü atan Hakan Şükür, İsveç maçına daha rahat çıkacaklarını söyledi. 
     Milli takımın antrenmanı öncesinde basın mensuplarının sorularını yanıtlayan Hakan Şükür, ikinci olmayı garantiledikleri için üzerlerinde fazla bir baskı olmadığını ve bu rahatlığın İsveç maçında kendilerini olumlu şekilde etkileyeceğini kaydetti. 
     İsveçli oyuncuların yapıları gereği çok sabırlı olduklarına dikkati çeken Hakan, şöyle konuştu 
     ''Biz de gerek saha içinde, gerekse saha dışında sabırlı olmalıyız. Rakibimiz çoz az pozisyon veren, çok az gol yiyen bir takım. Kolay maç olmayacak. Bu maçta belki bizim karakteristik özelliklerimiz olmayan daha sabırlı, agresif ve daha tempolu bir futbol oynarsak, kazanırız.'' 
     Daha önce 2 maçlık periyodlarda 2. maçlarda hep hüsrana uğradıklarını belirten Hakan, ''Sabretmediğimizden, ille de galip gelmemiz gerektiğinden bu sonuçlar oldu'' dedi. 
     
     'Dikkatler üzerimde..' 
     Hakan Şükür, İsveç maçında bütün dikkatlerin kendi üzerinden olacağı için işinin zor olduğunu anlattı. 
     ''Uzun bir takıma karşı mücadele edeceksiniz. Neler düşünüyorsunuz'' şeklindeki bir soru üzerine Hakan, ''Ben de uzun bir oyuncuyum, iyi sıçrıyorum ve bir hayli de çabuğum. Bu da benim için büyük avantaj. Önemli olan pozisyonların gelmesi ve bunları iyi değerlendirmemiz. Takımda çabuk ve yetenekli arkadaşlar var. Onlar da bu boşlukları değerlendirip, gole gidebilir. Bütün dikkatler üzerimde olduğu için benim işim daha zor. İnşallah kazanırız'' diye konuştu. 
     İsveçli bir gazetecinin, ''İsveç'e karşı 3 kez oynadın ve gol attın. Bu maç için neler söyleyeceksin'' sorusuna karşılık Hakan, ''Amacımız bu maçı kazanmak. Burada golü kimin atacağı önemli değil'' yanıtını verdi. 
     
     Yıldıray 'Uyum sağladım' 
     A Milli Takım'da son maçlarda forma giymeye başlayan TSV Bayer 04 Leverkusenli Yıldıray Baştürk ise takıma uyum sağladığını söyledi. 
     Takım arkadaşlarının kendisine çok yardımcı olduğunu belirten Yıldıray, ''2 aydır milli takıma geliyorum. Artık takıma uyum sağladım. Şimdi Slovakya maçını unutup, İsveç maçın konsantre olduk. Bu maçı da kazanıp, grup birincisi olmak istiyoruz'' diye konuştu. 
     Slovakya maçında sarı kart cezalısı olduğu için forma giyemeyen Emre Belözoğlu da milli takımda herkesin yerini dolduracak kaliteli oyuncular bulunduğunu ifade ederek, ''Benim oynayıp oynamamam önemli değil. Arkadaşlarım Slovakya maçında çok iyi oynadılar ve galip geldiler'' dedi. 
     İsveç maçında forma giyerse elinden geleni yapacağını kaydeden Emre, ''İsveç maçı final gibi gözüküyor, ama değil. Sonuçta bu maçtan sonra grupta bir maçımız daha var. Ancak İsveç'i yenmemiz gerekiyor'' diye konuştu. 






</TEXT>
</DOC>
