<DOC>
<DOCNO> 14626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur05.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Derviş sendikalardan destek istedi 
</HEADLINE>
<TEXT>

     Devlet Bakanı Kemal Derviş, bugün işçi sendikaları konfederasyonlarının başkan ve temsilcileriyle yaptığı toplantıda, ekonomik sıkıntının aşılabilmesi için çalışan kesimden destek istedi. 
     Türk-İş Genel Başkanı Bayram Meral, Bakan Derviş'in işçi temsilcileriyle Hazine Müsteşarlığı'nda yaptığı ve yaklaşık iki saat süren toplantıdan sonra gazetecilere açıklamalarda bulundu. 
     Meral, toplantıda ülkenin içinde bulunduğu sorunların ele alındığını ve genelde bu sorunların başında da kendilerini mağdur eden, sıkıntıya sokan ''özelleştirme, işsizlik, resen emeklilik konusu, emekli, memur ve işverenlerin durumunun'' geldiğini anlattı. Meral şunları söyledi 
     'Bunların hepsini, açık açık sayın bakanımızla, diğer konfederasyon başkanlarıyla iki saate yakın konuştuk. Ciddi sorunlar ve ciddi sıkıntılar var. Bu konuda sayın bakanımız çalışan kesimden de destek istemektedir. Sorunları sıkıntıları biz yaratmadık. Bunu açık bir şekilde ortaya koyduk. Son yapılan zamlarla yoksul daha yoksul, zengin daha zengin ediliyor. Bugün benzine ortalama yüzde 20 zam geldi. benzine zam gelmesi demek, a'dan z'ye herşeye zam gelmesi demektir. A'dan z'ye zam geldiği zaman, başta dar gelirli vatandaşı ezmektedir. Bunun içinde memuru vardır, çalışanı vardır, emeklisi vardır, esnafı vardır.'' 
     Bugün esnafın bile isyan noktasına geldiğine işaret eden Meral, ''bunlardan hepimiz rahatsızız. Hepimiz bu sıkıntıların çözümünü bekliyoruz'' şeklinde konuştu. 




</TEXT>
</DOC>
