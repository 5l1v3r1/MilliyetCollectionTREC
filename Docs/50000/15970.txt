<DOC>
<DOCNO> 15970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/dunya/dun01.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den 1915 tazminatı 
</HEADLINE>
<TEXT>

"The New York Life Insurance" adlı hayat sigortası şirketi, Osmanlı topraklarında soykırıma kurban gittiği öne sürülen Ermenilerin mirasçılarına 10 milyon dolar ödeyecek 
     WASHİNGTON Milliyet 

     ABD’nin önde gelen sigorta şirketlerinden "The New York Life Insurance", Osmanlı İmparatorluğu toraklarında, "göçe zorlanma ve kıyım sonucu" hayatını kaybettiği belirtilen bir grup Ermeni’nin mirasçılarına "tazminat" ödeyeceğini açıkladı. 
     Türkiye açısından herhangi bir hukuki yaptırım ya da mali yükümlülük unsuru taşımayan, ancak Ermeni soykırımı tezlerinin kurumsallaşmasında yeni bir adım oluşturan karar, Ermeni derneklerinin California eyaletinde açtıkları davanın etkisiyle alındı. Sözkonusu sigorta şirketi, sayıları 2 bine yakın olan ve bugün tümü ABD’de yaşayan Ermeni kökenli mirasçılara 7 milyon dolar, onları temsil eden Ermeni derneklerine de 3 milyon dolar ödemeyi kabul etti. 
     
     "The New York Life Insurance" şirketi adına açıklama yapan William Werfelman, toplam 10 milyon dolarlık tazminat kararının "Osmanlı döneminde meydana gelmiş trajik olaylara adil çözüm getirme amacı taşıdığını" belirtirken, Ermeni kuruluşlarının bu tazminatla yetinip, Los Angeles’da süren davadan vazgeçecekleri umudunu dile getirdi. 
     Werfelman açıklamasında, "katliamlardan ve toplu ölümlerden" bahsetmesine karşın, "soykırım" sözcüğünü kullanmazken, davacıların avukatı Brian Kabateck, tazminata ilişkin anlaşma metninde mutlaka "soykırımdan" sözedileceğini bildirdi. 
     
     Kabateck, New York’taki sigorta şirketinin aldığı kararla, Osmanlı topraklarında ölen Ermenilerin hayat sigortası poliçelerinin "100 yıl gecikmeyle de olsa" ödenmiş olacağını vurguladı. 
     Ermeni dernekleri ise, New York’tan sonra, 1900’lerin başında Osmanlı topraklarında yaygın olarak çalışan Londra ve Paris merkezli sigorta şirketleri aleyhine de hukuki girişimlerini sürdüreceklerini belirtiyorlar. 
     


 DÜNYA 










</TEXT>
</DOC>
