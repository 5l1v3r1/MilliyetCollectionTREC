<DOC>
<DOCNO> 40930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/yazar/zbirand.html </URL>
<DATE> 2001/09/07/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Kıbrıs gidiyor, biz seyrediyoruz... 
</HEADLINE>
<TEXT>

     Türk kamuoyu Kıbrıs yorgunu. 
     Kıbrıs konusuyla ilgilenmiyor. 
     Ne Kıbrıs konulu yazılar okunuyor, ne TV programları izleniyor, ne de tartışma yapılıyor. 
     "Yetti şu Kıbrıs. Biran önce ne olacaksa olsun, çözüm bulunacaksa bulunsun ve bitsin." 
     Türk toplumunun geneldeki hissiyatı bu... 
     Ancak "Nasıl bir çözüm " diye sorduğunuzda ise her kafadan bir ses çıkıyor. Hele birileri çıkıp "Yavru vatan elden gidiyor. Kıbrıs’ı kanlarımızla aldık, masada kaybedemeyiz" dediği anda, akan sular duruyor. 
     Elde bayrak, milliyetçilik sloganları atılıyor. 
     Bütün bu çarpıklıklar yaşanırken de, Kıbrıs göz göre göre, burnumuzun dibinde ve açıkça söylenerek elimizden alınıyor. 
     Resmen "Kıbrıs" adı verilen ve tüm uluslararası camianın tanıdığı adanın güneyinin, Avrupa Birliği’ne tam üye olarak kabul edileceği artık kesinleşti. 
     Bir kaç ay öncesinden başlayan süreç, giderek hızlanıyor. 
     Avrupa Parlamentosu’nda AP tartışılan son Kıbrıs raporu bu gelişmenin somut mesajlarıyla dolu. 
     AP, siyasi çözüm bulunamamış olsa dahi Rum tarafının AB’ye tam üye yapılmasını ve daha da önemlisi, Kıbrıs’taki çözümsüzlüğün Türkiye’nin AB üyeliğini engelleyici bir unsur olduğunu açıkladı. 
     Bu tutum, Avrupa Birliği’nin çoğunluğu ve Avrupa Komisyonu tarafından da paylaşılıyor. Avrupa Parlamentosu, hükümetler kanadındaki bu eğilimi şimdi parlamento açısından da onaylıyor. 
     Atina’nın ve Kıbırs Rum yönetiminin işi kolaylaşıyor. 
     Yunanistan ile Rumlar’ın hedefleri çok açık. 
     Kıbrıs’ın güneyini AB’ye tam üye yapmak, ardından da AB’ye dönüp "Kıbrıs’ın kuzeyindeki işgale son verilmesi ve işgalci Türkler’in dışarı çıkarılması için yardım edin" diyecek. 
     
Türkiye ne yapmak istiyor      Bütün bu mesajlar gelirken, Ankara’dan çıt çıkmıyor. 
     Avrupa Parlamentosu, Avrupa Birliği bar bar bağırıyor. 
     Parlamentodan çıkan kararı küçümsüyoruz. Lüksemburg eski dışişleri bakanının raporunu elimizin tersiyle itiyoruz. 
     Birleşmiş Milletler, müzakerelerin yeniden başlaması için çağırıyor. 
     Türk tarafı reddediyor. 
     Dıştan bakıldığında, Kıbrıs’ta katı bir tutum izlediğimiz, diplomasimizi kullanmadığımız izlenimi yaygınlaşıyor. 
     Bu durumdan en çok yararlananlar da Kıbrıslı Rumlar. Uluslararası kamuoyuna "mazlum" görüntüsü veriyorlar. Oysa, sırtlarını uluslararası kamuoyuna dayayıp tutumlarını giderek sertleştiriyorlar. Zamanın kendileri lehine işlediğini görüyorlar. 
     Denktaş yarın, 20 yıl süreyle tezimiz olan federasyonu kabul ettiğini açıklarsa, Rumlar birbirlerine girecektir. Zira Rumlar’ın tek amacı, bugünkü statüyle AB’ye tam üye olmaktır. 
     Türk tarafının çok gizli bir stratejisi mi var, Denktaş özel bir taktik uyguluyorsa bunu kimse bilmiyor. Ankara’da bir hareketlenme gözlenmiyor. 
     Gelişmelere bakıp bir değerlendirme yapılırsa kaygı duyulacak bir süreçteyiz. 
     
     







Hangi hukuk 


Canlı spiker... 


Ecevit Ticaretle, siyaseti ayıracağız 


Girişimci ruhun kalesi 


Kayseri’de öğrenci olmak zor 


Büyümede revizyonun anlamı 


Umutlar gene gitti 


Şeytan ayrıntıda gizli ’ 


12 dev adam 


Siemens'te iyi çalışmazsan, ücretin düşer 


"Tıpkı beyaz bir gölge gibi " 


İdare mahkemesine başvuracaksınız 


Ufukta AB ile çatışma görünüyor 


Pastırmacı rantiyeler 


</TEXT>
</DOC>
