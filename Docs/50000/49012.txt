<DOC>
<DOCNO> 49012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/ekonomi/eko06.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek kredi sevinci piyasalara erken bahar havası yaşattı 
</HEADLINE>
<TEXT>

Hisse senetleri yüzde 6.13 prim yaparken, endeks 10.000 puan sınırına yaklaştı. Dolar 1 milyon 605 bin liraya, faizler de yüzde 80’e geriledi 
     EKONOMİ SERVİSİ 

     Borsa yaralarını yavaş yavaş sarmaya başladı. Bir ayı aşkın bir süreden bu yana yükseliş trendinde olan borsa dün de yüzde 6.13’lük daha çıkış yaşadı. 29 Ekim’in bayram olması nedeniyle üç günlük takas avantajının da etkisiyle haftanın son gününde borsada alımlar yoğunlaştı. Özellikle kamu, banka ve holding gibi lokomtif hisselerinin yoğun talep görmesi endeksteki yükselişi hızlandırdı. Endeks dünü 9.915’ten kapatırken, haftalık artış yüzde 12.4 ve son bir aydaki artışı da yüzde 32.6 oldu. 
     
     Endeks 10.000’e doğru 
     Borsanın yükselişinde, Fransa ve İtalya maliye bakanlarının 2002’de 13 milyar dolarlık ek mali kredi verilmesine olumlu yaklaşmaları ve Devlet Bakanı Kemal Derviş’in ay sonuna kadar IMF ile ek kaynak görüşmelerinin tamamlanacağını söylemesi etkili oldu. 
     Uzmanlar, dokuz aylık bilançoların açıklanmasının ardından k r amaçlı satışların yaşanmasına rağmen, Hazine’nin eurobond ihracına gitmesi ve siyasette tansiyonun düşmesiyle endeksin önümüzdeki hafta 10.000 puanı aşmasının beklendiğini kaydettiler. 
     
Faiz ve dolar kaynağa odaklandı      Bakan Derviş’in "ek kaynağın ay sonunda tamam" şeklindeki açıklamasına önceki akşam Fransız ve Belçika maliye bakanlarının katılması döviz ve faiz cephesinde olumlu karşılandı. Bono faizleri kaynakla ilgili olumlu beklentiler sayesinde yüzde 80 sınırına kadar geriledi. Günü yüzde 80.31 ile tamamlayan 6 Mart 2002 vadeli bononun yıllık bileşiği bu düşüşle 7 Eylül’deki seviyesine kadar inmiş oldu. 
     Olumlu havayı kaçırmayan Hazine akşam 154 günlük bono ihalesi açacağını duyurdu. 3 Ekim’de satılan 3 Nisan 2002 itfa tarihli 182 gün vadeli bononun yeniden ihracı olacak. İhale salı günü yapılacak. Bankacılar bu ihaleye katılımın yüksek olacağını tahmin ediyor. 
     
     Dolar hız kesti 
     Dolar ise bankalararası piyasada güne 1 milyon 600 bin liradan açılış yaptı. Gün içinde 1 milyon 590 bin liraya doğru düşüş birkaç bankanın alımlarıyla engellendi. 1 milyon 595 bin - 1 milyon 615 bin lira arasında hareket eden dolar günü 1 milyon 605 bin lira alış - 1 milyon 610 bin lira satış fiyatlarıyla kapattı. Serbest piyasada ise dolar 14 bin lira düşüşle günü 1 milyon 605 binden tamamladı. Uzmanlar, kaynak konusunun netleşmesiyle doların 1 milyon 600 binin altına düşeceğini iddia etti. 
     



 EKONOMİ 























</TEXT>
</DOC>
