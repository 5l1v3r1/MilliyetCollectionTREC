<DOC>
<DOCNO> 49799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/soneko10.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'ten vergi oranlarının düşürülmesine koşullu destek 
</HEADLINE>
<TEXT>

     Türk-İş, asgari ücretin vergi dışı bırakılması durumunda, vergi oranlarının düşürülmesine destek vereceğini bildirdi. 
     Türk-İş, asgari ücretin vergi dışı bırakılması durumunda halen ayda net 122 milyon 186 bin 520 lira ücret alan asgari ücretli işçiye yılda 214 milyon lira katkı sağlanacağını belirtti. 
     Türk-İş Genel Eğitim Sekreteri Salih Kılıç, vergi oranlarının düşürülmesini asgari ücretten vergi alınmaması koşuluyla destekleyeceklerini belirterek, piyasanın canlanması ve durgunluğun ortadan kaldırılmasını sağlayacak önlemlerin başında vergi oranlarının indirilmesinin geldiğini vurguladı. 
     Vergi oranlarının düşürülmesi sonucunda vergi tabanının yaygınlaşacağını, vergi kayıp ve kaçağınını önleneceğini anlatan Kılıç, mucize göstererek geçinmeye çalışan asgari ücretlinin ücretinden vergi alınmamasını istedi. 
     Kılıç, Türkiye'de yaklaşık 4 milyon kişinin halen brüt 167 milyon 940 bin, net 122 milyon 186 bin 520 lira olarak uygulanan asgari 
     ücretle çalıştığına dikkat çekerek, bu ücretin vergi dışı bırakılması durumunda, bu ücretle çalışan işçiye ayda 17 milyon 875 bin 440 lira, yılda ise 214 milyon 505 bin 280 lira katkı sağlanacağını bildirdi. 
     4 milyon asgari ücretlinin ayda toplam 71 trilyon 501 milyar, 
     yılda ise toplam 858 trilyon 21 milyar lira tutarında gelir vergisi ödediğine işaret eden Kılıç, şunları söyledi ''Asgari ücretin vergi dışı bırakılması halinde, bugünkü hayat şartlarında aldığı ücretle geçinmesi mucize olan asgari ücretliye büyük katkı sağlanacaktır. Asgari ücretin vergi dışı bırakılmasının piyasanın canlanmasına, durgunluğun ortadan kalkmasına katkı sağlayacağına inanıyoruz. Asgari ücretli vergi dışı bırakılan bölümden elde edeceği parayı ne repoya ne de dövize yatırabilir. Ancak zorunlu ihtiyaçlarının bir kısmını karşılayabilir. Vergi oranlarının düşürülmesini, asgari ücretin vergi dışı bırakılması koşuluyla destekliyoruz.'' Salih Kılıç, 1992 yılında çıkarılan 3824 sayılı yasa ile asgari ücretin vergi dışı bırakılması konusunda Bakanlar Kurulu'na yetki verildiğini de anımsatarak, Bakanlar Kurulu'nun bu yetkiyi kullanarak asgari ücreti vergi dışı bırakabileceğini söyledi. Halen brüt 167 milyon 940 bin lira olarak uygulanan asgari ücretten, 23 milyon 511 bin 600 lira SSK primi, 3 milyon 358 bin 800 lira işsizlik sigortası primi, 17 milyon 875 bin 440 lira gelir vergisi ve 1 milyon 7 bin 480 lira damga vergisi olmak üzere toplam 45 milyon 7 bin 480 lira kesinti yapılarak işçiye net 122 milyon 186 bin 520 lira ödeniyor. 
     






</TEXT>
</DOC>
