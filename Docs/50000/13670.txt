<DOC>
<DOCNO> 13670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur11.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı da meclise güvenmiyor, "15 günde 15 yasa zor" 
</HEADLINE>
<TEXT>

     TBMM Başkanı Ömer İzgi, ekonomiden sorumlu Devlet Bakanı Kemal Derviş'in, öncelikli olarak çıkarılmasını istediği 15 yasanın 15 günde Meclis'ten geçmesinin teknik olarak çok zor olduğunu söyledi. 
     Resmi ziyaret için Kazakistan'da bulunan İzgi, 15 yasanın 15 günde çıkmasının çok zor gözüktüğünü, bu konuda muhalefetin desteğini almak gerektiğini dile getirdi. İzgi, 15 yasanın çıkartılması konusunda sıkıntı meydana gelmesi durumunda bu sayının bir şekilde aşağıya düşürülebileceğini ifade etti. 
     22 Mart'ta Cumhurbaşkanı Ahmet Necdet Sezer ve koalisyon ortağı partilerin liderleriyle bu konuyu görüştüğünü de kaydeden İzgi şöyle konuştu 
     "Bu yasaların çıkarılması konusunda takvim yapmak önemli değil. Çünkü takvim yapılıyor, ama 2 veya 3. yasadan sonra tıkanma yaşanıyor. Bu nedenle konsensüs çok önemli. Ulusal Programımız gereği 400 kadar yasa çıkarmamız gerekiyor. Bu da ancak konsensüs sağlanmasıyla mümkün olabilir. Sağlanacak konsensüsle çalışma takvimi yapılarak, acil yasalar gündeme alınır." 



</TEXT>
</DOC>
