<DOC>
<DOCNO> 3375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/soneko01.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal " Japonya'dan da bankacılık sektörü için co-finansman kredisi gelecek" 
</HEADLINE>
<TEXT>

     Devlet Bakanı Recep Önal, Dünya Bankası'nın mali desteğinin yanı sıra Japonya'dan da bankacılık sektörü için yaklaşık 750 milyon dolar düzeyinde co-finansman kredisi geleceğini bildirdi. 
     Devlet Bakanı Önal, Japonların da, Dünya Bankası ile paralel olarak Türk bankacılık sektörü için mali destekte bulunacağını ifade etti. Mali sektör için ciddi bir çalışma içinde olduklarını belirten Önal şunları söyledi 
     'Türkiye'de bankacılık sektörü yetersiz özkaynak sıkıntısı içinde bulunuyordu. 22 Kasım'da meydana gelen bunalım mevcut özkaynağı da götürdü, birçoğu sıkıntı içine girdi. Faizlerin yükselmesiyle reel sektör de büyük sıkıntıya girdi. Reel sektörü kurtarabilmemiz için mali sektörü adam etmemiz gerekiyor, IMF de bu görüştedir, yani şu anda önceliği bulunan mali sektörü yeniden ayağa kaldırmamız lazım. Mali sektörü dünya standartlarına oturtmadığımız sürece hiçbir yere varamayız ve programı sağlıklı götüremeyiz.'' 
     Bakan Önal, Mali sektörü yeniden düzeltip, dünya standartlarına oturtabilmek için bazı önlemlerin gerektiğini da vurguladı. ''Örneğin, BIS Uluslararası Ödemeler Bankası kuralları önemli kurallardır. Bunu birçok yabancı banka da kabul ediyor, işte bankacılık sektörünü güçlendirmek için bu kurallar gelecek'' diyen Devlet Bakanı Önal, sözlerini şöyle sürdürdü 
     'Bankaların, mali yapılarını zayıf düşürmemeleri için, kredi verirken çok dikkatli hareket etmeleri gerekiyor, grup kredilerinin, iştirak ve yatırımların belirli sınırları olması gerekir. Bankaların verdikleri kredileri de çok sıkı bir şekilde takip etmeleri gerekiyor.'' 
     Fon'daki bankalar ile kamu bankaları konularını öncelikli olarak çözmeleri gerektiğini belirten Devlet Bakanı Önal, ''bu bankalara, aktiflerini güçlendirmek için kamu kağıdı verdik. Kağıt likidite sağlamıyor ama hiç işe yaramayan aktifler mobil hale geliyor'' dedi. 
     Bankaların denetiminde güncellik gerektiğini vurgulayan Önal, ''Örneğin Meclis'te bankaların 1997 hesapları ele alınıyor. 1997 hesaplarını ne yapayım Güncel hesaplar önemli. Finansçı olarak 3 yıl öncesinin hesapları beni ilgilendirmiyor. Devletin, bankacılıktaki denetim standartlarının güncelleştirilmesi gerekir'' şeklinde konuştu. 
     Bankacılık sektörüyle ilgili çalışmaları çok hızlandıracaklarını ifade eden Önal, ''Bankacılık Düzenleme ve Denetleme Kurulu BDDK , fondaki bankalar sorununu çözerken, biz de kamu bankalarını yeniden yapılandıracağız'' dedi. 
     Kamu bankalarının yeniden yapılandırılmasının ve bunun hızlı bir şekilde yapılmasının önemine dikkat çeken Devlet Bakanı Önal, daha sonra şunları söyledi 
     'Kamu bankalarını, öyle 3 sene içinde değil, 1 sene içinde yeniden yapılandırmayı amaçlıyoruz. Bunların, önümüzdeki ay içinde statüleri ortaya çıkacak. Kamu bankalarını, bir yıl içinde, özel hukuk hükümleriyle çalışır ve kimseden talimat almadan yönetilir düzeye getirmeyi planlıyoruz. Uluslararası mali piyasalara güven verirsek, Türkiye'ye doğrudan ve dolaylı yabancı sermaye gelecektir. Bunun için de mali sektör ve özelleştirmeyi halletmemiz gerekir.'' 




</TEXT>
</DOC>
