<DOC>
<DOCNO> 27490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/soneko14.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti... 
</HEADLINE>
<TEXT>

     İMKB Ulusal-100 Endeksi, önceki kapanışa göre 127.28 puan kayıpla 1. seansı 11,712.47 puandan tamamladı. 
     Hisse senetleri ortalama yüzde 1.08 oranında değer yitirdi. 
     Borsa'da, güne hızlı başlayan piyasa, kar realizasyonlarıyla 1. seansı düşüşle kapattı. Seans, piyasalarda olumlu değerlendirilen iç borç takasının etkisiyle alıcılı açıldı. 12,198 seviyesinde açılan Endeks, ilk dakikalar içinde en yüksek 12,247 puanı gördü. Ancak, hızlı açılışın peşi sıra satışlar geldi. Hızlı kar realizasyonlarıyla 11,790 puana kadar gevşeyen Endeks, ilk bir saati 11,821 puanla geçti. İkinci yarıda da satış baskısının sürdüğü gözlendi. Endeks, bu yarıda en düşük 11,632 puana kadar geriledikten sonra kapanışa doğru tepki alımlarıyla hafif toparlandı. Ulusal-100 Endeks, seansı 11,712.47 puandan tamamladı. 
     Kapanışta mali endeks 135.52 puan kayıpla 17,106.94 puana, sınai endeksi 126.77 puan kayıpla 8,820.12 puana, hizmet endeksi de 77.99 puan kayıpla 6,675.45 puana geriledi. Önceki kapanışa göre mali grup hisseler ortalama yüzde 0.79, sınai grubu hisseler yüzde 1.42, hizmet grubu hisseler de yüzde 1.15 oranında değer yitirdi. 1. seansta işlem gören toplam 282 hisse senedinden 145'i değer yitirdi. 69 hisse senedi değer kazanırken, 68 hissenin fiyatında ise değişiklik olmadı. Seansta 199 trilyon 590 milyar 917 milyon liralık işlem hacmi oluştu. 1. seansta Yapı Kredi Bankası, Akbank, Garanti Bankası, Sabancı Holding ve Tüpraş en yoğun işlem gören hisseler oldular. 







</TEXT>
</DOC>
