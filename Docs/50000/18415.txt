<DOC>
<DOCNO> 18415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sontur05.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
LPG zammını eşeğe binerek protesto ediyordu...Eşek öldü ortaklık bitti 
</HEADLINE>
<TEXT>

     Nevşehir'in Ürgüp İlçesi'ne bağlı Ortahisar Beldesi'nde, ''LPG'ye üst üste gelen zamları protesto için'' makam aracı yerine ''eşeğe binen'' Belediye Başkanı, ilk eşeğinin ölmesi, ikinci eşeğinin de hastalanması üzerine ''bisiklette'' karar kıldı. 
     Ortahisar Belediye Başkanı Dr. Erkal Yandı, LPG ile çalışan makam aracını, LPG'ye üst üste gelen zamlar ve vergileri protesto için kullanmadığını söyledi. 
     Beldedeki incelemelerini, protesto sonrası bir vatandaş tarafından hibe edilen eşek ile yaptığını belirten Dr. Yandı, eşeğin yoğun çalışma temposuna dayanamayıp ölmesi üzerine 45 milyon liraya bir başka eşek aldığını, bu eşeğin de bitap düşerek hastalanması sonucu, çareyi bisiklete binmekte bulduğunu kaydetti. 
     Başkan Dr. Yandı, bisikleti de belediyede çalışan bir işçinin bisikletlerinden birini hibe etmesiyle temin edebildiklerini belirterek, ''İşçi arkadaşımıza teşekkür ediyorum. Bisiklet, eşekten daha iyi oldu. Çünkü, saman, arpa gibi maliyeti olmuyor. Bisiklet, son derece cazip bir araç, diğer belediye başkanlarına da öneriyorum'' dedi. 
     
     
     







</TEXT>
</DOC>
