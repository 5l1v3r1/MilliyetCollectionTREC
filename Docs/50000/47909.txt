<DOC>
<DOCNO> 47909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sonspo10.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İpler kopuyor...Inter'den Hakan'a pazartesi gününe kadar süre... 
</HEADLINE>
<TEXT>

     FC Inter'de forma şansı bulunmayan milli futbolcu Hakan Şükür'e takımından, ''Pazartesi gününe dek kararını ver'' biçiminde ultimatom verildiği iddia edildi. 
     Tutto Sport Gazetesi'nde yer alan haberde, FC Interli yöneticilerin dün Hakan Şükür'ün menajeriyle görüştüğü ve ''Pazartesi gününe dek hangi takıma gideceğine karar versin'' dedikleri ileri sürüldü. 
     Teknik direktör Hector Cuper'in projesine giremeyen ve kadro dışı bulunan Hakan Şükür'ün hiçbir takımı beğenmemesinden dolayı FC Inter'in sabrını tükettiği ve geçen Ağustos ayında FC Inter'i İngiliz Fulham takımından gelen öneride 14 milyar liretlik yaklaşık 7 milyon dolar zarara uğrattığı belirtildi. Kulübün aldığı kararla Hakan'ın artık antrenmanlarda takım dışında yalnız çalıştığı söylenirken, ayrılmaktan başka çaresinin olmadığının altı çizildi. 
     30 yaşındaki Türk futbolcunun, Tutto Sport'a göre kendisine öneri 
     götüren FC Liverpool, Tottenham Hotspur, West Ham United ve Fulham gibi İngiliz takımlarından birine 22 Ekim Pazartesi gününe dek ''evet'' demesi gerekiyor. FC Inter ise Hakan'dan alacağı bonservis bedeliyle NK Varteks Varazdin'den 22 yaşındaki Hırvat futbolcu Sasa Bjelanoviç'i almak istiyor. 
     






</TEXT>
</DOC>
