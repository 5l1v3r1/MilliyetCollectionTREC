<DOC>
<DOCNO> 2089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/guncel/agun.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkasnak Paşa patladı Erkaya'nın ruhunu rahat bırakın 
</HEADLINE>
<TEXT>
Cevap vermeye cüret edemezlerdi’ 
28 Şubat'ın Genelkurmay Genel Sekreteri Tümgeneral Özkasnak, "O dönem bize yaranmaya çalışanların şimdi aslan kesilmeleri hiç inandırıcı değil" dedi 
     Milliyet İstanbul 

     Silahsız kuvvetler kavramı, Oramiral Erkaya ile her sohbette kullandığımız bir kavramdı. Oramiral Erkaya'nın böyle bir demeç vereceği o dönemin Genelkurmay Başkanı ve karargahının bilgisi dahilindeydi. Bu nedenle benim Sedat Ergin'i arayıp, 'mavilisi mi, beyazlısı mı söyledi' diye kaynak soruşturması yapmam söz konusu değildir. O günün koşulları ne benim komutanlarım hakkında böyle gayri ciddi bir üslup kullanmama, ne de Sedat Ergin'in 'morlusu' diye yanıt verme cüreti göstermesine uygundu. 
     
     28 Şubat sürecinde Genelkurmay Genel Sekreterliği görevini sürdüren Emekli Tümgeneral Erol Özkasnak, REFAHYOL döneminde yaşanan bir sorun üzerine "Bu defa işi silahsız kuvvetler çözsün" diyen komutanın kimliğini araştırdığı iddiaları üzerine bir açıklama yaptı. 
     Özkasnak Paşa, 28 Şubat sürecinde Türkiye'nin karanlık bir uçuruma yuvarlanmasının önlenmesi için büyük özveriyle çaba gösteren dönemin komutanlarına yönelik olarak bazı yayınların "küçültücü" nitelikte olduğunu belirterek, "Bazı basın organları, artık 28 Şubat'ı ve rahmetli Oramiral Erkaya'nın ruhunu rahat bırakmalıdırlar. Koşullar değişti diye istismara cüret etmemelidirler" diye konuştu. 
     
     Tartışma bitmiyor 
     Özkasnak Paşa, 28 Şubat sürecinde bazı haberlerin kaynağını öğrenmek için gazetecileri arayıp soruşturma yaptığına dönük iddialara ilişkin olarak şu açıklamayı yaptı 
     "Bugünlerde Hürriyet Gazetesi'nde bir üst düzey komutana atfen verilen, ancak kaynağı belli olmayan 'Düğmeye o değil, biz bastık' şeklindeki manşet haberle ilgili olarak tartışmalar sürmektedir. Hükümetin, Avrupa Birliği'ne girme çabalarını yoğunlaştırdığı bir dönemde ülkeyi kaotik bir havaya sürükleyen bu haberle ilgili savunma yazı ve haberleri oluşturulurken, benim de 28 Şubat sürecinde gazetecileri arayarak, kaynak soruşturması yaptığım iddiasına yer verilmektedir." 
     
     Mavili mi beyazlı mı 
     "O dönemde Hürriyet Gazetesi'nde yine kaynak gösterilmeden bir komutana atfen verilen, 'Bu defa işi silahsız kuvvetler çözsün' manşetinin kaynağını öğrenmek için Hürriyet Gazetesi'nin Ankara Temsilcisi Sedat Ergin'i telefonla aradığım ve kaynağı öğrenebilmek için, 'mavilisi mi söyledi, beyazlısı mı söyledi' diye soru yönelterek, Hava Kuvvetleri Komutanı'nı veya Deniz Kuvvetleri Komutanı'nı kastettiğim ancak bu soruma karşılık, Sedat Ergin'in de, kaynağını belli etmemek için, 'morlusu' diye yanıt verdiği yazılmaktadır" diyen Özkasnak Paşa sözlerini şöyle sürdürdü 
     
     Kaynak sormadım’ 
     "Sonra bu haberin kaynağının dönemin Deniz Kuvvetleri Komutanı Güven Erkaya olduğunun, komutanımız rahmetli olduktan sonra aynı gazete tarafından açıklandığı ifade edilmektedir. Öncelikle belirtmeliyim ki, gerçekler yazıldığı gibi değildir. 'Silahsız kuvvetler' kavramı benim Oramiral Erkaya ile her sohbette kullandığımız bir kavramdı. Oramiral Erkaya'nın böyle bir demeç vereceği, verdiği dönemin Genelkurmay Başkanı ve karargahının bilgisi dahilindeydi. Bu nedenle benim Sedat Ergin'i arayıp kaynak soruşturması yapmam söz konusu değildir. Durum böyle olduğu halde Erkaya'nın rahmetli olmasından ve koşulların değişmesinden yararlanarak bu tür haber yazmaya yönelenlerin, kendilerini 'kahraman ve etik sorumlusu' gibi yansıtmaları yadırgatıcıdır." 
     
     Yadırgadım’ 
     Özkasnak bu yargısını şu sözlerle izah etti "O dönemde Genelkurmay karargahıyla çalışabilmek için askeri kaynaklı haber kırıntılarını bile manşet yaparak komutanlara yaranmaya çalışan, karargah bir şey söylemeden haber kaynaklarını ihbar eden kalemler, bugün benim kaynak soruşturması yaptığımı iddia eden kalemlerdir. 28 Şubat sürecinde TSK, toplumun sivil dinamiklerini aydınlatmak ve Cumhuriyet'e yönelik tehlikelere karşı demokratik yoldan harekete geçirmek için büyük çaba sarfetmiştir. Bu konuda basınımızın katkıları da unutulamaz. Ancak bu tehlike atlatıldıktan sonra o süreci ve komutanlarını küçük düşürmeye dönük haberler gazetecilik etiğiyle bağdaşamaz." 
     
     Karalama çabaları 
     28 Şubat sürecinin böyle karalanmaya çalışılmasını büyük üzüntüyle karşıladığını vurgulayan Özkasnak Paşa, rahmetli Oramiral Güven Erkaya gibi, bu süreçte çok önemli işlevler üstlenmiş bir büyük komutanın ruhunun istismar edilmesini kabullenemediğini de sözlerine ekledi. 
     "Rahmetli Oramiral Güven Erkaya, 28 Şubat öncesinde ve sonrasında hemen hemen her gün Genelkurmay'a gelerek, Genelkurmay Başkanı ve İkinci Başkanı'yla görüşmüştür" diyen Erol Özkasnak, "Genelkurmay İkinci Başkanı, bir gazetenin aracılığıyla bir beyanatın kimin verdiğini soruşturmaz. Hele bunu Genelkurmay Genel Sekreteri aracılığıyla, 'mavilisi mi, beyazlısı mı' gibi kavramlarla bulmaya hiç çalışmaz" sözleriyle tepkisini dile getirdi. 
     Özkasnak Paşa, açıklamasını şu sözlerle noktaladı "Ben edebiyatçı veya yazar değilim. Her gün kullanacağım bir kalemim de yok. Bugün bana dönük olarak ortaya konulan 'Haberin kaynağını sordu, ama söylemedim' ifadeleriyle böbürlenerek sunulan masa başında oluşturulmuş haber, bana kundakçıların yangını çıkardıktan sonra karşısına geçip keyifle seyretmelerini anımsattı. Belki, bu görüşlerim yayınlandıktan sonra da laf cambazlarının saldırıları ile karşı karşıya kalacağım. Ancak, aile ve meslek terbiyem ve TSK ocağında aldığım görev anlayışım, bu açıklamayı yapmamın temel nedenidir." 
     
Özkök gündeme getirdi      REFAHYOL hükümetinin uygulamalarına karşı TSK'da oluşan tepkinin yansıtılması konusunda en aktif rol üstlenen komutanların başında, dönemin Deniz Kuvvetleri Komutanı Oramiral Güven Erkaya geliyordu. Erkaya, sivillerin tepkisizliğine karşı, "Her zaman Silahlı Kuvvetler'den çözüm bekleniyor. Bu defa da işi silahsız kuvvetler çözsün" demişti. Ancak bu demeç Hürriyet Gazetesi'nde "üst düzey bir komutan"a atfen verilmiş, daha sonra demeci verenin Erkaya olduğu açıklanmıştı. Hürriyet Genel Yayın Yönetmeni Ertuğrul Özkök, dün köşesinde bu konuya değindi. Gazetenin Ankara Temsilcisi Sedat Ergin'in kaynak söylemediğini belirtip, 28 Şubat’ta Ergin'in de aynı şeyi yaptığını belirten Özkök'ün verdiği bilgiye göre Özkasnak, Ergin'e demeci veren komutanın mavili mi, beyazlı mı olduğunu sordu. Kaynak açıklamayan Ergin, "morlusu" yanıtını verdi. Özkök, yazısını "Biz kaynağımızı açıklamayız" diye noktaladı. 
     


 GÜNCEL 












</TEXT>
</DOC>
