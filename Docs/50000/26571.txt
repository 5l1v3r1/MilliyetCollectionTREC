<DOC>
<DOCNO> 26571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/spor/spo05a.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
VALİ BARAJ KURDU 
</HEADLINE>
<TEXT>

Trabzon maratonu koşulurken, yolu trafiğe açan Vali Yazar yüzünden Türkiye, Akdeniz Oyunları’nda erkekler maraton yarışmasına sporcu götüremeyecek 
     AYŞE YEŞİN 

     Ağır fatura 
     TRABZON’DA geçtiğimiz pazar günü koşulan ve Akdeniz Oyunları seçmesi niteliği taşıyan maratonda yolu trafiğe açan Vali Adil Yazar’ın faturası ağır oldu. 42 kilometrelik koşunun 35. kilometresinde sporcuların bir anda trafiğin içinde kalmasının ardından, yarışı birinci sırada tamamlayan Ahmet Yavuz’un derecesi Akdeniz Oyunları barajını geçmeye yetmedi. 
     
     Derece yetersiz 
     AHMET Yavuz, maratonu 2 saat 36 dakikada bitirirken, 2 saat 20 dakikalık barajın çok gerisinde kaldı. Atletizm Federasyonu Başkanı Mehmet Yurdadön, "Maraton koşan sporcular aniden arabalarla burun buruna gelince etkilendiler ve duraklamalar bile oldu. Bayanlarda daha önce koşulmuş derecelerde sorun yaşamayacağız. Ancak erkeklerde sıkıntı yaşayacağız" dedi. 
     
     Sadece bayanlar 
     YURDADÖN, maratonda sporcuların üç ayda bir böyle yarışabileceğini de vurguladı. Başkan, "Kötü derecelerden sonra teknik heyetimiz toplanacak. Onların kararına göre erkeklerde belki de maratonda Akdeniz Oyunları’nda yarışamayacağız. Bu dalda Tunus’a iki erkek sporcu götürmeyi düşünürken, sadece bayanlarda katılmak durumunda kalabiliriz" diye konuştu. 
     



 SPOR 

























</TEXT>
</DOC>
