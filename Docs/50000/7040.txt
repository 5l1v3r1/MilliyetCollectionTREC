<DOC>
<DOCNO> 7040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/soneko04.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
25 fon daha tasfiye ediliyor 
</HEADLINE>
<TEXT>

     Devlet bakanı Recep Önal, fonların kaynak ve harcamalarındaki hızlı genişleme ve bütçeden karşılanamayan harcamaların giderek fon sistemine kaydırılmasının, mali disiplinin bozulmasına, bütçe birliğinin zedelenmesine ve kaynakların etkin kullanımı prensibinden uzaklaşılmasına yol açarak, maliye politikasının etkinliğini azalttığını bildirdi. 
     Bütçe içindeki 21 ve bütçe dışındaki dört fonun tasfiye edilmesine yönelik "Bazı Fonların Tasfiyesi Hakkında Yasa Tasarısı" TBMM Plan ve Bütçe Komisyonunda görüşülmeye başlandı. Bakan Önal komisyonda yaptığı konuşmada, belirli veya birbirine yakın amaçlar grubunun gerçekleştirilmesi için başvurulan fon uygulamasına, bütçe ilkelerinin katılığından kurtulma, harcamada bütçe dışına çıkma, geleneksel mali kurumların dışında hızlı karar verme gibi nedenlerle başvurulduğunu söyledi. Önal, özellikle 1986 yılından sonra sayıları hızla artan fonların, kapsamı giderek genişleyen, kamu finansmanı ve kamu dengelerini oldukça yakından ilgilendiren, hemen her alanda kaynak toplayan, kullanım amaçları dışına çıkan ve süresiz çalışan bir sisteme dönüştüğüne dikkat çekti. 
     Türkiye'de fon uygulamalarının hızla arttığı 1980-1992 döneminde bütçeden karşılanamayan harcamaların giderek fon sistemine kaydırıldığını kaydeden Önal, bu durumun mali sistemin bozulmasına, bütçe birliğinin zedelenmesine ve kaynakların etkin kullanımı prensibiden uzaklaşmasına yol açarak maliye politikasının etkinliğini azalttığını söyledi.Gelirler açısından kamu finansmanının önemli bir bölümünü oluşturan fon sisteminin disiplin altına alınması ve bu yolla kamu finansmanı sisteminin etkinliğinin artırılması gerekliliğinin ortaya çıktığını vurgulayan Önal, bu nedenle de uygulanan "ekonomik istikrar ve enflasyonla mücadele" programında fonların 2000 ve 2001 yıllarında kademeli olarak tasfiye edilmesinin öngörüldüğünü söyledi. 
     Bakan Önal, program kapsamında, Maliye Bakanlığı, DPT, ve Hazine Müsteşarlığı'nca başlatılan çalışmalar çerçevesinde ilk aşamada tasfiye edilmesi gereken 27 fon tespit edilmiş ve bunların tasfiyelerine ilişkin hukuki sürecin tamamlandığını, bu defa da 21 bütçe içi ve 4 bütçe dışı fonun tasfiyesinin amaçlandığını belirtti. 




</TEXT>
</DOC>
