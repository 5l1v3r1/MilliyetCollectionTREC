<DOC>
<DOCNO> 9593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/ekonomi/aeko.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarıcı gibi karşılandı 
</HEADLINE>
<TEXT>

Kemal Derviş’i Esenboğa Havaalanı’nda gazeteci ordusu ve Başbakanlık korumaları, Başbakanlık’ta da Ecevit’in Özel Kalem Müdürü karşıladı 
     ANKARA Milliyet 

     Başbakan Bülent Ecevit’in görüşmek üzere Türkiye’ye davet ettiği Dünya Bankası Başkan Yardımcısı Kemal Derviş, Esenboğa Havalimanı’nda gazeteci ordusu tarafından karşılandı. Derviş için havaalanına Başbakanlık korumaları gönderilirken, Başbakanlık’ta da kendisini Ecevit’in özel kalem müdürü karşıladı. 
     Esenboğa Havalimanı’nda çok sayıda gazeteci ile karşılaştığı için şaşıran Derviş, "Bu kadar ilgiyi hak etmiyorum" dedi. Türkiye’de ciddi zorluklar bulunduğunu, ancak toplum yapısının sağlam olduğunu belirten Derviş, "Sağlam bir yapı ile bu zorlukların üstesinden gelinir. Mutlaka çözüm üzerine çalışacağız. Şu da bir gerçek ki, herhangi bir çözümün herkesi içine alması lazım. Özellikle çalışan halkı düşünmesi lazım" diye konuştu. 
     
     Dosyaları teslim aldı 
     Ecevit’le yaklaşık bir saat görüşen Derviş, görüşmenin ardından da Türk ekonomisinin içinde bulunduğu durumu anlatan dosyaları teslim aldığını belirterek, "Yarın bugün görüşmelere devam edeceğiz. Hükümetteki diğer arkadaşlarla da görüşmelere devam edeceğiz. Elden gelen yardımı tabii ki yapmaya hazırım" diye konuştu. 
     
     Mali yardım sürmeli’ 
     Kemal Derviş, Başbakan Ecevit’le görüşmesinin ardından yaptığı açıklamada, bankacılık sektörünün sorununu çözmenin şart olduğunu, belki de bunun Türkiye’nin önündeki en önemli sorun olduğunu söyledi. 
     Yaşanılan zorlukların yenileceğini bildiren Derviş, çağdaş ekonomilerde sermaye hareketleri nedeniyle piyasaların çok sınırlı hareket edebileceğini söyledi. "Piyasalar Türkiye’yi olduğundan daha tehlikeli görüyor" diyen Derviş, ekonomik programa sağlanan mali yardımın en yüksek düzeyde devam etmesinde de yarar olduğunu söyledi. Derviş, "Mali yardım dediğimiz zaman olmayacak faizlerle dışarıdan borçlanmak olmamalı" diye konuştu. 
     Başbakan Bülent Ecevit ile 24 - 25 yaşlarında çalıştığını ve kendisini tekrar görmekten memnun olduğunu da söyleyen Derviş, "Diğer liderlerle de büyük olasılıkla yarın görüşürüm" dedi. 
     
     En çok kebabı özledi 
     Türkiye’yi nasıl bulduğuna ilişkin bir soru üzerine Derviş, Türkiye’de olmaktan memnuniyet duyduğunu belirterek, "İnşallah yarın güzel bir yerde bir kebap yerim. Türkiye, dünyanın en güzel ülkesi" dedi. 
     "Basının ilgisini nasıl görüyorsunuz " sorusuna karşılık da Derviş, "Beni şaşırtıyorsunuz. Beni çok fazla önemsemeyin" yanıtını verdi. 
     
Dostlukları anne-babadan      SERPİL ÇEVİKCAN Ankara 

     Kemal Derviş ile Başbakan Bülent Ecevit’in dostluklarının "çok eskilere" dayandığı konuşuluyor. Derviş’in anne babası ile Ecevit ve Rahşan Ecevit’in anne babalarının yakın arkadaş oldukları, dostluklarının İstanbul yıllarına dayandığı belirtiliyor. Başkent kulislerinden aktarılan bilgilere göre, 1973 - 1976 yılları arasında Ecevit’in danışmanlığını yapan Kemal Derviş’in anne ve babası, Rahşan Ecevit’in annesi Zahide Aral ve babası Namık Zeki Aral’la yakın arkadaş. Yine Ecevit’in annesi Nazlı Ecevit de Kemal Derviş’in ebeveynleri ile dost. İstanbul’un önde gelen bu üç ailesi o dönemde birbirleriyle sıkça görüşüyorlar. Kemal Derviş ile Ecevit’lerin tanışıklığı o dönemlere rastlıyor. 
     Dünya Bankası’na 1978 yılında giren, Yeni Demokrasi Hareketi’nin kurucularından biri sıfatıyla politikayı da deneyen Derviş, ilk evliliğini ODTÜ’de öğretim üyeliği sırasında yapmış. 
     Derviş’in Büyükada’daki yakın dostlarından birinin, 12 Eylül 1980 öncesindeki Ecevit kabinesinin ünlü bakanlarından Prof. Dr. Besim Üstünel olduğuna da dikkat çekiliyor. 
     


 EKONOMİ 
















</TEXT>
</DOC>
