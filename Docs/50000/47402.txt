<DOC>
<DOCNO> 47402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur15.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, Cumhurbaşkanı'na kızgın... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, savaş rüzgarlarının estiği, ekonomiye neşter atıldığı bir dönemde, ülkeyi milletvekili maaşları gibi bir konu için referanduma götürmeye kimsenin hakkı bulunmadığını söyledi. 
     Yılmaz, ''Afganistan'daki sıcak çatışmaların, bu ülke toprakları dışına taşmaması, özellikle Türkiye'nin komşularını içine almaması halinde, ülkemiz ekonomik krizden kurtulma şansını yakalamıştır'' dedi. 
     Partisinin TBMM Grup Toplantısı'nda konuşan Yılmaz, Türkiye'nin Norveç ya da İsveç gibi bir ülke olmadığını hatırlattı. Yılmaz, bu ülke demokrasilerinin sahip olduğu kimi lükslere Türk demokrasisinin sahip olmadığını kaydederek, şunları söyledi 
     ''Çünkü, bugün sırada çözüm bekleyen çok acil sorunlarımız var. 
     Eğer bu ülkede illa referandum yapılacaksa, AB'ye evet mi, hayır mı 
     konusunda bir referandum yapılmalıdır. 
     Eğer bu ülkede bir referandum yapılacaksa, hak ve özgürlüklerin genişletilmesine evet mi, hayır mı konusunda referandum yapılmalıdır. 
     Savaş rüzgarlarının estiği, ekonomiye neşter atıldığı bir dönemde, ülkeyi milletvekilleri maaşları gibi bir konu için referanduma götürmeye kimsenin hakkı yoktur.'' 
     
     Ekonomik krizden çıkış 
     Yılmaz, konuşmasında 2002 bütçesine de yer vererek, bu bütçe ile hep sözü edilen, ancak bir türlü hayata geçirilemeyen ''devletin küçültülmesi ve bütçenin sağlıklı bir yapıya oturtulması'' yönünde kararlı bir adım atıldığını söyledi. 
     Afganistan'daki sıcak çatışmaların, bu ülke toprakları dışına taşmaması, özellikle de Türkiye'nin komşularını içine almaması halinde, Türkiye'nin ekonomik krizden kurtulma şansını yakaladığını anlatan Yılmaz, ihracattaki gelişmelerin umut verici olduğunu kaydetti. 
     Yılmaz, birçok tekstil firmasının geçen haftadan itibaren işçi alımına başladığını bildirerek, Türkiye'nin önüne turizmde de önemli fırsatlar çıktığını ifade etti. 
     Referandum konusunun, olumlu yönde seyreden gelişmelerin önünü kesmediği veya geciktirmediği takdirde, krizden çıkışın ışığının göründüğünü bildiren ANAP Lideri Yılmaz, sözlerini şöyle sürdürdü 
     ''Teröre karşı yapılan uluslararası mücadele ve bu mücadeledeki Türkiye'nin rolü hakkında hiç kimse acele hükümler vermemelidir. 
     Hükümetimiz, bugün bütün gelişmeleri izlemekte ve her bir gelişmeyi dikkatle değerlendirmektedir. Her türlü ihtimale karşı da her türlü tedbirini almaktadır. Bu konuda kamuoyunu heyecana sevk etmenin gereği ve anlamı yoktur. 
     Kader çizgisi, ülkemizin önüne yeni imkanlar açmakta, bununla birlikte ağır görev ve büyük sorumluluklar da yüklemektedir. Bugün Türkiye'de yaşayan herkes bilmelidir ki, Türkiye'nin üzerindeki sorumluluk, asrın başındaki sorumluluktan daha fazladır.'' 
     
     İslam'ın izzet ve şerefi 
     Yılmaz, Türkiye'nin sorumluluklarının iki yönlü olduğunu ifade ederek, hem İslam alemine hem de çağdaş dünyaya karşı sorumluluk taşıdıklarını belirtti. 
     ''Türkiye, bugün İslam'ın ve bir bütün olarak İslam dünyasının izzet ve şerefini korumak sorumluluğuyla karşı karşıyadır'' diyen Yılmaz, diğer yandan da çağdaş dünyanın değerlerini ayakta tutmak ve çağdaş dünyanın vicdanı olma sorumluluğunu taşıdıklarını vurguladı. 
     Yılmaz, Hükümet'e, partilere ve kamuoyuna bu sorumlulukları yerine getirmek için görev düştüğünü sözlerine ekledi. 
     






</TEXT>
</DOC>
