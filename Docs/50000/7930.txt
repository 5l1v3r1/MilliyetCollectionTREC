<DOC>
<DOCNO> 7930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/sanat/asan.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek erkeğe Kadın Bienali 
</HEADLINE>
<TEXT>

"1. İstanbul Kadın Bienali" erkeklerin düzenlediği bir etkinliğe dönüşüyor. Kadınlara da bu durumda oturup seyretmek düşüyor 
     BANU BOZDEMİR 

     Birinci Kadın Bienali başlıyor. Başlıyor başlamasına ama tam bir erkek organizasyonuyla. Koordinatörlüğü Osman Akkuş ve Murat Aksu tarafından yürütülen bienal, 8 Mart’ın ülkemizde daha anlaşılır bir biçimde tanıtılması, kadın hakları kavramının sanat etkinlikleri aracılığıyla yaygınlaştırılması amacını taşıyor. 
     8 - 31 Mart tarihleri arasında düzenlenecek olan Birinci İstanbul Kadın Bienali’ Kültür Bakanlığı’nın himayesinde Kadından Sorumlu Devlet Bakanlığı ve Kuzey Kıbrıs Türk Cumhuriyeti Devlet Bakanlığı Kadın ve Aile Birimi’nin katılımları ile İstanbul Büyükşehir Belediyesi’nin evsahipliğinde, ilçe belediyelerinin ve TÜYAP’ın katkılarıyla gerçekleşecek. 
     Film, tiyatro, dia gösterimleri, sergiler, performanslar ve söyleşilerin yer aldığı bienalde, düzenleme kurulunda daha çok erkeklerin yer alması ve organizasyonda kadın derneklerinin bulunmaması, düzenleme kurulundaki birçok ismin de ayrılmasına sebep oluyor. 
     
"İnandırıcı bulmadım"      Bu isimlerden birisi de Zuhal Olcay. Bienalde yaşanan gelişmelerin hoş olmadığını söylüyor Olcay "Televizyonlarda bienalle ilgili izlediğim söyleşilerden, gelişmelerin çok da iyi gitmediğini anladım. İnandırıcı bulmadım. Zaten vakit ayıramam dediğim halde, adınız bulunsun, adınız bize lazım dediler. İyi niyetli davrandım ve kabul ettim. Şu anda kuruldan ayrılmış durumdayım. Ama tek suçu kendimde buluyorum. Kadın derneklerinin de bienalde etkin olarak varolduklarını sanıyordum. Kadın derneklerinin olmadığı bir kadın bienalinde yer almam imkansız. Bir erkek tavrı görüyorum. Kadınları da biz kurtarırız gibi." 
     Pazartesi Dergisi’nden Ayşe Düzkan ise, daha önce kadın sorunlarıyla ilgilenmemiş erkeklerin, kadın bienali düzenlemesini çok absürd bulduğunu belirtiyor "Bienal fikri oluşurken, bizi niye aramadınız diye sordum. Liste sonundaydınız, size sıra gelene kadar herkes olumsuz baktı, sizin de ilgilenmeyeceğinizi düşündük dediler. İnanılmaz yani. Kadın araştırmaları yapan erkekler var. Onlar nerede duracaklarını bilirler. Ama bunların hiçbir şeyden haberi yok. Böyle bir işe kalkışmalarının iki amacı var gibi geliyor. Biri para, diğeri de tanınmak, popüler olmak sanırım. Başka türlüsüne anlam veremiyorum çünkü..." 
     Mor Çatı’nın tavrı da olumsuz "Bu bienali düzenleyenler arasında, niye kadın hakları için mücadele eden kadın grupları yok Erkeklerin düzenlemesi noktasında rahatsızız biz. Çok kişisel nedenlerden dolayı yapılmış olduğunu düşünüyoruz. Desteklemiyoruz." 
     
Çıkış noktası sanatsal      Çıkış noktalarını tamamen sanatsal ve tematik olarak açıklayan Proje Koordinatörü Murat Aksu ise, bienal kapsamında sadece kadın sanatçıların sanatsal üretimlerini sergilemeyi amaçladıklarını söylüyor. Bienalin basın kitapçığında ise erkeklerin bienalde olma nedeni şu sözlerle açıklanıyor "Kadın kurtuluş hareketi, kadınların erkeklere karşı mücadelesi değil, kadın ve erkek, insanların erkek egemenliği denen sisteme karşı direnişidir. Birinci İstanbul Kadın Bienali’nde erkeklerin olması ve erkeklerin ağırlıkta olması bu bilimsel ve ahlaki nedenle söz konusudur." 
     


 SANAT 










</TEXT>
</DOC>
