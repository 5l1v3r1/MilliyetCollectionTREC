<DOC>
<DOCNO> 47084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/siyaset/siy02.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP, ANAP'ı yakaladı 
</HEADLINE>
<TEXT>

ANAP İçel Milletvekili Ali Er partisinden istifa etti. Son kongrede listeye konmamasına rağmen MKYK'ya girme başarısı gösteren Er'in AKP'ye geçebileceği belirtildi 
     ANKARA Milliyet 

     ANAP'taki istifa furyasına İçel Milletvekili Ali Er de katıldı. Er'in istifasıyla, ANAP ve DYP'nin TBMM'deki sandalye sayısı da eşitlendi. Türkiye'nin içinde bulunduğu duruma ve vatandaşların sıkıntısına, "bir iktidar milletvekili olarak daha fazla seyirci kalamayacağını" belirterek ANAP'tan ayrılan Er, uzun süredir, parti yönetimi ve Genel Başkan Mesut Yılmaz ile soğukluk yaşıyordu. Son kongrede Yılmaz tarafından hazırlanan çarşaf listeye konmamasına rağmen listeyi delerek MKYK'ya girme başarısı gösteren Er, parti tabanında da çok seviliyordu. 
     Er'in rahatsız olduğu konular arasında, ANAP yönetiminin, İçişleri Bakanı Rüştü Kazım Yücelen'i her dönem kendisinden önde tutma politikasının yattığı da dile getirildi. 
     Mersin'de kendisinin daha çok oya sahip olmasına karşın listenin başına Yücelen'in yerleştirilmesine karşı çıkan Er, yakın çevresine, "Hep sırtıma bindiriyorlar. Onu ben taşıyorum" diye tepki gösterdi. Kongrede, MKYK'ya girmesine karşın Parti Müfettişliği görevi de elinden alınan Er'in, AKP'ye geçme olasılığının yüksek olduğu öğrenildi. 
     
     Kara DYP'ye geçebilir 
     Er'in istifasının ardından ANAP ile DYP'nin Meclis'teki sandalye sayıları 81 oldu. ANAP yönetiminin, yarın yapılacak grup toplantısında bazı milletvekillerini transfer ederek sandalye sayısını artırmayı planladığı belirtildi. Geçen haftalarda ANAP'tan istifa eden Burhan Kara, Süha Tanık, Mehmet Ali İrtemçelik ve Er'in tercihinin bu dağılımı yeniden değiştireceği kaydedilirken Kara'nın da DYP'ye geçebileceği ifade edildi. 
     
     Er'in istifasıyla TBMM'deki son sandalye dağılımı şöyle oldu 
     DSP 131 
     MHP 126 
     ANAP 81 
     DYP 81 
     AKP 52 
     SP 48 
     BAĞ 22 
     BOŞ 9 
     ---------- 
     TOP 550 
     



 SİYASET 










</TEXT>
</DOC>
