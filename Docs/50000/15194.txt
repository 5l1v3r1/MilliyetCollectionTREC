<DOC>
<DOCNO> 15194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/siyaset/siy06.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den 4 bin istifa 
</HEADLINE>
<TEXT>

     ANKARA MİLLİYET 

     CHP yönetimine tepki istifaları dün de sürdü. SHP eski milletvekili Salman Kaya ve Altındağ eski Belediye Başkanı Ali Rıza Koç'un da aralarında bulunduğu yaklaşık 4 bin kişi CHP'den istifa etti. 
     2 bin kişilik grup adına açıklama yapan Koç, 1995'teki SHP - CHP birleşmesinden beri tabanla yönetim arasında uzlaşma sağlanamadığını söyledi. Siyasi Partiler Yasası ve parti tüzüğünün ihlal edilerek CHP'ye binlerce yığma üye kaydedildiğini belirten Koç, "Bu işin mimarı Genel Merkez'dir. CHP yönetimi, cumhuriyet devriminin ilkelerini tıkıyor. Parti, merkez sağla, sağın ideologlarıyla bir araya gelerek çalışan bir yönetim konumunda. Biz aydınlığa bakıyoruz. Sosyal demokratlar yeniden bir araya gelecek" dedi. 
     CHP'de uzun süredir devam eden istifalar zincirinin, yakında partiden ayrılması beklenen Murat Karayalçın'dan sonra artacağı da dile getirildi. 
     Kaya ise, CHP'den kopanların ayrı parti kurma çabası içinde olmalarını eleştirerek, tek çatı altında yeni bir oluşuma sıcak baktığını dile getirdi. Kaya, Erdal İnönü'nün yeni oluşumun başına geçmesi için ikna edilmesi durumunda, bu oluşum içinde yer alabileceğini ifade ederek şöyle konuştu 
     "Eğer İnönü'nün etrafı 'prenslerle' çevrilirse, anti demokratik uygulamalar yaptıracak konuma gelirlerse, İnönü kabul etse bile başarılı olamaz. CHP'de parti içi demokrasi kalmadı. Masa başındaki hizip çetesinin yönlendirmesine göre parti şekilleniyor." 
     Bu arada Sarıgazi, Ümraniye, Beyoğlu ve Küçükçekmece teşkilatlarına üye 2 bin 70 kişi de, dün CHP'den istifalarını verdi. 
     


 SİYASET 














</TEXT>
</DOC>
