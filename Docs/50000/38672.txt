<DOC>
<DOCNO> 38672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/dunya/dun02.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküp’e NATO askeri yağıyor 
</HEADLINE>
<TEXT>

     DIŞ HABERLER SERVİSİ 

     NATO’nun Makedonya’daki Arnavut militanların silahlarını toplamak üzere başlatma kararı aldığı "Esas Hasat Operasyonu" kapsamında Fransız, İngiliz ve İtalyan ve Hollandalı askerler Makedonya’nın başkenti Üsküp’e gelmeye başladı. 150 kişilik Türk birliğinin ilk bölümü ise bugün Makedonya’ya ulaşacak. Makedonya’daki taraflarla yapılan anlaşma gereği NATO askerleri sadece kendilerine teslim edilecek silahları toplayacak. 
     136 Fransız askerinin operasyon kapsamında önceki gün Üsküp’e bir DC8 ile geldiği belirtilirken, bu sayının toplam 550’ye ulaşacağı ifade edildi. 
     
     Türkiye 150 asker gönderiyor 
     Arnavutların Ulusal Kurtuluş Ordusu’nun UÇK silah bırakmasına yönelik olarak başlatılacak operasyona katılmak üzere dün de 90 İngiliz paraşütçüsü uçakla bölgeye getirildi. Gazetemiz yayına hazırlandığı sırada 460 İngiliz askeriyle birlikte, bir İtalyan birliği ve 30 Hollanda askeri de Üsküp’e doğru yola çıkmıştı. Türkiye ise operasyona Bosna taburundan 150 askerle katılacak. Askerlerin ilk bölümü bu akşam, geri kalanı ise yarın bölgede olacak. 
     NATO’nun "Esas Hasat Operasyonu" adıyla 12 NATO ülkesinden yaklaşık 3 bin 500 askeri katılımıyla gerçekleştireceği Arnavut militanların silahsızlandırması görevinin yaklaşık bir ay sürmesi bekleniyor. 
     Öte yandan, UÇK liderlerinden Cevat Ademi, "savaşın artık tamamen sona erdiğini" söyledi. Ademi, "Savaş sonucu ulaşılması gereken yere ulaşılmıştır ve şimdi bitmesi gerekiyor. Bütün askerler de bu gerçeğe uymak zorunda" dedi. Arnavutlar, mücadeleleri sonucunda, dillerinin hükümet tarafından tanınması, Arnavutların polis teşkilatlarında daha fazla yer alabilmeleri ve yönetimde söz sahibi olabilmeleri gibi bir takım haklar kazanmışlardı. 
     



 DÜNYA 











</TEXT>
</DOC>
