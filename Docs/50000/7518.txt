<DOC>
<DOCNO> 7518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/spor/spo03.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi dönmüyor 
</HEADLINE>
<TEXT>

     ROMANYA Futbol Federasyonu’na savaş açan Galatasaray’ın Rumen yıldızı Hagi, ülkesinde futbola bulaşan şike ve mafya bağlantılarını gerekçe göstererek geri dönmeme kararı aldığını açıkladı. Hagi "Ülkem için sahada gerekirse ölürüm, ama böyle bir ortamda ne antrenör, ne de başkan olarak görev yapmam mümkün değil" dedi. Hagi’nin resti, Romanya’da bomba etkisi yaparken, bu gelişme 36 yaşındaki Rumen futbolcunun gelecek yıl da Galatasaray’da kalma olasılığını yükseltti. 
     
Hakan Şükür zirvesi martta      FIFA, Galatasaray ile İnter arasında Hakan Şükür’ün bonservis ücreti nedeniyle çıkan anlaşmazlığın, tarafların bir araya gelerek karşılıklı görüşme ile çözümlenmesini istedi. Daha önce FIFA Hakem Kurulu tarafından bonservis ücretinin belirleneceği açıklanmasına karşın, Oktay konusunda olduğu gibi Hakan Şükür için de iki kulüp yetkililerinin martta bir masa etrafında toplanacağı bildirildi. 
     
Hakan sezonu kapadı      DEPORTİVO maçında sakatlanan Hakan Ünsal’ın en az 3.5 ay sahalardan uzak kalacağı açıklandı. Bakırköy Acıbadem Hastanesi’nde Kulüp Doktoru Burhan Uslu tarafından meniskus ameliyatı yapılan tecrübeli futbolcunun, aynı zamanda ön çapraz bağlarının da koptuğu belirlendi. Hakan, ABD’de bir ameliyat daha geçirecek. 
     
Lucescu korkuyor      GALATASARAY Teknik Direktörü Lucescu, Samsunspor maçı öncesinde, korktuğunu ifade etti. Ünlü hoca "Oyuncularım üç günde bir yorucu maçlar oynuyor. Her karşılaşmada birilerini kaybediyorum" dedi. Lucescu "Önümüzdeki hafta Deportivo ile çok zor geçecek maçımız var. Rakibimiz kadar, oradaki seyirci atmosferi de beni düşündürüyor, ama bunları unutup Samsunspor maçını geçmeliyiz. Eğer burada kaybedersek, bu bizim için şampiyonluk yarışında büyük bir yara olur. Kazanırsak yolumuza devam ederiz" diye konuştu. 
     
Cim-Bom’da gergin gün      GALATASARAY’DA Olağan Mali Kongre bugün yapılacak. Sarı - Kırmızılı kongre üyeleri, bugün yönetimin yaklaşık 64 trilyonluk bütçesini görüşecek. 10.30’da Lütfi Kırdar Kogre Salonu’nda yapılacak Mali Genel Kongre’ye yaklaşık 1000 üyenin katılması bekleniyor. Bu arada birçok üye bütçenin ibra edilmemesi için kampanya başlattı. Bugünkü görüşmelerin hareketli geçmesi beklenirken, bütçenin ibra edilmemesi halinde yönetim hemen istifa edecek. 
     
Samsun’da üç eksik      GALATASARAY bugün oynayacağı Samsunspor maçı için dün sabah son antrenmanını Florya’da yaptı. Çalışmaya sakatlıkları süren ve Samsun kadrosuna alınmayan, Hakan Ünsal, Ümit ve Suat katılamadı. Sarı - kırmızılılar öğleden sonra Samsun’a giderek maç için kampa girdi. 
     


 SPOR 





























</TEXT>
</DOC>
