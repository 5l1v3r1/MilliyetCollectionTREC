<DOC>
<DOCNO> 28451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur05.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemiyle gelen turist "altın" gibi... 
</HEADLINE>
<TEXT>

     Deniz Ticaret Odası Antalya Şube Başkan Vekili Hüseyin Seymen, ''Denizden gelen bir turistin, karayolu ve havayoluyla gelen 5 turiste bedel'' olduğunu söyledi. 
     Seymen, yaptığı açıklamada, geçen yıl denizyoluyla Antalya Limanı'nı 19 bin 500 turistin ziyaret ettiğini, bu yıl ise 8 Haziran'a kadar 24 bin 563 yolcunun geldiğini bildirdi. 
     Antalya ve Alanya'ya gelen turistlere, yörenin alışkanlık haline getirilmesi için çalışma yapılmasını öneren Seymen, Akdeniz'de yolcu taşıyan lüks yolcu gemilerinin daha önce İsrail'i tercih ettiklerini, ancak Ortadoğu'da bu ülke ile Filistin arasındaki sorun nedeniyle, yolcu gemilerinin yeni rotalarını Antalya olarak belirlediklerini kaydetti. 
     Seymen, ''İsrail-Filistin arasındaki sorun, lüks yolcu gemilerini Antalya'ya yönlendirdi. Bu sezon, deniz yoluyla gelecek olan turist sayısında hayli artış olacak. Ancak bunu çok iyi değerlendirmemiz gerekir. Denizyoluyla gelen bol paralı turisti Antalya'ya alıştırmak için çalışmalar yapılmalıdır'' dedi. 
     Seymen, Ortadoğu Antalya Liman İşletmeciliği A.Ş tarafından işletilen Antalya Limanı'nda yolcu salonlarının yeterli olmadığını, yolcu gemilerine verilen, römorkaj, su ve diğer hizmetlerin ücretlerinin cazip hale getirilmesini istedi. 
     Denizyoluyla gelen 5 turiste bedel 
     Seymen, denizyoluyla gelen turistin bol paralı ve harcamalarının da yüksek olduğuna işaret ederek, şunları söyledi 
     ''Akdeniz'de, barış dönemlerinde İsrail'i tercih eden yolcu gemileri artık Antalya'yı tercih ediyor. Tur acenteleri, artık deniz yoluna önem vermeli. denizden gelen turist daha çok tarihi ve doğal yerleri ziyaret ediyor, bol para harcıyor. Bu nedenle tur acenteleri, Antalya'nın tarihi ve doğal yerlerinin tanıtımına ağırlık vermeli. Tur acenteleri denize yönelmeli, tanıtıma ağırlık vermeli. deniz yoluyla gelen turist bol para harcıyor. Karayolu ya da havayoluyla gelen turist pek para harcamaz. Karayolu ve havayoluyla gelen turistler pazarlık yapar. Denizden gelen bir turist 5 turiste bedeldir.'' 
     
     
     






</TEXT>
</DOC>
