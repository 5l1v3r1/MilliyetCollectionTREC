<DOC>
<DOCNO> 46389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sontur17.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e komisyonda sert yanıt "Öğrenci değil vekiliz" 
</HEADLINE>
<TEXT>

     Cumhurbaşkanı'nca bir daha görüşülmek üzere TBMM'ye iade edilen, Memurlar ve Diğer Kamu Görevlilerinin Yargılanması Hakkındaki Yasa, Adalet Komisyonu'nda geri gönderme gerekçelerine uyulmaksızın aynen kabul edildi. 
     İçişleri Bakanı Rüştü Kazım Yücelen, Komisyon'da yaptığı konuşmada, sözkonusu yasaya ilişkin bilgi verdi. Yücelen, yasanın, Cumhurbaşkanı Ahmet Necdet Sezer tarafından bir kere daha görüşülmek üzere TBMM'ye geri gönderildiğini, ancak Cumhurbaşkanı'nın veto gerekçesine katılmadıklarını söyledi. Yücelen, ''Getirilen düzenlemeyle, hiçbir biçimde cumhuriyet savcılarının yetkisini sınırlandırmak düşünülmemiştir'' dedi. 
     Bakan Yücelen, ''4483 sayılı yasanın 2 yıla yakın süreli uygulamasından edinilen tecrübeler ışığında 4696 sayılı yasa ile getirilen düzenlemelerin değiştirilmeksizin kabul edilmesinin uygun olacağı değerlendirilmektedir'' diye konuştu. 
     DSP İstanbul Milletvekili Erol Al da, Cumhurbaşkanı Ahmet Necdet Sezer'in, 2 sayfalık yasa metnine 5 sayfalık veto gerekçesi gönderdiğini belirterek, ''İyi bir hukukçu olan Sayın Cumhurbaşkanı'na saygımız sonsuz. Ancak sayın Cumhurbaşkanı'nın, hukukçu ve Cumhurbaşkanı kimliğinin yanı sıra hukuk fakültesi öğretmenliği ve milletvekili kimliğini de uhdesinde gördüğü anlaşılmaktadır'' dedi. 
     Gerekçede anayasal ilkelere aykırılıktan söz edilmesine karşın metinde bir açıklık bulunmadığını ileri süren Al, ''Meclis'in yargı organlarının yetkilerini tırpanlayarak usulsüzlüklere zemin hazırlayacağı yaklaşımı doğru değil'' dedi. 
     Gerekçede Cumhurbaşkanı'nın ''subjektif görüşlerinin öne çıktığını'' iddia eden Al, ''Biz hukuk fakültesi öğrencileri değil, milletvekilleriyiz'' diye konuştu. 
     Sözkonusu yasayla, Büyükşehir ve il belediye başkanları ile bu birimlerin belediye meclisi üyeleri, il genel meclisi üyeleri hakkında soruşturma izni verme yetkisi İçişleri Bakanı'nda kalıyor. 
     İlçe, merkez ilçe ve alt kademe belediye başkanları ile bu birimlerdeki belediye meclisi üyeleri için bu yetki valiliklere devrediliyor. Belde belediyelerine ilişkin soruşturma iznini kaymakamlar verecek. 
     Yasayla, Başbakanlık ve bakanlıklar ile bağlı kuruluşlardaki soruşturma izni verme yetkisi yeniden düzenlendi. Buna göre, merkezde müsteşar, bağlı veya ilgili kuruluşlarda ise o kurumun en üst amiri soruşturma izni vermeye yetkili kılındı. 
     Yasaya göre, Cumhuriyet Başsavcılıkları, memur ve diğer kamu görevlileri hakkındaki ihbarlara ilişkin evrakın bir örneğini, gerekli delilleri tespit ettikten sonra ilgili makama gönderecekler, ancak eski düzenlemede olduğu gibi ''soruşturma izni'' isteyemeyecekler. 
     Hakkında ön inceleme yapılan memurun ''üstünün'' bulunmaması durumunda ''eşiti'' sayılan memurlar da ön inceleme yapabilecek. 
     Bilirkişi raporları ve resmi belgelerle suç işlemediği yönünde yeterli kanaat oluşması halinde hakkında ön incelemede yapılan memurların ifadesi alınmayacak. Ancak soruşturma izni verilmesine ilişkin kararlarda ilgilinin ifadesinin alınması zorunlu tutuluyor. 
     İzin vermeye yetkili makam, yasa kapsamına giren bir suçun işlendiğini öğrendiği tarihten itibaren 60 gün içinde yapılacak araştırma sonucunda gerekli görülmesi halinde ön inceleme başlatacak. 
     Ön incelemenin sonuçlandırılmasına ilişkin süre 30 gün yerine 45 gün olacak. 
     






</TEXT>
</DOC>
