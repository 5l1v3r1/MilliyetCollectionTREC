<DOC>
<DOCNO> 49544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/yasam/yas03.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Açelya sapık kurbanı mı 
</HEADLINE>
<TEXT>

Odasında asılı bulunan güzel Açelya’nın ailesi, Bu bir infaz’ diyor. Delilleri de, genç kızın boğazına kadar sokulmuş, kalın bir yün çorap.. 
     AYTEN GÖRGÜN İstanbul 

     Avcılar Deniz Köşkler Mahallesi Filiz Sokak’taki 31 numaralı binanın giriş katındaki evinde ölü bulunan 18 yaşındaki Açelya Alkan, ardında cevaplanmayı bekleyen pekçok soru bıraktı. 
     Kızlarının cansız bedenini kardeşiyle paylaştığı odanın kapı kasnağına takılı barfikse boynundan asılı bulan aile, Açelya’nın cinayete kurban gittiğini düşünüyor. Ailenin korkunç olayın intihar değil de infaz olduğunu düşünmesinde en büyük delil de, Açelya’nın ağzından çıkarılan, boğazına kadar burularak sokulmuş koyu renkli, kalın yün çorap. 
     Dedektifler, özellikle Açelya’nın son telefon konuşması sonrası genç kızın yaşadıklarını çözmeye çalışıyor. Yani, onu ölüme getiren süreci araştırıyor. 
     Çünkü Açelya, son telefon konuşmasını geçtiğimiz cumartesi günü öğleden sonra yaptı. Maliye’den emekli annesi Renginar Alkan, haftasonu halkla ilişkiler ve muhasebe müdürlüğü yaptığı kolejde çalışıyordu. İlkokul 8’inci sınıfa giden 13 yaşındaki oğlu Anıl da yanındaydı. Her cumartesi olduğu gibi, Ambarlı’da oturan halalarına gidip akşam yemeği yiyeceklerdi. 
     
     Son konuşmada neşeliydi 
     Yedek parçacı dükkanında çalışan baba Gürol Alkan da işten çıkıp halaya gelecekti. Renginar Alkan, Açelya’yı 15.30’da evden aradı, Halana gidiyoruz sen de oraya gel’ dedi. Açelya gülerek, Peki’ diye karşılık verdi. Çünkü halasını çok seviyor, bazı cumartesileri halasına öğlenden dahi gittiği oluyordu. 
     Bu konuşmadan birkaç saat sonra, saat 19.00’da Açelya’nın annesi, babası ve küçük kardeşi halasına gitmiş, kızlarını bekliyordu. Saat 19.30’da yemeğe oturulduğunda Açelya hala ortalıklarda yoktu. Saat 20.00 olduğunda son çare Açelya evden arandı. Yanıt yoktu. Cep telefonu da cevap vermeyip saat 22.00’de Açelya’dan hala haber alınamayınca, anne ve baba Alkan, enişte ile soluğu evlerinde aldı. Evin iki anahtarı vardı. Biri kardeşi Anılda, diğeri de Açelya’da. Kapı çalındı, yanıt alınamadı. Hemen bir çilingir çağrıldı. Ve açılan kapının ardında onları, Açelya’nın cansız bedeni karşıladı.. Anne, boynu yana düşmüş sarı saçları yüzüne dökülmüş kızına koştu, ayaklarından tutup kaldırmak istedi. Dayanamadı ve bayıldı. Baba Gürol şoktaydı. 
     
     Akşamüstü neler oldu 
     Enişte Hasan Özlem, çilingirden aldığı pense ile Açelya’nın boynuna sarılı yeşil çamaşır ipini koparmayı akıl etti. Açelya’yı kucaklayıp yatağa yatırdılar. Ama genç kızın eli ayağı çoktan soğumuştu. Genç kızın canını her ne ya da kim aldıysa, saat 15.30’dan sonra almıştı.. İşte dedektifler, Açelya’nın son altı saatini didik didik edip, bu korkunç olayı aydınlatmaya çalışıyor. 
     
Rahatsız’ ediliyordu      Ailenin kesin olarak şüphelendiği bir kişi yok, ama dosya da henüz kapanmadı. Savcılık, cinayet şüphesiyle araştırma ve soruşturmaya devam ediyor. 
     Açelya’nın yakın çevresi ise, genç kızın erkek arkadaşıyla arasında herhangi bir problem olmadığını söylüyor. Ancak genç kızın yakınları, Açelya’yı sürekli rahatsız eden bir sapığın varlığından söz ediyor. Dün olay yeri incelemesi için eve gelen Emniyet Müdürlüğü dedektifleri de, özellikle bu iddia üzerinde duruyor ve cep telefonundan Açelya’nın en son kimlerle konuştuğunu bir bir araştırıyor. Dedektifler Açelya’nın ölümündeki sır perdesinin bu araştırma sonucu aralanabileceğini belirtirken, konu komşuya kadar herkes, Açelya’nın hayat dolu bir insan olduğunu, intihar etmesinin mümkün olmadığını söylüyor. 
     



 YAŞAM 





















</TEXT>
</DOC>
