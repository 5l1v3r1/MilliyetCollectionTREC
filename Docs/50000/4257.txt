<DOC>
<DOCNO> 4257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/dunya/adun.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
15.000 ölü 
</HEADLINE>
<TEXT>
Binlerce kişi enkaz altında... 
Hindistan’ın Gucarat eyaletini vuran 7.9’luk depremi yaşayanlar Dalga dalga yıkıldık’ dediler. Ölü sayısının daha da artmasından korkuluyor 
     DIŞ HABERLER SERVİSİ 

     Hindistan’ın batısını vuran şiddetli depremde ölü sayısı 15 bine yükseldi. Federal Savunma Bakanı George Fernandes TV’de yaptığı açıklamada, Gucarat’ta 15 bin civarında kişinin öldüğünü bildirdi. Bu sayının daha da artmasından korkuluyor. 
     Ülkede "son 50 yıl içinde yaşanmış en büyük afet" diye tanımlanan faciada 33 bin kişi de yaralandı. 
     
Bhuj yerle bir      Hint yetkilileri, enkaz altından çıkan binlerce cesetin büyük bir sorun oluşturduğunu ve bunların Hint geleneklerine uygun biçimde toplu olarak yakılacağını bildirdiler. Bu amaçla çevre eyaletlerden 5 bin ton odun getirtildi. 
     Hindistan Hava Kuvvetleri’nden bir yetkili, Pakistan sınırındaki Bhuj’da Hava Kuvvetleri üssünde 100’den fazla personelinin yıkıntılar altında kalarak öldüğünü açıkladı. Bölgedeki 6 tuz tesisinin lojmanlarında yaşayan binlerce işçi ile ailelerinden kimsenin kurtulamadığı sanılıyor. 
     
     Depremden sağ kurtulan bir Hintli, yaşadığı felaket dakikalarını anlatırken "Depremin gelişini izledik, evler birbirinin üstüne dalga dalga yıkıldı" diye konuştu. Bir başka depremzede ise, "Yerle gök arasında hiçbir şey kalmadı. Her şey yıkıldı" dedi. 
     
Tanıdık görüntüler      Depremden en çok etkilenen kentlerden Ahmedabad’da enkaz altında kalarak feci şekilde can veren iki kişinin görüntüsü 17 Ağustos 1999 depremini anımsatıyor büyük fotoğraf . Sağlam binanın kalmadığı Bhuj kentinde bir çocuk enkaz altındaki annesinin cesedini kendi çabasıyla kurtarmaya çalışıyor. 
     
400 öğrenci okul enkazına gömüldü      Depremin merkezi üssüne yakın Buj bölgesinde, bir okulun enkazı altında 400 çocuğun bulunduğu bildirildi. 
     Yetkililer, tüm öğretmen ve öğrencilerin Bağımsızlık Günü kutlamaları için okulda bulunduklarını belirttiler. Benzer bir dram da Bhuj’a 100 km uzaklıktaki Başao kentinde yaşandı. Burada 40 kadar öğrenci enkaz altında kalırken, bunlardan sadece 6’sının kurtarıldı. 
     
Türk kurtarma ekipleri yolda      Türkiye, Hindistan’a, yardım gönderiyor. Dışişleri Bakanlığı yetkililerinden edinilen bilgilere göre, aralarında AKUT üyelerinin de bulunduğu üç arama kurtarma ekibinin 36 elemanının, Türk Hava Kuvvetleri’ne ait bir uçakla Ankara’dan, depremin meydana geldiği Gucarat eyaletinin başkenti Ahmedabad’a gitmesi kararlaştırıldı. Arama kurtarma ekiplerinin yanlarında tıbbi malzeme götürecekleri de belirtildi. 
     
Deniz yüzeyi petrolle örtüldü      Şiddetli depremden sonra, Gucarat’ın Kandla limanı açıklarında dev boyutlarda bir petrol örtüsünün denize yayıldığı görüldü. Petrol örtüsü hızla limana doğru yaklaşırken, komşu liman Wadinar’dan denize açılan 2 gemi, kirlilikle mücadele için çalışmalara başladı. Denizdeki petrol örtüsünün nereden kaynaklandığı henüz saptanamadı. Üst düzey bir Hint yetkili, deprem nedeniyle rafinerilerin zemininde kırıkların meydana gelmiş olması halinde bunun ciddi bir çevre felaketine yol açabileceğini söyledi. 
     


 DÜNYA 











</TEXT>
</DOC>
