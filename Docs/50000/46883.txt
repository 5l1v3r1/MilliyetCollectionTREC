<DOC>
<DOCNO> 46883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/ekonomi/eko06a.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2002’nin vergileri belli oluyor 
</HEADLINE>
<TEXT>

Vergi Dünyası MUSTAFA ÖZYÜREK 
     Yeniden değerleme oranı henüz resmen ilan edilmedi ancak yüzde 52 olarak belirlendi. Bu oran, vergi rakamları açısından önemli. Zira Motorlu Taşıtlar Vergisi, Taşıt Alım Vergisi, damga vergileri ve harçlar, indirim oranı, Gelir Vergisi tarifesi ve benzeri parametrelerin tamamı bu oran esas alınarak belirleniyor. Maliye yeniden değerleme oranının yüksek çıkmasından yana. Çünkü otomatik artış oranı ne kadar yüksekse o kadar fazla gelir elde edilir. 
     
Gelir Vergisi 35 artıyor      Gelir Vergisi tarifesi ve gayrimenkul sermaye iradı istisna haddinin yeniden değerleme oranına göre artırılması vergi gelirlerinde azaltıcı etki yapar. Bu nedenle Bakanlar Kurulu kararı çıkarılarak 2002 yılı için öngörülen TEFE oranı esas alınarak yüzde 52 yerine yüzde 35 artırım yapılabilir. Buna göre, konut kira gelirleri istisnasının 700 milyondan 945 milyona çıkarılması beklenebilir. Yüzde 35 oranı esas alınırsa Gelir Vergisi tarifelerinin tespit edilmesi beklenebilir. Gelir Vergisi tarifesi bu şekilde belirlenirse buna bağlı olarak beyanname verme sınırı da 35 oranında artmış olacak ve gelir artırıcı etki yapacaktır. Yani halen 4 milyar 900 milyon lira olan beyan sınırı 6 milyar 615 milyon lira olacak. 
     Motorlu Taşıtlar Vergisi prensip olarak bir önceki yıl için ilan edilen yeniden değerleme oranı kadar artar. Yani 2002 yılı vergilerinin yüzde 52 oranında artması kural. Ancak Bakanlar Kurulu bu oranı yüzde 50 artırabilir. Bakanlar Kurulu bu oranı yüzde 50 fazlasıyla, yüzde 78 olarak uygulabilir. Beklenen de budur. Örneğin 2001 yılında iki taksit halinde ödenen Motorlu Taşıtlar Vergisi 97 milyon 280 bin lira olan bir otomobilin motorlu taşıtlar vergisi yüzde 78 artışla 173 milyon 158 bin lira olacak. 
     Motorlu taşıtların alımında ödenen taşıt alım vergileri prensip olarak her yıl bir önceki yıl yeniden değerleme oranı esas alınarak artırılır. Ancak Bakanlar Kurulu kararıyla bu oran yüzde 50 fazlasıyla uygulanabilir. Gelir artırıcı etkisi olduğu için taşıt alım vergileri yüzde 78 artırılabilir. 
     Bu durumda 2001 yılı Taşıt Alım Vergisi 623 milyon 80 bin lira olan 2 yaşında ve bin 132 kg. ağırlığında bir otomobilin Taşıt Alım Vergisi 1 milyar 109 milyon liraya çıkacak. 
     
Özel işlem vergileri      Vergi beyannameleri, sigorta bildirgeleri, gümrük beyannemeleri, spor toto, spor loto, sayısal loto, at yarışları, silah taşıma ve bulundurma ruhsatları, uçak biletleri, GSM aboneliği ve tapu işlemleri gibi işlemlerden alınmakta olan Özel İşlem Vergisi rakamları Bakanlar Kurulu kararıyla 10 kat artırılabiliyor. Bu rakamlar gelir artıcı etkisi olduğu için diğerlerine paralel olarak en az yüzde 78 artırılabilir. 
     Ancak küsuratlı rakamlarının önüne geçmek için yüzde 100 gibi bir artış bekleniyor. Örneğin halen 10 milyon lira olan cep telefonu aboneliği Özel İşlem Vergisi 20 milyon lira olabilir. 
     Prensip olarak Emlak Vergisi matrahları yani sonuç olarak vergileri, her yıl bir önceki yıl için ilan edilen yeniden değerleme oranının yarısı kadar artırılır. Yani normal artış oranı yüzde 26’dır. 
     Ancak Bakanlar Kurulu bu oranı yeniden değerleme oranına kadar çıkarma yetkisine sahip. Yani istenirse Emlak Vergisi artış oranları yüzde 52 olarak tespit edilebilir. Fakat böyle bir oran tespit edilmesine gerek yok, ilan edilmesinin bir sonucu olmayacak veya ilan edilmeyecek. 
     Zira Emlak Vergisi’nde 2002 yılı genel beyan dönemidir. Yani 1998 yılında beyan edilen 1999, 2000 ve 2001 yılına kadar artırılarak getirilen rakamların artırılması artık mümkün değil. 
     Çünkü 4 yılda bir genel beyan dönemi geliyor. Bu nedenle Emlak Vergisi için artış oranının ilan edilmesine yasal olarak gerek ve pratik bir sonucu yok. Mart 2002’den itibaren yeni genel beyan dönemi başlayacak Mayıs 2002 sonuna kadar beyan dönemi devam edecek. 
     
Çöp vergisi’ne 52      Kamuoyunun tabiriyle çöp vergisinde artış oranı prensip olarak yüzde 52 yani yeniden değerleme oranı kadardır. 
     Ancak Bakanlar Kurulu vergi tutarlarını, kalkınmada öncelikli yörelerdeki belediyeler ile nüfusu 5 binden az olan belediyelerde yüzde 26’ya kadar indirmeye, bina grupları ve belediyeler itibariyle ayrı ayrı yüzde 104 kadar artırmaya yetkildir. 
     



 EKONOMİ 



















</TEXT>
</DOC>
