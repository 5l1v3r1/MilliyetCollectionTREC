<DOC>
<DOCNO> 9203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sondun05.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk genci Alman müzik piyasalarını altüst ediyor 
</HEADLINE>
<TEXT>

     Almanya'nın başkenti Berlin'de yaşayan Türk genci Necdet Tığlıoğlu, müzik dalında başarıdan başarıya koşuyor. 
     Hamburg'da 1999 yılının Ağustos ayına kadar ''Booya Music'' adlı müzik şirketi adına şarkı ve söz besteciliği yapan 25 yaşındaki Necdet Tığlıoğlu, Nana, Pappa Bear, Jan van der Torn, N'Sync, Jonestown, Boyz 2 Men ve Brian McKnight gibi dünya çapında tanınan şarkıcı ve müzik grupları için beste yaptı. 
     Necdet Tığlıoğlu, 23 yaşındayken Nana için yaptığı ''Remember The Time'' O zamanı hatırla adlı bestesiyle iki altın plak ödülünü kazandı. 
     Başarılarında ailesinin büyük payı olduğunu belirten Necdet Tığlıoğlu, ailesinin kendisine sağladığı olanaklarla gelecekte de başarılarını sürdürmek istediğini kaydetti. 
     Necdet Tığlıoğlu, müzik çalışmalarına, babası Kaya Tığlıoğlu'nun kendisi için Berlin'deki şirketinde kurduğu bir stüdyoda sürdürüyor. 




</TEXT>
</DOC>
