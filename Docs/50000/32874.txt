<DOC>
<DOCNO> 32874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/soneko16.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta öğretmenlik yapacak yabancı öğretmenler aranıyor 
</HEADLINE>
<TEXT>

     ABD'deki öğretmen açığı sorunu, en önemli ticaret merkezi olan New York şehrini de vurdu. Dünya ekonomisi ve ticaretinde önemli rolü olan New York şehrindeki okullarda istihdam edilmek üzere Eylül ayına kadar 8 ila 9 bin yeni öğretmene ihtiyaç var. 
     New York şehrindeki okulların yetkilileri, bu yıl 600 kadar yabancı öğretmeni istihdam etmeyi planlıyor, halen İtalya, İspanya, Barbados, Jamaica ve Avusturya'dan öğretmenler istihdam ediyor. ABD dışındaki ülkeler ile içerden öğretmenlerin görevlendirilmesi için de 6 milyon dolarlık fon ayrıldı ve reklam-tanıtım kampanyası başlatıldı. 
     New York Şehri Eğitim Kurulu'nun Internet'deki ''New York City Board of Education http www.nycenet.edu'' adresinden bu işe başvuracak olanlardan öğretmenlik tecrübesi ve ilk maaş çekini alana kadar kendilerini geçindirebilecek imkanlara sahip olmaları isteniyor. 
     Emekliye ayrılanlar, öğrencilerin sayısındaki artış ve öğretmen maaşlarının diğer mesleklerinkine göre düşük oluşu New York'da her 10 öğretmen kadrosundan birini boşalttı, öğretmen açığı şimdiye kadarki en yüksek düzeyine çıktı. 
     Amerikan Öğretmenler Federasyonu'nun verilerine göre New York'da bir öğretmenin yılda 31 bin 910 dolarlık başlangıç ücreti, ABD'nin diğer eyaletleri ve şehirlerindekine kıyasla düşük kalıyor. New York şehri yönetimi ve öğretmenler sendikası yeni bir sözleşme imzalamaya çabalıyor, ancak, henüz sonuç alınamadı. New York'daki bazı okullar öğretmenlere ikramiye ve konut sübvansiyonu verirken, çok sıkıntısı çekilen alanlarda istihdam edilecek öğretmenlere de öğrenci kredileri sunulacak. ABD'deki okullara 10 yılda 2.2 ila 2.5 milyon öğretmen alınması gerekiyor. Öğretmen açığının kapatılmasında yardım alınan kadınlar ve etnik azınlıkların daha çeşitli iş fırsatları bulması da, öğretmenliğe talebi azaltıyor. 







</TEXT>
</DOC>
