<DOC>
<DOCNO> 33274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/guncel/gun02.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS’nin çok acı gerçeği 
</HEADLINE>
<TEXT>
Kazandılar ama kaybedecekler 
Bir milyonu aşkın aday 105 puanı elde etti. Ama bu gençlerin sadece 318 bin 775’i bir üniversitede kendine yer bulabilecek 
     SİBEL KAHRAMAN ŞEN 

     Üniversiteye yerleştirmede adayların önündeki en büyük engel kontenjanların yetersiz oluşu. 1 milyonun üzerinde aday üniversiteyi kazanmak için gerekli olan 105 puan barajını aştı. 651 bin 733 adaysa, dört yıllık programları tercih etmek için gerekli olan 120 puan barajını geçti. 
     Ancak üniversitelerin kontenjanlarının yetersiz olması nedeniyle, "kazandı" görünen bu adayların yalnızca 318 bin 775’i, örgün lisans ve ön lisans programlarına yerleştirilebilecek. Ön lisans programlarına 127 bin 325, lisans programlarına 178 bin 428, özel yetenek sınavıyla öğrenci alan programlara da 13 bin 22 aday yerleştirilecek. Sınava hazırlanan bir milyon 473 bin 906 adaydan yaklaşık bir milyonu da, üniversite kapısında kalacak. 
     Ek kontenjanlar, adaylar için her yıl ikinci bir şans oluşturuyor. Yükseköğretimde 2001 ÖSYS sonuçlarına göre yapılan yerleştirme sonucu boş kalan kontenjanlara, ÖSYM tarafından ek yerleştirme yapılacak. Ek kontenjan için adayların, bir programa yerleşmemiş olması gerekiyor. 
     



 GÜNCEL 













</TEXT>
</DOC>
