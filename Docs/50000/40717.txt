<DOC>
<DOCNO> 40717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/guncel/gun05a.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haciz cinayeti 1 ölü 
</HEADLINE>
<TEXT>

Samsun’da bürosuna hacze gittikleri bir müteahhit, avukatı öldürdü icra memurunu da ağır yaraladı. Müteahhit kaçtı... 
     SAMSUN DHA 

     Samsun Barosu avukatlarından Yusuf Altaylı ile icra memuru Emrah Koca, haciz için Çarşamba ilçesindeki bürosuna gittikleri müteahhit Ragıp Özköroğlu 40 tarafından kurşun yağmuruna tutuldu. Avukat Altaylı ölürken, icra memuru ağır yaralandı. 
     Çarşamba’nın Sungurlu Mahallesi Sungurlu Caddesi’nde bürosu bulunan müteahhit Özköroğlu hakkında, ödemediği bir milyar liralık borcu nedeniyle Samsun İcra Dairesi’nden haciz kararı çıktı. Samsun Barosu avukatlarından Yusuf Altaylı 53 ve icra memuru Emrah Koca 43 , dün saat 16.00’da bürosuna gittikleri Özköroğlu ile tartıştı. 
     
     Müteahhit kurşun yağdırdı 
     Görgü tanıklarına göre, kısa süren tartışma sonunda sinirlenen Özköroğlu, tabancasıyla bürosundaki avukat ve icra memuruna sekiz el ateş etti. Başına ve vücuduna üç kurşun isabet eden Avukat Altaylı zemin kattaki büronun kapısında kanlar içinde yere yığılırken, karnına ve başına iki kurşun isabet eden haciz memuru Koca ağır yaralandı. Özköroğlu, yaralı Koca’yı bir araca koyarak Çarşamba Devlet Hastanesi’ne götürüp olay yerinden kaçtı. 
     Altaylı, Samsun Devlet Hastanesi’ne kaldırılmasına rağmen kurtarılamadı. Haciz memuru Koca da hayati tehlikeyi atlatamadı. Olaydan sonra kayıplara karışan Özköroğlu’nun yakalanması için polis araştırma başlattı. 
     



 GÜNCEL 























</TEXT>
</DOC>
