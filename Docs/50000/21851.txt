<DOC>
<DOCNO> 21851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/guncel/gun03a.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gamze Üsteğmen Keşke şehit olsaydım 
</HEADLINE>
<TEXT>

     DOĞAN HABER AJANSI 

     Düşen CASA uçağının Genelkurmay Başkanlığı onaylı manifestosunda 36 isim vardı. Ancak, bu isimlerden ikisi, uçağın kalkmasından çok kısa süre önce kalemle çizildi. Bu isimler, Yüzbaşı Ahmet Aydoğdu ve eşi Üsteğmen Gamze Aydoğdu'ydu. 
     Gamze Üsteğmen'in evrakının yetişmemesi, hem kendisinin, hem de eşinin yaşamını kurtarmıştı. 7. Kolordu Komutanlığı Personel Şube'de görevli Gamze Üsteğmen, bir süredir rahatsızdı ve Diyarbakır'da çare bulamamıştı. Ve Jandarma Bölge Komutanlığı Personel Şube Müdürü olan eşi Yüzbaşı Ahmet Aydoğdu'la izin alıp Ankara'ya GATA'ya gitmeyi kararlaştırdılar. 
     Yüzbaşı Aydoğdu, 7. Kolordu Ulaştırma Kısmı'na müracaat ederek kendisi ve eşinin adını yazdırdı. Burada hazırlanan manifesto yolcu listesi , Ankara'ya fakslandı. Genelkurmay, onaylayarak geri gönderdi. 
     Yüzbaşı Aydoğdu, kendi komutanından izin almıştı. Ancak, eşinin izin telaşı, uçağın kalkacağı gün de sürüyordu. Çünkü, gerekli doktor sevkini henüz alamamıştı. Ve uçak kalkış saatine yetişmeyince, Gamze Üsteğmen, eşini arayıp, "Sen git, ben cuma günkü uçakla geleyim" dediğinde ağlamaklıydı. Yüzbaşı Aydoğdu, "Sen gitmiyorsan, benim Ankara'da ne işim var " diyerek Ulaştırma Kısmı'na "Biz gelemiyoruz" dedi. 
     
Gözyaşlarına boğuldu      Uçak Aydoğdu çiftini almadan havalandı. Gamze Üsteğmen, uçağın düştüğü haberini alır almaz, olduğu yere çöktü kaldı. Gözyaşlarına boğulmuştu. "Geçmiş olsun" diyen komutanlarına, "Keşke ben de o uçağa binip şehit düşseydim" derken, sesi titriyordu. 
     



 GÜNCEL 




















</TEXT>
</DOC>
