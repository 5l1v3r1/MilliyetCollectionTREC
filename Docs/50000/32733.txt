<DOC>
<DOCNO> 32733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur12.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton da vefasız çıktı...Erkan bebeğe sözünü tutmadı... 
</HEADLINE>
<TEXT>

     Marmara depreminden sonra dönemin ABD Başkanı Bill Clinton'un kucağına alarak sevdiği Erkan bebeğin ailesi, eski başkandan bugüne kadar hiç yardım ve davet almadıklarını, kendilerine sadece İşadamı Kadir Has'ın yardımda bulunduğunu bildirdi. 
     Erkan bebeğin annesi Şennur Işık 25 , A.A muhabirine yaptığı açıklamada, ''Clinton'un kendilerini ABD'ye davet ettiği yönündeki haberlerin doğru olmadığını'' söyledi. 
     Bazı gazetelerin davetle ilgili haberlerini şaşkınlıkla izlediklerini ifade eden Işık, ''Bize ABD'den yardım yapılıyor diye çok yazıldı, çizildi. Ancak ABD'den hiçbir yardım almadık. Sadece işadamı Kadir Has'ın çok büyük yardımları oldu. O iyi insanın yardımlarıyla yaşantımızı sürdürüyoruz'' diye konuştu. 
     Clinton'un, İzmit Doğu Kışla Çadırkenti'ni ziyareti sırasında tesadüfen kendi çocuğunu sevdiğini ve bundan gurur duyduklarını dile getiren Işık, şunları kaydetti 
     ''Ancak, oğlumu kucağına aldı diye bize yardım etmek zorunda değil. Gazetelerde o dönemde bu tür haberler çıkınca, kendisine sorunlarımızı anlatan bir mektup gönderdik. 1 yıl önce gönderdiğimiz bu mektuba şimdiye kadar cevap gelmedi. Artık böyle bir beklentimiz yok. Ama, Clinton ile kim görüşmek istemez, keşke öyle bir davet gelse de Amerika'ya gidebilsek.'' 
     Işık, 2.5 yaşındaki Erkan'ın soğuk algınlığı geçirdiğini ve bu nedenle tedavi gördüğünü sözlerine ekledi. 
     
     







</TEXT>
</DOC>
