<DOC>
<DOCNO> 17074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/soneko16.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih "Gayrımenkul almanın tam zamanı" 
</HEADLINE>
<TEXT>

     Toplu Konut Yapımcıları Derneği Başkanı Üzeyir Garih, gayrimenkul almanın tam zamanı olduğunu, bu fiyatların bir daha bulunamayacağını söyledi. 
     Gayrimenkul Yatırım Ortaklığı Derneği ile Finans Dünyası tarafından düzenlenen ''Gayrimenkul Zirvesi-II'' toplantılarına katılan Garih, inşaat ve gayrimenkul sektörünün bugünlerden itibaren çok gelişeceğine inandığını vurguladı. 
     Garih, ''Rockafellar'a sormuşlar, Nasıl bu kadar zengin oldunuz diye. O da, Herkes alırken ben satardım. Herkes satarken de ben alırdım demiş. Şimdi zannediyorum çok satan var. Dolayısıyla gayrimenkul almanın tam zamanı. Çünkü bu fiyatları bir daha bulamayacaksınız. Gayrimenkul almanızı tavsiye ederim'' dedi. 
     Üzeyir Garih, uzun vadeli yatırım yapacak parası olan yatırımcılara da seslenerek, gayrimenkulün en sağlam ve yüksek gelir getirecek yatırımlardan biri olduğunu bildirdi. 
     Yabancı yatırımcıların da Türkiye'de gayrimenkul üzerine yoğunlaşmış bir dikkatlerinin bulunduğunu dile getiren Garih, ''Türkiye'de bugün kriz denilen ortamda bekle ve gör politikasını izleyeceklerdir. Fakat ben istikbalden çok ümitliyim. Gayrimenkul konusunda ve arazi geliştirmede Türkiye önümüzdeki günlerde büyük atılımlar yapacaktır'' şeklinde konuştu. 
     




</TEXT>
</DOC>
