<DOC>
<DOCNO> 17713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur31.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Antalya'da çiftçilerle buluştu, konuştu 
</HEADLINE>
<TEXT>

     Devlet Bakanı Kemal Derviş, tarım sektörünün özellikle istihdam açısından hala, Türkiye'nin en önemli sektörü olduğunu bildirdi. 
     Derviş Antalya programının 3. gününde merkeze bağlı Altınova beldesinde Flash Tarım Limited Şirketi'nde Kesme Çiçek İhracatçıları Derneği Başkanı Lütfi Göbüş, Kesme Çiçek Üreticileri Derneği Başkanı Pelin Esen, Antalya Ziraat Odası Başkanı Halil Ordu ve şirket sahibi Osman Bağdatlıoğlu ile 35 dakika süren bir görüşme yaptı. Görüşme basına kapalı olarak gerçekleştirildi. 
     Derviş görüşmenin ardından bazı çiçek seralarını gezdi ve ihracat için ambalajlanmakta olan kesme çiçekleri inceledi. Derviş'e burada bir buket sarı gül hediye edildi. 
     Bakan Derviş Altınova'daki incelemelerinin ardından Dünya Bankası'nca desteklenen ve Türkiye'de 4 bölgede uygulanan çiftçiye doğrudan destek programı çerçevesinde pilot bölge seçilen Manavgat ilçesine bağlı Çakış köyüne gitti. 
     Devlet Bakanı Kemal Derviş, Çakış köyünde vatandaşlara hitaben yaptığı konuşmada, tarım sektöründeki sorunları anlayabilmenin çok önemli olduğunu belirterek, Ankara'da masa başında evrak okuyarak birçok şey öğrenilebileceğini ancak, çiftçiyle başbaşa görüşerek elde edilenin daha önemli olduğunu söyledi. 
     Kemal Derviş şöyle devam etti 
     ''Bu nedenle bugün benim amacım, mümkün olduğunca çok bilgi elde etmektir. Tarım belki de Türkiye'nin istihdam açısından hala en önemli sektörü durumundadır. Tarım sektörü, önemli bir dönüşüm içinde. Günün şartlarına, ekonominin, ihracatın gereklerine uymak zorunda. Bu konuda ne yapabiliriz, özellikle devletin var olan kaynaklarını en iyi biçimde nasıl kullanabiliriz ve size en iyi şekilde nasıl yardım edebiliriz bunu anlamak istiyoruz. Bu konuları sizden dinlemek istiyoruz.'' 
     Öte yandan, bugün sabah programına başlamadan önce kaldığı Dedeman Oteli'nin önünde denize giren Bakan Derviş'i kahvaltıdan sonra Oteli'nin çıkışında Uluslararası Çocuk Şenliği'ne katılmak üzere Ankara'dan gelen bir özel ilköğretim okulunun öğrencileri karşıladı. 
     Öğrenciler otel lobisinde, Bakan Derviş'e, 23 Nisan ve Atatürk konulu şarkılar söylediler ve birlikte hatıra fotoğrafı çektirdiler. 
     
     
     



</TEXT>
</DOC>
