<DOC>
<DOCNO> 40033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur20.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Emniyet Müdürü "Barış istenmez yaşanır" 
</HEADLINE>
<TEXT>

     Diyarbakır'da 1 Eylül Dünya Barış Günü nedeniyle HADEP'in yapacağı basın açıklamasına izin verilmedi. 
     Dünya Barış Günü nedeniyle bir grup HADEP'linin Dağkapı mevkiinde toplanarak basın açıklaması yapacağı duyumunu alan polis, önlem aldı. Dağkapı mevkiindeki Selahattini Eyyubi Çarşısı üzerinde güvenlik önlemlerini yoğunlaştıran polis, şüpheli bazı kişileri gözaltına aldı. 
     Emniyet Müdürü Atilla Çınar, Dağkapı semtinde yaptığı açıklamada, kentte tedbirlerini aldıklarını ve vatandaşların bu konuyla ilgili çok duyarlı olduklarını söyledi. 
     Kentte dün yapılan gösterinin kanunsuz olduğunu ve müdahale ederek göstericileri dağıttıklarını ifade eden Çınar, şöyle dedi 
     ''Kanunun gereğini yaptık. Yaralı polislerin durumu çok iyi. Atılan taşlardan yaralandılar. Bugün kentteki tüm polisler görevde. Barış istenmez, yaşanır.'' 
     Öte yandan, basın açıklamasına izin verilmemesi üzerine, İHD Diyarbakır Şubesi ile Demokrasi Platformu temsilcileri, 5 kişilik gruplar halinde Dağkapı semtinde bulunan postaneden, İçişleri Bakanlığı'na, barış etkinliklerinin yasaklandığı ve sivil toplum örgütü yöneticilerinin gözaltına alındığı gerekçesiyle faks çektiler. 
     İHD Diyarbakır Şube Başkanı Osman Baydemir, daha sonra Eğitim-Sen Diyarbakır Şubesi'nde düzenlediği basın toplantısında, Türkiye'de tam bir demokrasinin sağlanmasını istediklerini ve son 2 gündür kentte yaşanan olayların toplumsal barışı tehdit ettiğini ileri sürdü. Baydemir, ''Dünkü olaylarda hiçbir uyarı yapılmadan müdahale edildi ve güç kullanıldı. Uzun süreden beri kentte ilk kez silah kullanıldı, bir kişi silahla yaralandı'' dedi. 
     Kentteki güvenlik önlemleri sürüyor. 
     
     Gaziantep... 
     Gaziantep Atatürk Bulvarı'ndaki HADEP İl Başkanlığı'nda toplanan bir grup, yürüyerek Maarif Meydanı'ndaki Atatürk Anıtı önünde toplandı. Terör örgütü elebaşı lehine sloganlar atan grup, polisin uyarısı üzerine slogan atmaktan vazgeçip oturma eylemi başlattı. 
     Gruptakiler, HADEP İl Başkanı Abdurrahman İnce'nin İstanbul ve Diyarbakır'da yaşanan olayları protestoya yönelik konuşmasının ardından, HADEP İl Başkanlığı'na yürüdüler. Polisin ''dağılın'' uyarısına uymayarak slogan atmaya başlayan gruptan 10 kişi gözaltına alındı. Daha sonra göstericiler dağıldı. 






</TEXT>
</DOC>
