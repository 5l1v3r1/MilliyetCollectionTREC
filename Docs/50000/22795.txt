<DOC>
<DOCNO> 22795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/soneko24.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF işçi zamlarını programa uyumlu buldu 
</HEADLINE>
<TEXT>

     IMF Dış İlişkiler Direktörü Tom Dawson, dün açıklanan kamu kesimi işçi zamlarının Türkiye'nin Yeni Ekonomik Programı ile uyum içinde olduğunu bildirdi. 
     Dawson'ın IMF'nin Washington'daki merkezinde düzenlediği basın toplantısında, Türkiye yine ağırlıklı konular arasındaydı. 
     Tom Dawson, kamu kesimi toplu sözleşme zamlarını değerlendirmesinin istenmesi üzerine, ''Kesin verileri bilmiyorum ancak, işçi zamları konusu programda öngörülmüştü. Elimdeki bilgilere göre bu gelişme Ekonomik Programla uyum içinde'' dedi. Dawson, Hükümet'in kamu borçlanma kağıtlarının bir kısmının dövizeendeksli kamu kağıtları ile gönüllü olarak takası yolunda özel bankalara götürdüğü teklifle ilgili olarak da şunları söyledi 
     ''Bu, beklenmeyen bir adım değil. Başka ülkelerde benzer yaklaşımları benimsemişlerdir. Türk Hükümeti'nin bu yaklaşımı göz önüne almaya ve gerçekleştirmeye hakkı var. Borç idaresi Türkiye'nin programının önemli unsurlarından biri.'' 
     Dawson, IMF Türkiye Masası'nın yeni şefi Juha Kahkonen başkanlığındaki IMF Heyeti'nin 8. gözden geçirme işlemi için Haziran başında Ankara'ya geleceğini de belirtti. 
     Tom Dawson, IMF'nin reform çabaları çerçevesinde Türkiye ve Arjantin'e açılan geniş çaplı programlara benzer durumlarda IMF'nin bundan sonra kredi açılması öncesinde reform yönünde daha fazla talepte bulunma eğiliminde olacağını da söyledi. 
     Dawson, ''IMF'nin hissedarlarının tercihi bu yönde. Özellikle büyük boyutlu programlar öncesinde hükümetlerin gerekli adımları atmasına daha fazla önem verileceğini söyleyebilirim'' dedi. 
     







</TEXT>
</DOC>
