<DOC>
<DOCNO> 23503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/yasam/yas09.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürmese bile zehirliyor 
</HEADLINE>
<TEXT>
Her bitki şifalı değil 
     Dokuz Eylül Üniversitesi Farmakoloji Ana Bilim Dalı Öğretim Üyesi Doç. Dr. Yeşim Tunçok, şifalı diye satılan otların zehirlenmelere, hatta ölümlere yol açabileceğini söyledi. 
     Şifalı bitkilerin gelişigüzel kullanılmasının yarar yerine zarar getirdiğini belirten Tunçok, "Dağlardan toplanan otlar, pazarda şifalı diye satılıyor. İnsanlar da bunları kullanıyor. Birkaç sene önce bir kadın, romatizma hastalığını tedavi etmek için adasoğanı bitkisini pişirip yemiş ve zehirlenmiş. Bu bitki çok zehirlidir ve lokal olarak kullanılması gerekiyordu. Bu olay dünya tıp literatürüne girdi’’ dedi. 
     
     Kalbi olan bitkiden uzak dursun 
     Çeşitli yararları olan bitkilerin içindeki iyileştirici maddelerin ilaç dozunda olmadığını vurgulayan Doç. Dr. Tunçok, bitkilerin ilacın iyileştirici etkisini sağlayamayacağını belirterek, şöyle konuştu 
     "Cırtlatanotu ya da acıkavun diye bilinen bir bitki var. Bunun fazla dozda kullanılması ağız mukozasını şişiriyor ve ciddi tablolara neden oluyor. Keyif verici olduğu için bazı kişilerce tercih edilen boruotu denen bitki kaynatılarak ya da sigara şeklinde sarılıp içiliyor. Ancak bu bitki zehirlidir. Hastalar kulaktan dolma bilgilere göre hareket etmesinler. Özellikle kalp, romatizma gibi ciddi hastalıkları olanlar mutlaka doktora danışsınlar ve ona göre ilaç kullansınlar.’’ 
     



 YAŞAM 















</TEXT>
</DOC>
