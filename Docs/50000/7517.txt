<DOC>
<DOCNO> 7517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/spor/spo02.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetim öfkelendi, manevi babası Yıldırım da Denizli’nin yanında yer aldı 
</HEADLINE>
<TEXT>
VE BALİC YALNIZ KALDI 
Kendi etti, kendi buldu. Kendi silahıyla kendini vurdu. Kendini vazgeçilmez sanan yıldız oyuncu gözden düştü, dışlandı, sorun adam oldu 
     YUSUF KOBAL 

     FENERBAHÇE’nin büyük umutlarla transfer ettiği Balic, art arda yarattığı krizler, düzensiz yaşamı ve Mustafa Denizli aleyhindeki açıklamalarıyla bir anda gözden düştü, sorun adam oldu. Boşnak yıldız yönetimden de tepki görürken, Başkan Aziz Yıldırım da tavrını Denizli’den yana koydu. Yönetimden aradığı desteği bulamayan Balic, dışlandı, yalnız başına kaldı. Kulüp sözcüsü Atilla Kıyat, "Balic kendi kendine yardım etmek durumundadır" dedi. 
     KIYAT, Siirt’e giderken uçağa yetişemeyen Balic’e ceza verme konusunda Denizli’nin tek yetkili olduğunu bildirip, rapor gelmesi halinde yönetimin konuyu görüşebileceğini söyledi. Balic’in hatalı davrandığı, gece yarısı barlardan çıkmasının sakınca yarattığı, Türkiye’deki ortamı bilmesine rağmen magazin basınına konu olduğu görüşünde birleşen yöneticiler, Mustafa Denizli’nin de seyahat öncesi bekar oyuncuları kampa almamasından yakındı. 
     YÖNETİM resmi olarak açıklamamakla birlikte Siirt seyahatine geç kaldığı için Denizli tarafından kadroya alınmayan Balic’in, bu tavır yerine para cezası ile cezalandırılması gerektiği görüşüne de vardı. Yöneticiler, bugünkü Siirt maçından galibiyetle ayrılmaları halinde Denizli ile Balic konusunu görüşmek, bu ikiliyi uzlaştırıp, sorunu ortadan kaldırmak için çaba harcayacak. Yönetim bu konudaki uyarı hakkını da Balic’e karşı kullanacak. 
     BALİC ile hocası arasındaki gerginlik sürerken, Boşnak oyuncu, Denizli’nin kızı Selin ile ilişkisinin olmadığını belirtti. Balic’in Denizli’yi arayıp, "Emin olabilirsiniz, kızınızla hiçbir ilişkim yok. Gazetelerin yazdığı gibi alkol de kullanmıyorum. Barda tesadüfen karşılaştık" dediği öğrenildi. Denizli’nin de "Asla böyle bir şey düşünmedim. Haberlerin asılsız olduğunu biliyorum. Sen rahat ol" yanıtını verdiği ifade edildi. 
     
U dönüşü yaptı      MUSTAFA Denizli aleyhinde sert açıklamalarda bulunan Balic, dün bir anda çark etti. Hocasını hedef alan "Bana terbiyeyi kimse öğretemez" şeklindeki çıkışından sonra önceki gün "Bana tahammül edemiyor. Beni şimdiye kadar başkanımızın etkisiyle oynattı" demecini veren Boşnak oyuncu, yönetimden destek bulamayınca tavır değiştirdi. Balic bu kez de, Denizli’nin kendisine vereceği her türlü cezaya razı olduğunu, hocasına saygı duyduğunu belirtti. 
     SAMANDIRA tesislerinde dün tek başına antrenman yapan Balic, "Fenerbahçe’nin şampiyonluğu için çalışacağım. Denizli ile bundan böyle yeni bir sorun yaşamayacağım" dedi. Sarı - Lacivertli futbolcu, "Her kararına saygılıyım. İster ceza versin, isterse başka bir şey uygulasın. Bundan böyle konuşmayacağım da. Denizli’ye ve onun uygulamalarına hiçbir itirazım olamaz. Bundan böyle benim adıma açıklamaları da menajerim Suat Karaliç yapacak" diye konuştu. 
     
Robin Hood REVİVO      Sporcu dostlarına ve kimsesizlere yardım ediyor 
     GÖKHAN TÜRE 

     FENERBAHÇELİ Haim Revivo’nun gizli bir "Robin Hood" olduğu ortaya çıktı. Revivo’nun gerek İsrail’de gerekse Türkiye’de yardıma muhtaç çocuklara, kimsesizlere ve paraya ihtiyacı bulunan sporcu dostlarına yardımda bulunduğu öğrenildi. Bu konudaki girişimlerini gizleyen, basına sır vermeyen Revivo’nun, Sidney Olimpiyatları’na katılan İsrailli milli bir windsörfçüye de maddi destek sağladığı anlaşıldı. 
     İSRAİLLİ futbolcu, 2000 olimpiyatlarına hazırlık aşamasında büyük maddi güçlük yaşayan, katılması gereken turnuvalara bile gidemeyen bayan windsörfçü Michal Hein’e üç bin dolar para yardımında bulundu. İsrail’deki kimsesiz ve fakir çocuklara da yardım eden, çok sayıda aileye maddi destek veren Revivo’nun, yardımlarını İstanbul’da da gizliden gizliye devam ettirdiği belirtildi. 
     
Johnson krizi      FENERBAHÇE’nin Ganalı futbolcusu Johnson’un, 25 Şubat’ta oynanacak olan Gana - Sudan Dünya Kupası grup eleme karşılaşması nedeniyle milli takıma davet edilmesi sıkıntı yarattı. 24 Şubat’ta Kadıköy’de Beşiktaş ile karşılaşacak Fenerbahçe’de yöneticiler Johnson’a izin almak amacıyla pazartesi günü Gana Futbol Federasyonu’na başvuruda bulunacak. 
     
Andersson’dan iyi haber      İRFAN KURTULMUŞ 

     FENERBAHÇE’de Kenneth Andersson düz koşulara başladı. Altı hafta önce sağ ayak tarak kemiğinden ameliyat edildikten bir hafta sonra kuvvet çalışmalarına başlayan Andersson, önceki gün doktorun izni ile koşmaya başladı. İsveçli futbolcu, "Koşarken çok ağrı hissetmiyorum. Önümüzdeki hafta ayağıma daha fazla yüklenmeye başlayacağım. Fenerbahçe formasını özledim, yakın zamanda ona tekrar kavuşacağımı ümit ediyorum. Önümüzdeki hafta tekrar doktor kontrolünden geçeceğim ve kesin durumum belli olacak. Hızla iyileşiyorum" dedi. 
     
Üç oyuncu şüpheli      FENERBAHÇE’de sakatlıkları süren Rüştü, Ogün ve Yusuf dün yapılan antrenmana katılmadı. Bu oyuncuların Siirt’te forma giyip giyemeyecekleri netlik kazanmadı. Mirkoviç’in cezalı, Uche’nin de hasta olması nedeniyle savunmada sorun yaşayan Sarı - Lacivertliler’de, takımdaki yerini alması halinde Ogün’ün orta alandan defansa çekilmesi gündeme geldi. Yusuf’un yerine ise Ali Güneş veya Celil görev yapacak. 
     


 SPOR 





























</TEXT>
</DOC>
