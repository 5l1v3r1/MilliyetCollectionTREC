<DOC>
<DOCNO> 19567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sonspo05.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Dallas mucizesi... 
</HEADLINE>
<TEXT>

     ABD Profesyonel Basketbol Ligi'nde play-off çeyrek finaline yükselen 7. takım, Dallas Mavericks oldu. 
     Ligde bu sabaha karşı Batı Bölümü'nde yapılan play-off 1. tur 5. ve son maçında Dallas Mavericks, deplasmanda güçlü rakibi Utah Jazz'ı 84-83 yenerek seride 3-2 üstünlük sağladı ve çeyrek finale kaldı. Mavericks, play-off çeyrek finalinde eşleştiği San Antonio Spurs ile ilk 2 maçı, 6 Mayıs Pazar ve 8 Mayıs Salı günleri sabaha karşı deplasmanda yapacak. 
     Günün maçı, baştan sona büyük bir çekişmeye sahne olurken, ev sahibi ekip, ilk yarıyı 48-33 önde kapamanın verdiği avantajı iyi kullanamadı. 
     Karşılaşmanın bitimine 10 saniye kala Dallas Mavericks, Calvin Booth'un basketiyle öne geçerken, son hücumda Jazz'da, önce Bryon Russell, sonra da Kar Malone, atışlarında isabet kaydedemeyince, maçtan Dallas Mavericks, 84-83'lük galibiyetle çeyrek finalist olarak ayrıldı. 
     Mavericks böylece, NBA Ligi'nde 2-0 geriden gelip play-off serisini lehine çeviren tarihteki 6., son 7 yıldır da ilk takım oldu. 
     Zorlu maçta konuk ekibi galibiyete taşıyan isim olarak 33 sayı ve 6 ribauntla oynayan Michael Finley göze çarparken, Juwan Howard, 19 sayı ve 8 ribaunt, Alman oyuncu Dirk Nowitzki de 18 sayı ve 4 ribauntla galibiyete büyük katkı yaptılar. 
     Utah Jazz ise ''postacı'' lakaplı ünlü forvet Karl Malone'un 24 sayı ve 10 ribauntluk performansına karşın elenmekten kurtulamazken, ev sahibi ekipte Bryon Russell, 15 sayı ve 5 ribaunt, Olden Polynice, 12 sayı ve 4 ribaunt, Donyell Marshall, 11 sayı ve 7 ribaunt, John Stockton da 4 sayı ve 11 asistle oynadılar. 
     Ligde play-off çeyrek finaline kalacak son takım, yarın Doğu Bölümü'nde New York Knicks ile Toronto Raptors arasında New York kentinde yapılacak play-off 1. tur 5. ve son maçından sonra belli olacak. 






</TEXT>
</DOC>
