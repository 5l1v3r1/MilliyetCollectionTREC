<DOC>
<DOCNO> 38318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/ekonomi/eko05.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce teftiş, sonra tasfiye 
</HEADLINE>
<TEXT>

Emlakbank’ın 450 şubesindeki hesaplar ve kredilerin teftişi yüzünden tasfiye süreci de uzayacak 
     HARUN GÜREK Ankara 

     Emlakbank’ta tasfiye süreci uzuyor. Tasfiyesini yürütmek için seçilmesi gereken üç kişilik kurulu belirleyecek olan Emlakbank Genel Kurulu da ertelendi. 
     17 Ağustos’ta yapılması gereken genel kurul ortaya çıkan hukuki sorunlar nedeniyle ertelendi. Müfettiş sayısının yetersizliği nedeniyle bankanın, öngörülen 18 aylık sürede tasfiye edilmesi neredeyse olanaksız görülüyor. 
     Tasfiye, 450 Emlakbank şubesinde hesaplarla kredilerin tek tek incelenerek bunlardan hangilerinin Ziraat Bankası tarafından alınacağının belirlenmesinden sonra başlayacak. İki bankanın fiilen birleşmesinin sağlanması için de Hazine tarafından bedeli ödenecek kredi dosyalarıyla alacakların belirlenmesi gerekiyor. 
     İncelemeler Ziraat Bankası Teftiş Kurulu müfettişleri tarafından yapılacak. Ancak Ziraat Bankası müfettişleri henüz incelemelere başlayamadı. 
     İncelemelere başlanabilmesi için, müfettişlerin önce Emlakbank’ın mevzuatını öğrenmesi gerekiyor. Ayrıca müfettişlerin bankanın uzmanlık alanı olan konut ve denizcilik kredilerine ilişkin uygulamalardaki incelikleri de bilmesi zorunlu. Bu eğitim sürecinin en az altı ay alacağı belirtiliyor. Emlakbank’ın şube sayısının 450 olmasına karşın Ziraat Bankası’nın müfettiş sayısı ancak 150’yi buluyor. Ziraat Bankası’nın Halkbank Teftiş Kurulu’ndan da destek alabileceği ancak burada da 60 müfettişin olduğu bildiriliyor. 
     Yetkililer, "Bu iş, bu müfettiş sayısıyla bir buçuk yılda ancak baştan savma incelemelerle biter" dedi. 
     



 EKONOMİ 


















</TEXT>
</DOC>
