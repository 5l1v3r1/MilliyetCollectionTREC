<DOC>
<DOCNO> 29818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur05.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP 'de Kurultay heyecanı...Oy verme işlemi başladı 
</HEADLINE>
<TEXT>

     CHP Olağan Kurultayı'nda genel başkanlık seçimi için oy verme işlemi başladı. 
     Atatürk Kapalı Spor Salonu'nda dün başlayan CHP 29. Olağan Kurultayı'nda bugün gerçekleştirilecek seçimlerde, genel başkanlık için Deniz Baykal, Ertuğrul Günay ve Birol Başaran yarışıyor. Kurultayda Genel Başkanlık seçiminin ardından Parti Meclisi ve Yüksek Disiplin Kurulu üyelerini belirlemek üzere seçim yapılacak. 
     
     Günay'dan itiraz 
     Bu arada, CHP Genel Başkan Adayı Ertuğrul Günay, Genel Başkanlık seçiminin, Parti Meclisi ve Yüksek Disiplin Kurulu seçimlerinden ayrı yapılmasına itiraz etti. Günay'ın seçimlerin birarada yapılması yönündeki talebi, Divan Başkanlığı tarafından reddedildi. Daha sonra gazetecilere açıklama yapan Günay, ''Ben birlikte çalışmayı düşündüğüm Parti Meclisi listesini genel başkanlık seçimi ile birlikte sunmak istiyorum'' dedi. Seçimlerin ayrı ayrı yapılacak olmasının kurultayı ''sakatlayacağını'' savunan Günay, bunun usulsüzlük olduğunu öne sürdü. Delegeler, genel başkanlık seçimi için 24 sandıkta oy kullanıyor. 
     

</TEXT>
</DOC>
