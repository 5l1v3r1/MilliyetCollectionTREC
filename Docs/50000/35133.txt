<DOC>
<DOCNO> 35133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur06.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehennem sıcaklarına 29 yılımız kaldı 
</HEADLINE>
<TEXT>

     ürkiye'yi çöl iklimin etkisine alacak küresel iklim değişikliği 2030 yılında kendini gösterecek. 
     Türkiye'nin büyük bir kısmı kuru ve sıcak bir iklimin etkisine girecak sıcaklar artarken yağışlar azalacak. Intergovernmental Panel on Climate Change'nin IPCC Küresel İklim Modelleri ile ilgili yapılan projeksiyonlara göre, 2030 yılında Türkiye'nin büyük bir kısmı oldukça kuru ve sıcak bir iklimin etkisine girecek. 
     Türkiye'de sıcaklıklar kışın 2 C, yazın ise 2-3 C artacak. Yağışlar kışın az bir artış gösterirken yazın yüzde 5-15 oranında azalacak. Dünyada olduğu gibi Türkiye'de de özellikle gece sıcaklıklarında istatistiksel anlamda önemli artışlar olduğu belirlendi. 
     TMMOB Meteoroloji Mühendisleri Odası Meteoroloji Karakterli Doğal Afetler Komisyonu'nun hazırladığı, "Meteorolojik Karakterli Doğal Afetler ve Meteorolojik Önlemler" isimli kitapta yer alan bilgilere göre de, günümüzde iklim değişikilği toplumların en az kalkınma, açlık ve sağlık kadar dünyanın üzerinde durması gereken çevre sorunlarının başında geliyor. Tüm dünyada şehirleşme hareketleri kırsal kesimden olan göçler ile birlikte hızlanmakta, nüfus yoğunluğunun aşırı şekilde artması ve değişen yaşam standartları sonucunda, daha çok sanayi üretimine ihtiyaç duyuluyor. Artan şehirleşme, özellikle sanayi ve yerleşim bölgelerinden çıkan sera gazları ile çevre ve atmosfer büyük miktarda kirleniyor ve küresel ölçekte havanın ısınma eğilimi de giderek artıyor. 
     Küresel ısınmanın sonucu ısınarak termal olarak genişleyen deniz suları ile birlikte kutup ve dağ buzullarındaki erime nedeniyle yükselen deniz suyu seviyeleri, Türkiye kıyılarını Van gölü civarında olduğu gibi olumsuz etkileyecek. Küresel ısınma ile birlikte deniz seviyelerindeki yükselme de, önümüzdeki yüzyılın sonuna kadar 15-95 cm'ye ulaşabilecek. Deniz seviyelerinin yükselmesi Türkiye'de yaz turizmi ve tarım sektöründe kayıplara neden olabilecek. 
     Isınma ile birlikte kar yağışları azalarak kış turizmini olumsuz yönde etkileyecek. Yüksek basınç kuşağının kuzeye doğru kayması sonucunda düzensiz bir yağış rejimi ve kuraklık tehlikesi doğacak. Orman yangınlarında artış meydana gelecek. Tarımsal ürünlerdeki çeşitliliğin azalması yanında türlerin değişmesi ve tatlı su sıkıntısı söz konusu olacak. 







</TEXT>
</DOC>
