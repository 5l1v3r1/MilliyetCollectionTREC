<DOC>
<DOCNO> 25569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/soneko07.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akışık "Kamu bankalarında çalışanların çıkartılması sözkonusu değil" 
</HEADLINE>
<TEXT>

     Kamu Bankaları Ortak Yönetim Kurulu Başkanı Vural Akışık, kamu bankalarında çalışanların işten çıkarılması diye birşeyin olamayacağını söyledi. 
     Akışık, ''Kamu Bankalarının Dünü, Bugünü, Yarını'' konulu seminere gelişinde, gazetecilerin sorularını yanıtladı. 
     Vural Akışık, gazetecilerin kamu bankalarında işten çıkarılmasına ilişkin sorusu üzerine, bu çalışanların küçük bir azınlık dışında kamu görevlisi olduğunu ve Devlet Personel Rejimi'ne tabi olduklarını kaydetti. 
     Bu çalışanların suç işlemedikleri, yanlış yapmadıkları zaman işten çıkarılmasının söz konusu olamayacağını da belirten Akışık, kapatılan şubelerde çalışanlar hakkında da ''Daha verimli başka nasıl değerlendiririz bunu düşünmek durumundayız'' dedi. 
     Akışık, banka şubelerinin kapatılmasının ertelenmesine ilişkin bir soruya da şu karşılığı verdi 
     ''Oradaki çalışma Ziraat Bankası üzerinde yapılmıştı. Halk Bankası üzerinde, Emlak Bankası üzerinde çalışılmıştı. Şimdi ilk defa bir yönetim üç çalışmayı da görüyor. Üç çalışmayı da gördüğümüz zaman orada bazı optimilizasyonlar yapabilmek mümkün. Onun için onları durdurduk. Üçüne birden bakarak bir ay içinde ilk neticelerin çıkması lazım. 70 şubenin kapatılması ilk etaptaki çalışmaydı. O sadece Ziraat Bankası özeli ile yapılan çalışmaydı. Bu bizden önce yapılmış bir çalışma idi. Biz üçünü de gördüğümüz zaman daha akıllı olabilecek şeyler gördük.'' 
     Gazetecilerin çalışanlara sözleşme imzalatılması konusundaki sorusunu da yanıtlayan Akışık, çalışanlara bir sözleşme sunulmadığını, onlardan önce ne istediklerini öğrenmeye, anket yapmaya çalıştıklarını belirterek, ''Neticelerden eğilimleri anlayacağız'' dedi. 
     Akışık, ''Ziraat Bankası tarımı desteklemeye devam edecek mi'' sorusunu da ''Kasım ayında çıkan Ziraat Bankası Kanunu var. Ona bakarsanız o ne diyorsa o. Ne yapacağı kanun da yazılı'' şeklinde yanıtladı. 
     Bu arada, panel başladığı sırada döner ocağının çalıştırılması yangın alarmının devreye girmesine neden oldu ve bu durum sonucunda salonda kısa süreli bir panik yaşandı. 






</TEXT>
</DOC>
