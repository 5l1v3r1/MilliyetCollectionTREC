<DOC>
<DOCNO> 29796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/soneko05.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Söylentiler üzerine senaryo yaratmaya son verilsin" 
</HEADLINE>
<TEXT>

     Devlet Bakanı Kemal Derviş, Türkiye'de söylentiler üzerine senaryo yaratmaya son verilip, ekonomik rakamlar üzerinde tartışılması gerektiğini bildirdi. 
     Derviş, 11 günlük dış gezisinin ilk ayağını oluşturan Crans-Montana Forumu'na katılarak, ikili temaslarını bugün de sürdürürken, gazetecilere de zaman ayırdı. 
     Derviş, basın mensuplarıyla yaptığı sohbet sırasında, Türkiye'de daha düzeyli, saldırgan olmayan tartışmalar yapılması gerektiğini, Türk vatandaşlarının huzur ve iş istediğini kaydetti. Derviş, şunları söyledi 
     ''Türkiye'de söylentiler üzerine senaryo yaratmak doğru ve sağlıklı değil. Tartışmalar, ekonomik veriler üzerine yapılmalıdır. Örneğin, programın hedefi olan yüzde 10'luk ihracatın hedeflenen zamanda gerçekleştirilip gerçekleştirilemediği tartışılmalıdır. Sayın A bunu dedi, sayın B şunu dedi, sayın C bunlara şu şekilde cevap verdi gibi şeyleri bırakmalıyız. Tartışma olsun, ama saldırı dozunu düşürmek, Türkiye için yararlı olacak. Vatandaş da bunu istiyor.'' 
     
     İkili temaslar 
     Romanya Cumhurbaşkanı, Tunus Başbakanı, Fas Maliye Bakanı, Suudi Arabistan Petrol Bakanı ve Kosova Devlet Başkanı ile dün ikili görüşmeler yapan Derviş, bu sabah Madagaskar Başbakanı ve Birleşik Arap Emirlikleri Ekonomi Bakanı ile kahvaltıda biraraya geldi. Kahvaltının ardından gazetcilerle sohbet eden Devlet Bakanı Derviş, ''Küresel dünyada, küresel olmak gerekir'' diyerek, ülke liderleri ile yaptıkları ikili görüşmelerin sayısız yararı olduğunu belirtti. 
     Tunus Başbakanı ile yaptığı görüşmeyi örnek veren Derviş, Tunus'un 5 ayda ihracatını yüzde 22 arttırdığını belirterek, Tunus Başbakanı ile bunu nasıl başardıklarını konuştuklarını kaydetti. Kemal Derviş, Tunus'un serbest bölgelerinin gelişmesinin yanında, son 3 yılda büyük bir dış sermaye çektiğini, bunun da üretim kapasitesini arttırdığını söyledi. 
     Romanya Cumhurbaşkanı ile yaptığı görüşmenin de çok yararlı olduğunu söyleyen Derviş, dün Romanya standında birlikte şarap içip sohbet ettiği ve ardından da ikili bir görüşme yaptığı Romanya Cumhurbaşkanı Ion Iliescu'nun Türkiye'ye karşı müthiş bir sevgisi olduğunu farkettiğini söyledi. 
     10 yıldır Crans-Montana'ya geldiğini belirten Kemal Derviş, Dünya Ekonomi Forumu'nda da Dünya Bankası'nı temsilen bulunduğunu belirtti. Bosna Hersek Cumhuriyeti'nin Dünya Bankası'na katılmasını 1994 yılında Davos'ta bir otelde gece yarısı yaptığı görüşmenin ardından sağladığını belirten Derviş, ''Bağımsız bir ülke olarak Bosna Hersek Cumhuriyeti'nin çok kötü koşullarının ardından Dünya Bankası'na kabul edilmesini bir Türk olarak o gece sağlamaktan büyük mutluluk duydum'' dedi. 
     
     KKTC standının olmasına sevindim 
     Kemal Derviş, Crans-Montana Kongre Merkezi'nde Romanya, Monaco, Tunus ve Madagaskar ile birlikte Kuzey Kıbrıs Türk Cumhuriyeti'nin de KKTC , stand açan 5. ülke olmasından büyük sevinç ve gurur duyduğunu belirtti. Standı ziyaret eden ve KKTC Dış İşleri ve Savunma Bakanı Tahsin Ertuğruloğlu ve Maliye Bakanı Mehmet Bayram ile görüştüğünü belirten Derviş, Kıbrıs'ın ekonomik durumunu bakanlarla değerlendirdiklerini söyledi. Türkiye'de yaşanan ekonomik zorlukların Kıbrıs'a da yansıdığını belirten Derviş, ''Önemli olan Kıbrıs'ı desteklemek ve yeni bir ekonomik vizyon. Yardımlar ve transferlerle uzun dönemli gelişme olmaz ve sağlıklı değildir. Onun yerine yatırımların gitmesi, kayıtdışı ekonominin kayıt içine alınması, güney Kıbrıs ile arasının kapanması gerekmektedir. Kıbrıs konusuna sadece politik ve askeri değil, ekonomik açıdan da bakmak gerekir'' diye konuştu. 
     
     Türk halkı sağduyulu 
     Bir başka soru üzerine, bütün değişim programlarının sıkıntılar yarattığını da vurgulayan Derviş, ancak Türk halkının ekonomik programın uzun dönemdeki getirilerini gördüğünden, kısa dönemli sıkıntıları görmezden gelebildiğini vurguladı. Türk halkının yüzde 40 ile yüzde 60'ının programı desteklediğini vurgulayan Derviş ''Türk halkı çok sağduyulu bir toplum ve bütün mesele güven'' diyerek sözlerini tamamladı. Bu arada, Devlet Bakanı Derviş'in Crans-Montana'daki ikili temaslarını bugün de sürdüreceği, yarın sabah da görüşmelere devam etmek üzere Cenevre'ye gideceği öğrenildi. 
     
     Derviş İstanbul'da ev almak istiyor 
     Öte yandan, Devlet Bakanı Derviş, gazetecilerin soruları üzerine, İstanbul'da bir ev amak istediğini söyledi. Türkiye'de görmek istediği yerler bulunduğunu, özellikle Karadeniz ve Ege bölgesine gitmek istediğini belirten Derviş, ''buraları gezmek istiyorum'' diye konuştu. 







</TEXT>
</DOC>
