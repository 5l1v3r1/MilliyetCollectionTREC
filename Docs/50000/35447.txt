<DOC>
<DOCNO> 35447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sonspo08.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel Marsilya yöneticleri ile görüşüyor 
</HEADLINE>
<TEXT>

     Galatasaray'ın bir türlü elinden çıkartamadığı Brezilyalı golcüsü Mario Jardel, FC Porto Kulübü'yle anlaşamayınca, bu kez Fransız kulübü Olymique Marsilya ile masaya oturdu. 
     Menajerleriyle birlikte Paris'e geçen Mario Jardel, burada Fransız kulübünün temsilcileriyle pazarlık yapmaya başladı. Jardel'in, istediği ücreti alamaması yüzünden FC Porto ile anlaşmaktan vazgeçtiği belirtildi. 
     Bu arada Jardel'in bir türlü Galatasaray'ın anlaştığı kulüplerin kendisine yaptığı önerileri kabul etmemesi, sarı-kırmızılı yöneticileri de zor duruma soktu. 
     Monaco'da bulunan kulüp başkanı Mehmet Cansun, kendisinin bu transferle şu anda ilgilenmediğini, menajerlerin görüşmeleri yaptığını söyledi. 
     Fransa'ya gideceğini belirten kulüp dış ilişkiler sorumlusu Mete Razlıklı da, ''Jardel durmadan başka başka şeyler söylüyor. Şimdi de Marsilya Kulübü'yle görüşüyoruz'' dedi. 
     Razlıklı, Brezilyalı futbolcunun FC Porto ile sözleşme imzalamaması nedeniyle, bu kulüple yapılan anlaşmanın da geçerliliğini yitirdiğini söyledi. Razlıklı, böylece Jardel'in transferinden dolayı FC Porto'dan alınacak 3 futbolcunun transferinin de gerçekleşmeyeceğini sözlerine ekledi. 







</TEXT>
</DOC>
