<DOC>
<DOCNO> 45714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun09.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Harekat nasıl başladı, nasıl sürdü, sabaha dek neler oldu 
</HEADLINE>
<TEXT>

     ABD, Washington ve New York kentlerinde 11 Eylül'de düzenlenen terör eylemlerine ilk somut cevabı, İngiltere'nin askeri desteğiyle Afganistan'a yönelik havadan ve denizden harekat düzenleyerek verdi. 
     ABD'ye, kendini savunma hakkını kullanması yönünde verilen destek ve terörle mücadelede oluşan uluslararası koalisyonu hiçe sayarak, 11 Eylül terör eylemlerinin sorumlusu olarak gösterilen Usame Bin Ladin'i teslim etmeyi reddeden aşırı dinci Taliban'ın kontrolündeki Afganistan'a düzenlenen operasyonda, başkent Kabil, stratejik önemi bulunan Kandahar, Celalabad, Refah, Kunduz, Mezar-ı Şerif ve Herat kentleri hedef alındı. 
     Kabil'in güneybatısına TSİ 19.30'da başlayan askeri harekatta, ABD, 15 adet B-1, B-2, B-52 bombardıman, 25 taarruz uçağı ile 50 cruise füzesi ve güdümlü füze kullanırken, İngiltere, körfezde bulunan denizaltılardan fırlattığı füzeler ile harekata güç verdi. 
     Bombardıman uçaklarının, ABD'deki tarihin en büyük terör eylemlerinin ardından olası operasyona hava sahasını açacağını bildiren Pakistan'dan havalandığı ileri sürülürken, ABD'li askeri kaynak, Umman Denizi'nde bulunan USS Carl Vinson uçak gemisinden kalkan savaş uçaklarının Afganistan'ı bombaladığını söyledi. 
     Batı'nın, ABD'ye verdiği desteğe rağmen, Afganistan'daki masum insanların geleceğine ilişkin kuşkular, ABD Savunma Bakanı Donald Rumsfeld'in, ''Askeri operasyonun amacının, Taliban yönetiminin hava savunma birimlerini, havaalanlarını ve terör yuvalarını ortadan kaldırmak olduğunu'' söylemesiyle derinliğini biraz olsun kaybetti ve ABD'ye ait kargo uçakları, Afganistan'a havadan gıda yardımı yapmaya başladı. 
     ABD Savunma Bakanlığı'ndan yapılan açıklamada, Afganistan'ın yerleşim yerlerine uzak bölgelerine kaçan binlerce göçmen için, havadan 37 bin 500 adet gıda yardım paketi atıldığı belirtildi. 
     
     Harekat başlıyor 

     İngiliz destekli ABD harekatı, TSİ 19.30'da başladı. Harekat çerçevesindeki ilk bombardımanlarda, İngiliz denizaltılarından fırlatılan füzeler ile ABD'nin 15 adet B-1, B-2 ve B-52 bombardıman uçakları, 25 adet taarruz uçağı ile 50 cruise füzesi ve güdümlü füze kullanıldı. 
     Başkent Kabil, Kandahar, Celalabad, Refah, Kunduz, Mezar-ı Şerif ve Herat kentlerindeki hava savunma birimleri, havaalanları ve terör yuvalarını hedef alan operasyon, Afganistan'ın kuzeyindeki Taliban karşıtı Kuzey İttifakı'nın, başkent Kabil yakınlarındaki Taliban mevzilerine yönelik ağır bombardımanı ile hız kazandı. 
     Harekat çerçevesinde 3 kez hedef alınan Kabil'de, Savunma Bakanlığı binası ve yönetim binaları ile askeri noktalar vuruldu. 
     Yıllardır savaşla iç içe yaşayan Kabil halkı, gece karanlığına rağmen evlerini terk ederek kaçarken, uçaksavarlar ile cevap vermeye çalışan Taliban, Afganistan'ın güneyinde, tipi belirlenemeyen bir ABD uçağının düşürüldüğünü iddia etti. Açıklama, Washington tarafından doğrulanmadı. 
     Uluslararası haber ajanslarından gelen haberlerde, ABD'nin, Taliban hedeflerine gönderdiği füzelerden 200'ünün hedeflerini bulduğu kaydediliyor. 
     ABD'li askeri bir yetkili, Cruise füzelerinin fırlatılmasından yaklaşık yarım saat sonra, USS Carl Vinson gemisinden kalkan 4 adet F-18 Hornet, yarım düzine F-14 Tomcat, keşif uçakları ve telsiz karıştırıcı uçaklardan oluşan 20'den fazla uçağın, Afganistan'a yöneldiğini söyledi. Yaklaşık 4 saat sonra ise ikinci safhanın başladığını ve bu aşamada 12 savaş uçağının kullanıldığını belirtti. 
     Uçakların, havada sık sık yakıt ikmali yaptıkları bildirildi. 
     Bu arada, İran'ın resmi haber ajansı İRNA, Afgan kaynaklara dayanarak verdiği haberde, Afganistan'ın Ziranc kenti yakınlarındaki Rahdar hava üssüne 5 füze isabet ettiğini belirtti. 
     Afgan İslami Birlik Partisi'ne yakın Behruz Alavi, İRNA'ya telefonla yaptığı açıklamada, Ziranc'ın 2 kilometre kuzeyindeki Rahdar Havaalanı'na 5 ABD füzesinin isabet ettiğini söyledi. 
     İRNA, ''güvenilir bir Afgan kaynak'' olarak nitelediği Muhammed Kerim Zargari'ye dayanarak da 3 adet ABD savaş uçağının Afganistan'ın Ferah eyaletindeki Şindand Hava Üssü'nü bombaladığını bildirdi. 
     Kabil'deki operasyondan 15 dakika sonra Celalabad kentine yönelindi ve buraya düzenlenen iki ayrı hava operasyonunda, havaalanı ile birçok hedef yerini buldu. Harekat, ülkenin güneyindeki Kandahar'a yayıldı ve havalimanı karargahı ile komuta merkezinin imha edildiği kaydedildi. 
     Kandahar'a ikinci hava harekatında, Taliban liderlerinin karargahlarının hedef alındığı duyuruldu. 
     Harekattan, Afganistan'ın batısı da nasibini aldı ve Herat kentinde havaalanının vurulduğu ve şiddetli patlamalar olduğu bildirildi. 
     Hava harekatında, Taliban'in askeri karargahları ve Taliban lideri Molla Muhammed Ömer'in evinin vurulduğu da kaydedildi. 
     Afganistan'da yönetimi elinde tutan Taliban'ın 300 askerinin devrik hükümet güçlerine katıldığı ileri sürüldü. 
     Öte yandan, Özbekistan'ın, birliklerini Afganistan sınırına kaydırarak, burada yığınak yapmakta olduğu öne sürüldü, Afganistan'da Taliban yönetimine karşı savaşan Kuzey İttifakı'nın, yarın şafakla birlikte saldırıya geçeceği bildirildi. 
     
     Sivil halk ne olacak 

     ABD ile İngiltere'nin, Usame Bin Ladin'i teslim etmeyen aşırı dinci Taliban kontrolündeki Afganistan'a yönelik harekatı, ''terörizmle mücadele'' çerçevesinde Batı ülkelerinden tam destek buldu, ancak Afganistan'daki sivil halkın geleceği ile ilgili kuşkular dile getirildi. 
     ABD, birçok ülkeyi harekat ile ilgili olarak bilgilendirdi ve hedefin Bin Ladin değil, tüm terörist ağı olduğunu açıkladı. 
     ABD'nin Afganistan'a yönelik operasyonunun ardından, Başbakan Bülent Ecevit'in başkanlığında yapılan toplantıya ilişkin açıklamada, ''Terörizme karşı uluslararası bir mücadelenin gerekliliğini öteden beri savunan Türkiye, bu konuda gerek uluslararası hukukun güçlendirilmesini ve gerekse bu çerçevede uluslararası bir işbirliği organizasyonunun oluşturulmasını desteklemektedir'' denildi. 
     ABD Başkan Yardımcısı Dick Cheney'in, Başkan Bush adına Cumhurbaşkanı Ahmet Necdet Sezer'i arayarak, Amerika Birleşik Devletleri'nin Afganistan'da askeri bir harekat başlatmakta olduğunu bildirdiği kaydedildi. 
     Almanya Başbakanı Schröder, Afganistan'daki ''terörist hedefler''e yönelik ABD harekatını desteklediğini açıklarken, ABD Başkanı George Bush, Rusya Devlet Başkanı Vladimir Putin'e ve Fransa Cumhurbaşkanı Jacques Chirac'a anında bilgi verdi. 
     İsrail, ABD'nin düzenlediği harekata tam destek verdiğini açıkladı, Fransa Cumhurbaşkanı Jacques Chirac, Fransız birliklerinin, Afganistan'a düzenlenen askeri operasyona katılacaklarını bildirdi. 
     Rusya, ABD'nin Afganistan'a yönelik askeri operasyonunu desteklediğini açıkladı, AB Dönem Başkanı Belçika'nın Başbakanı Guy Verhofstadt, ABD'nin Afganistan harekatının başlamasından sonra, üye ülkelerin başkentlerine danışarak, AB adına yaptığı açıklamada, ABD'ye ve harekata katılan müttefiklere tam destek verdiklerini söyledi. 
     Belçika Başbakan Yardımcısı ve Dışişleri Bakanı Louis Michel, Afganistan harekatında sivillerin de ölebileceğini, bunun sorumlusunun ABD değil, Taliban olacağını ifade etti. 
     Öte yandan, Afganistan'a yönelik operasyonun başlamasının ardından bölge ülkelerinde istikrarın bozulmasından endişe eden ABD Başkanı George Bush, Dışişleri Bakanı Colin Powell'ı, Pakistan ile Hindistan'a gönderme kararı aldı. 
     ABD Federal Soruşturma Bürosu FBI , Afganistan'a yönelik operasyonun başlamasının ardından, terörist saldırı düzenlenebileceği endişesiyle tüm yerel polis birimlerini alarma geçirdi. 
     
     Taliban bedelini ödeyecek 

     ABD Başkanı Bush, saldırıların arkasında olduğuna inanılan Suudi asıllı Usame Bin Ladin ve terör örgütü El Kaide'nin yanı sıra Taliban'ın askeri imkanlarının da hedeflendiğini bildirdi. 
     Bush, 20 Eylül'de Amerikan Kongresi'nde yaptığı tarihi konuşmayı hatırlatarak, Afganistan'daki Taliban yönetiminden, Bin Ladin ve adamlarının ABD'ye teslim edilmesi, El Kaide terör kamplarının kapatılması yönündeki taleplerinin karşılanmadığını söyledi. Başkan Bush, ''Bu talepler yerine gelmedi. Şimdi Taliban, bunun bedelini ödeyecek'' diye konuştu. 
     
     Bin Ladin'den cihat çağrısı 

     Harekat sırasında zarar görmediği belirtilen Usame Bin Ladin, Katar'ın El Cezire televizyonundan yayımlanan videobanttaki açıklamasında, Afganistan ve kendisine yönelik savaşın ''İslam'a açılmış savaş'' olduğunu öne sürerek, Cihat çağrısında bulundu. 
     El Cezire televizyonunun haberine göre, uluslararası terörist Usame Bin Ladin'in örgütü El Kaide'nin sözcüsü, ABD'de 11 Eylül'deki terörist saldırıların, Washington'ın İsrail'e verdiği destek yüzünden düzenlendiğini söyledi. 
     Afganistan'daki Taliban yönetimi tarafından yapılan açıklamada da ABD'nin İngiltere ile başlattığı harekat, ''terör eylemi'' olarak nitelendirildi. 
     Açıklamada, bombardımanın ''büyük hasara yol açmadığını'' öne sürüldü. 
     Afganistan'daki Taliban yönetiminin Savunma Bakanı Yardımcısı Molla Nur Ali, ABD ve İngiltere'nin bombardımanına karşı kendilerini savunmaya hazır olduklarını söyledi. 
     Taliban'ın Pakistan Büyükelçisi Abdül Selam Zaif, Afganistan'a yönelik hava harekatında, sivillerin öldüğünü ileri sürdü. 
     
     Harekata tepkiler 

     Afganistan'a yönelik harekat, 11 Eylül'deki terör eylemlerine, askeri bir misilleme ile cevap verilmesine karşı olan barış yanlıları ve Taliban'a yakın çevreler tarafından tepkiyle karşılandı. 
     İngiltere Başbakanı Tony Blair'in, ülkesinin askeri güçlerinin ABD güçlerinin yanında Afganistan'a yönelik askeri harekata katıldığını açıklamasının ardından, Başbakanlık önünde toplanan savaş karşıtları, protestolara başladı. 
     İngiltere ile Almanya'da güvenlik önlemleri artırılırken, İtalya'daki Cub, Rdb ve Cobas adlı işçi sendikaları, savaşa karşı meydanlara döküldü, askeri harekatı protesto etti. 
     Yunanistan'ın başkenti Atina'da, Sol İttifak Partisi Sinaspismos'un çağrısı ve çeşitli sol örgütlerin katılımı ile ''savaş karşıtı'' bir gösteri düzenleneceği bildirildi, güvenlik önlemleri artırıldı. 
     İtalya'nın başkenti Roma'da da yüzlerce kişi, ABD'nin Afganistan'a yönelik harekatını protesto etti. 
     Terörizmle mücadele kapsamında diplomasi mekiğinde duraklardan biri olan İran, ABD ve İngiltere'nin Afganistan'a yönelik bombardımanını ''kabul edilemez'' olarak nitelendirdi. 
     






</TEXT>
</DOC>
