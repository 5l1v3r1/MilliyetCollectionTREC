<DOC>
<DOCNO> 20862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sondun07.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den vatandaşlarına "Bin Ladin" uyarısı 
</HEADLINE>
<TEXT>

     Suudi terörist Usame Bin Ladin'e bağlı terörist grupların, yurtdışında yaşayan ABD vatandaşlarına saldırı düzenlemeyi planladığı bildirildi. 
     ABD Dışişleri Bakanlığı'ndan yayımlanan bildiride, bu konuda istihbarat alındığı belirtilerek, ''ABD, yurtdışında yaşayan Amerikan vatandaşlarının, terörist Usame Bin Ladin'le ilişkisi olan grupların terörist saldırı tehditlerinin hedefleri arasında bulunduğunu öğrenmiştir. Geçmişte bu tür gruplar, resmi veya sivil hedef ayrımı gözetmemişlerdir'' denildi. 
     Bildiride, bu istihbaratın ciddiye alındığı ve yurtdışındaki Amerikan diplomatik birimlerinde alarma geçildiği kaydedilerek, Amerikan vatandaşlarına bu duruma karşı dikkatli olmaları çağrısında bulunuldu. Afganistan'da yaşadığı tahmin edilen Bin Ladin'in, 1998 Ağustos'unda Kenya'nın başkenti Nairobi ve Tanzanya'nın başkenti Darüsselam'da ABD büyükelçiliklerine düzenlenen, 12'si Amerikalı olmak üzere 224 kişinin öldüğü ve binlerce kişinin yaralandığı bombalı saldırıların arkasında olduğu öne sürülüyor. Bin Ladin, ABD'nin en çok aranan teröristler listesinin başında bulunuyor. 







</TEXT>
</DOC>
