<DOC>
<DOCNO> 18216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sonspo13.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Gürcan "Ali Sami Yen’deki eksiklikler giderilebilir" 
</HEADLINE>
<TEXT>

     Galatasaray Kulübü Genel Sekreteri Celal Gürcan, UEFA’nın Ali Sami Yen Stadı’nda gördüğü eksiklerin, kulüple birlikte, Gençlik ve Spor İl Müdürlüğü, İstanbul Valiliği ve Emniyet Müdürlüğü’nün işbirliği ile giderilebileceğini söyledi. 
     Bu sıkıntıların, altından kalkılmayacak sorunlar olmadığını kaydeden Gürcan, UEFA’nın verdiği para cezasına itiraz edeceklerini, ancak belirtilen diğer konularda itiraz etmenin anlamı bulunmadığını söyledi. Gürcan, "Çünkü bunlar insani konular ve eksikler. Demek ki bazı şeyler görmüşler" dedi. 
     UEFA’nın belirttiği sıkıntıların bir kısmının protokol tribününde yaşandığını ve burayı Galatasaray’ın değil Gençlik ve Spor İl Müdürlüğü’nün organize ettiğini kaydeden Gürcan, şöyle devam etti "Protokol tribününün önüne ek koltuklar konuldu. UEFA stat gözlemcisinin yerine, devlet büyüklerimizin korumaları oturdu. UEFA Team’in konuşlandığı odanın önündeki camın kenarına uzun tahta sıralar konulup, önüne insanlar oturdu. 200 kişilik protokol tribünü 400 kişiye çıkartıldı." 
     Celal Gürcan, UEFA’nın saha içinde ve dışında rakip takım için daha üst düzeyde güvenlik istediğini, bunun da İstanbul Valiliği ve Emniyet Müdürlüğü ile yapılacak toplantılarla giderilebileceğini ifade etti. 
     Gürcan, açık tribünde aralara taraftarların oturması konusunda da önlemler alınması gerektiğini belirterek, bunun ya emniyet güçlerinin denetiminde ya da kendilerinin özel güvenlik birimleriyle sağlanabileceğini vurguladı. 
     UEFA’nın belirttiği eksikleri tek başlarına düzeltmelerinin mümkün olmadığını belirten Gürcan, İstanbul Valiliği, Emniyet Müdürlüğü ve Gençlik ve İl Müdürlüğü ile çözümler bulmalarının gerektiğini sözlerine ekledi. 
     







</TEXT>
</DOC>
