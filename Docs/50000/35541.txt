<DOC>
<DOCNO> 35541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/spor/spo15.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Milliler döndü      AVRUPA Şampiyonası finalleri hazırlıkları için İtalya’ya giden A Milli Basketbol Takımı İstanbul’a döndü. Bosna Hersek’i 87-64, Ukrayna’yı 73-58 yenen milliler, İtalya’ya ise 78-56 mağlup olmuştu. Ay-Yıldızlı ekibimiz, iki günlük iznin ardından 7 Ağustos’ta Ankara’ya gidecek. 
     
Gençler harika      PORTEKİZ’deki Avrupa Şampiyonası grup elemelerinde Genç Erkek Basketbol Milli Takımımız, farklı İrlanda galibiyetiyle grup liderliğini garantiledi. Rakibini 127-76 deviren ekibimiz, daha önce de İngiltere’yi 97-90, Portekiz’i de 87-58 mağlup etmişti. 
     
Rekorsuz gün      ÇANAKKALE’deki Türkiye Büyükler Halter Birinciliği’nde dün rekor çıkmadı. Erkeklerde 85 kiloda Mehmet Yılmaz, koparmada 170, silkmede 197.5 ve toplamda 367.5, 94 kiloda Dursun Sevinç de, koparmada 160, silkmede 200 ve toplamda 360 kilo kaldırarak birinciliği kazandı. 
     
Körfez iyi yolda      SEZON açılışında Real Sociedad’ı 2 - 1 yenen Kocaelispor, olumlu sinyal verdi. Başkan Sefa Sirmen, şampiyonluğa oynayacak kapasitede kadro oluşturduklarını, bölgedeki sanayicilerden de ekonomik destek beklediklerini söyledi. Teknik Direktör Hikmet Karaman ise, "Hedefimiz Avrupa" dedi. 
     
Denizli’de bayram      TSYD Ege Kupası’nı ikinci kez müzesine götüren Denizlispor, Coulibaly’nin sözleşme imzalamaya hazır olduğunu bildirmesiyle çifte sevinç yaşadı. Denenen Brezilyalılar Ricardinho, Junior ve Edu’nun gönderileceği bildirildi. Denizlispor, bugün 19.00’da Göztepe ile hazırlık maçı yapacak. 
     
Levski Sofya galip      GALATASARAY’ın Şampiyonlar Ligi 3. ön eleme turundaki Bulgar rakibi Levski Sofya, lige üç puanla başladı. Beroe’yi konuk eden Levski, Genchev’in 52. dakikadaki golüyle 1 - 0 galip geldi. Öte yandan yönetimin isteği üzerine Bulgar ekibi ile oynanacak maç 20.45’ten 19.30’a alındı. 
     
Taffarel’den sitem      İTALYAN Parma’ya transfer olan Taffarel, Galatasaray’a sitem etti. La Gazzetta dello Sport Gazetesi’nin hafta sonu eki "Sport Week"e demeç veren Brezilyalı kaleci, "Gerek ekonomik, gerekse insani bazı sorunlarım vardı. Beş aylık paramı hala alamadım. Terim’den sonra Lucescu’nun göreve gelmesi bende düş kırıklığı yarattı" dedi. 
     
Rallye, Türkiye’de      FRANSA’da start alan Master Rallye’de araçlar, dün Türkiye’ye girdi. Keşan, Biga, Eskişehir, Konya güzergahını takip ettikten sonra Suriye’ye geçecek olan ekipler, 11 Ağustos’ta Ürdün’de finiş görecek. Rallide ülkemizi temsil eden Vural Ak - Mehmet Becce ikilisi, genel klasmanda 11., T1 sınıfında ise üçüncü sırada yer alıyor. 
     
Köp mahkemelik      TÜRKİYE Judo, Kuraş, Aikido ve Vuşu Federasyonu Başkanı İbrahim Öztek, sahte sporcu belgesi düzenleyen Aziz Köp’ün tüm yetkilerini 13 Haziran’dan itibaren iptal ettiklerini bildirdi. Öztek, "Köp eski bir vuşu sporcusudur. Daha önce sicili iyi olmadığı için haklarını iptal edip, kendisini mahkemeye vermiştik" açıklamasını yaptı. 
     
Başkentte final günü      TSYD Ankara Şubesi tarafından düzenlenen turnuvada Yimpaş Yozgat ve Ankaragücü finalist oldu. İlk maçta Y.Yozgat, 1-1 biten maçta penaltılar sonunda Antalyaspor’u 7-6 mağlup ederek, finale çıktı. Ankaragücü ise Malatya’ya gol yağdırarak, karşılaşmayı 6-1 kazandı. Final maçı bugün 19 Mayıs Stadı’nda 20.30’da başlayacak. 
     



 SPOR 






















</TEXT>
</DOC>
