<DOC>
<DOCNO> 9586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sontur20.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD'deki deprem Türkiye'de olsaydı 7 bin yapı yıkılırdı" 
</HEADLINE>
<TEXT>

     Jeofizik Mühendisleri Odası Genel Başkanı Prof. Dr. Ahmet Ercan, ABD'de meydana gelen depremin Türkiye'de yaşanması durumunda, yaklaşık 7 bin yapının yıkılacağını söyledi. 
     Prof. Dr. Ercan, San Andreas Kırığı'nın Kuzey Anadolu Fayı KAF gibi davrandığını, KAF'ın en çok 8 büyüklüğünde, San Andreas'ın da 8-8.5 büyüklüğünde deprem üretebileceğini bildirdi. 
     ABD'deki depremin çıkardığı enerji açısından Gölcük'tekinden 8 kat daha küçük olduğunu vurgulayan Prof. Dr. Ercan, şunları söyledi 
     'Bizim tespitlerimize göre ABD'deki deprem, 10 tane atom bombasının çıkardığı enerjiye eşit bir enerji çıkardı. Sarsıntı süresi 22 saniye, kırık boyunun da 30 kilometre olmasını bekliyoruz. Kırğın yırtılma alanı 500 kilometrekare. Deprem merkezinden 44 kilometre uzaklığa kadar sıvılaşma ve yan yatma tehlikesi oluşturmakta. Yıkım şiddeti Marcalli skalasına göre 9. Bu deprem Türkiye'de olsaydı yaklaşık 7 bin yapı yıkılırdı. Ama orada yıktığı yapı yok veya sayı çok az. Yine Türkiye'de 800 kişinin göçük altında kalması, 2 bin 400 civarında da yaralı olması gerekirdi. Oysa ABD'deki bunun binde biri kadar. Bu şunu gösteriyor ki, her şey doğru yerde sağlam yapı yapmaya bağlı ve yer seçiminde jeofizik projelerine yer vermek çok önemli. Bu deprem, Türkiye için çok güzel bir örnek.'' 




</TEXT>
</DOC>
