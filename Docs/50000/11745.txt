<DOC>
<DOCNO> 11745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/ekonomi/eko08.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar yeni başkanla anlaşamadı 
</HEADLINE>
<TEXT>

     Merkez Bankası Başkanı Süreyya Serdengeçti ile piyasa yapıcısı bankaların katıldığı toplantıda taraflar borçlanma ve döviz politikası üzerinde anlaşamadıkları iddia ediliyor 
     21 Mart'ta yapılacak 2 - 2.5 katrilyon lira arasında olduğu tahmin edilen iç borç geri ödemesi öncesi açılacak ihale konusunda bankaların ilginç bir formül önerisini bürokratların geri çevirdiği öğrenildi. 
     Edinilen bilgiye göre bankalar faizlerin çok dalgalı olduğu bir ortamda 21 Mart ödemesinin gecelik faize endeksli bir faizle atlatılmasını içeren bir formül önerdiler. Formül, İMKB repo piyasasında oluşacak gecelik faize yüzde 10 eklenmesiyle ortaya çıkacak rakamın borçlanmada geçerli olacak faiz olması üzerine kurulu. Buna göre gecelik faiz 1.1 katsayısıyla çarpımından çıkan rakam üzerinden iç borç faiz ödemesi yapılacak. Vadenin ise 3 aylık olacağı belirtiliyor. 
     Toplantıya katılan Serdengeçti ve diğer bürokratlar bu öneriye sıcak bakmadıkları belirtilirken vade konusunda olumsuz bir tavır olmadığı ifade ediliyor. 
     Bankaların bir diğer istekleri ise dolar kurunun aşağıya çekilmesi ve bu konuda Merkez Bankası'nın aktif olması yönünde olduğu belirtiliyor. Dolar için 900 bin liranın uyguan olduğunu, kurun 1 milyon liranın üzerinde kalması durumunda piyasaların yılsonu beklenti rakamının 1 milyon 200 bin liraya kadar çıkabileceği uyarısında bulunan bankacılar, böyle bir seviyenin yurtdışına para transferini hızlandırabileceği konusundaki endişelerini de dile getirdikleri kaydediliyor. 
     Kurun yüksekliği konusuna bürokrat kesiminin de katıldığı ancak Merkez Bankası'nın döviz piyasasına sert müdahalesinden yana olmadığı da toplantıda konuşulanlar arasında olduğu belirtiliyor. 
     Bu arada 21 Mart'ı sorunsuz atlatmanın yollarını arayan Hazine'nin ihaleden vazgeçebileceği veya halka arzın denenebileceği de gündeme gelen konular arasında bulunuyor. Bankacıların dövize endeksli tahvil ihraç edilmesi önerisinin ise kabul edilmediği edinilen bilgiler arasında. 
     
Kamu bankalarına özel tertip tahvil      Hazine'nin kasım krizinde olduğu gibi bu krizde de kamu bankalarına yine özel tertip tahvil vereceği belirtiliyor. Edinilen bilgiye göre, Hazine, Ziraat Bankası ve Halkbank'a, ikişer katrilyon liradan az olmamak üzere TL ve yaklaşık 1 milyar dolarlık dövize endeksli özel tertip tahvil verecek. 
     Görev zararları karşılığı Hazine tarafından verilecek bu kağıtlarla piyasalar üzerindeki en büyük baskıyı oluşturan iki büyük kamu bankası piyasaların dışında tutulacak. Bu arada 21 Mart itfasının 1 katrilyonu aşkın bölümünün kamu bankalarına ait olması da ihalede bir diğer rahatlatıcı unsur olarak görülüyor. Benzer bir uygulamanın Fon bankaları için de yapılması ve daha önce sağlanan 6.1 milyar dolarlık özel tertip kağıdın bir bölümün daha Fon bankaları için kullanımı planlanıyor. 
     Bütün bu uygulamalara ek olarak, munzam karşılıklarda da yeni bir düzenleme yapılarak, bankaların nakit kullanım alanlarının biraz daha genişletilmesi planlanıyor. 
     


 EKONOMİ 















</TEXT>
</DOC>
