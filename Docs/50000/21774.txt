<DOC>
<DOCNO> 21774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/soneko26.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Program uygulanırken gerekli uyarılarda bulunacağız" 
</HEADLINE>
<TEXT>

     Türk Sanayicileri ve İşadamları Derneği TÜSİAD , ''Ülkeyi krizden kurtaracak sihrin IMF kaynağında değil, ekonomi yönetimi anlayışının değişmesinde yattığının unutulmaması'' gerektiğini bildirdi. 
     TÜSİAD'dan yapılan açıklamada, Hükümetin ''2001-2003 Türkiye'nin Güçlü Ekonomiye Geçiş Programı'', Merkez Bankası'nın ''2001 Yılı Para Politikası Raporu'' ve ''IMF Niyet Mektubu''nun 19 Şubat'taki mali krizden yaklaşık 3 ay sonra 15 Mayıs'ta kamuoyuna duyurulduğu hatırlatıldı. 
     Bu üç ay süresince, Türkiye'de, hem siyaset yapma hem de ekonomi yönetme anlayış ve yöntemlerinde belirli bir değişim sürecinin ilk işaretlerinin görüldüğü belirtilen açıklamada, TÜSİAD, bu değişim sürecinin hızlanmasını ve demokratik açıdan çağdaş, ekonomik açıdan güçlü standartlara süratle gelinmesini arzu ettiği vurgulandı. 
     Açıklamada, şu görüşlere yer verildi 
     ''Gerek diğer ülkelere, gerekse de Türkiye'ye verilen fonlarla karşılaştırıldığında, IMF'den elde edilen yüksek miktardaki kaynak, ekonomimizin içinden geçtiği krizin çok boyutluluğu ve derinliği ile orantılıdır. Bu nedenle, rehavete kapılmamalı ve bu kaynağın iyi kullanımına odaklanmalıyız. Ülkeyi krizden kurtaracak sihrin IMF kaynağında değil, ekonomi yönetimi anlayışının değişmesinde yattığı unutulmamalıdır.'' 
     Söz konusu kaynakların önemli bir bölümünün, kamu ve fon bankalarının mali piyasalar üzerinde yaratmış olduğu fon talebinin baskısından kurtulmaya yönelik olarak kullanılacağının belli olduğu belirtilen açıklamada, şöyle denildi 
     ''IMF niyet mektubunda da hükümet tarafından dile getirildiği gibi özellikle kamu ve fon bankalarının gecelik borçlanma piyasasından çekilmeleri, Merkez Bankası'nın repo desteğinden kurtulmaları, rehabilitasyonları, yeniden yapılanmaları, satış ve tasfiye edilmeleri gibi yapısal politikalar listesi, Bankacılık Sektörü Reformu bölümünde genellikle Mayıs ayı sonu zamanlaması ile yer almaktadır. Bu reformların gerçekleştirilmesinde Hükümet ve Meclis azami iradesini ve becerisini sergilemelidir.'' 
     
     Gerekli uyarılarda bulunacağız 
     Açıklamada, yapısal reformların diğer ana başlıkları olan Mali Şeffaflık ve Yönetim, Türkiye Ekonomisinde Özel Yerli ve Yabancı Sermayenin Rolünün Artırılması, Kamu Maliye Politikası ve Kamu Borç Yönetimi bölümlerinin altında yer alan yapısal reformların da süratle hayata geçirilmesinin elzem olduğu vurgulandı. 
     TÜSİAD'ın, programın 2001 yılı milli gelir ve enflasyon hedeflerini iddialı bulmakla birlikte, döviz piyasalarında istikrarın sağlanabilmesi ve para ve hazine kağıtları piyasalarında faizlerin aşağı çekilebilmesi durumunda ekonominin içinde bulunduğu derin kriz ortamından yavaş yavaş çıkılabileceğine inandığı belirtilen açıklamada, şöyle denildi 
     ''TÜSİAD, programın uygulanmasının yakından takibini yapacak, sosyal uzlaşma ortamının güçlendirilmesine çalışacak, uygulanacak olan önlemlerin gelir dağılımını daha da bozucu etkiler yapmaması için öneriler geliştirecek ve gerekli uyarılarda bulunacaktır.'' 







</TEXT>
</DOC>
