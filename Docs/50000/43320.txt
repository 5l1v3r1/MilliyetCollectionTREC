<DOC>
<DOCNO> 43320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/guncel/gun08.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör, polis devleti yolunu açar mı 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     ABD’deki terörist saldırı sonrası gözler artan güvenlik önlemlerine çevrildi. Gazeteci Kürşat Başar, bu durumun Avrupa’nın insan hakları normlarında değişiklik yaratacağını, hatta bir polis devleti modelinin yaygınlaşabileceğini söyledi. Terörün sürmesi durumunda, polis devleti modeli yaygınlaşır mı Tarafların görüşler şöyle 
     
     Ufuk Uras ÖDP Genel Başkanı 
Demokrasi vazgeçilemez      Demokrasinin köklü kazanımlarından kolay kolay vazgeçilebileceğini düşünemiyorum. Terörün panzehiri insan hakları, hukuk, demokrasi ve barışın kazanımlarıdır. Avrupa’daki kültür, Amerika’dan çok farklıdır. Avrupa kültürlü, kimlikli, çok inançlı bir yapıdır. Dolayısıyla bu mozayiği ortadan kaldıracak politikalar, Avrupa’nın demokratik kamuoyunda çok tutmaz. Terör zaten demokrasiyi ortadan kaldırır. Demokrasiyi daraltarak teröre hizmet etmiş oluruz. Kıta Avrupasında polis devleti fikri zor geliyor. 
     
     Rıdvan Budak DSP Milletvekili 
Polis devleti yaygınlaşmaz      Terör olayları polis devleti modelini yaygınlaştırmaz. Terörü etkisizleştirmenin yolu demokrasiyi sonuna kadar kullanılabilir hale getirmektir. Herkes demokrasinin polisi, jandarması olduğunda terör nefes alamayacaktır. Önemli olan terörü kaynağında kurutabilecek istihbarata sahip olmaktır. Bu istihbaratı da halkın destek verebileceği bir ortamda, özgürlükleri tanıyarak sağlayabilirsiniz. 
     
     Dr. Emin Gürses Terör uzmanı 
Zaten polis devleti var      Bu ülkelerin polis devletine dönüşeceğini söylemek doğru değil, çünkü zaten bunlar polis devletidir. Yabancıların polis tarafından takip edildiğini biliyoruz. Örneğin İngiltere’de yabancılar polis tarafından izlenir. Üniversitelerdeki Iraklı, Suriyeli, İranlılar İngiliz istihbaratı tarafından takip edilir. Kadın tuvaletleri dışında hemen hemen her tarafta, gece kulüplerinin erkek tuvaletlerinde bile kamera vardır. Buradaki polis devleti görüntüsü verilmemesinin nedeni, bu ülkelerin zenginliğidir. 1998 yılında İngiltere’de 67 kişi gözaltında öldü. Bunlara hemen bir kılıf uydurdular. 
     
     Altan Öymen CHP eski Genel Başkanı 
Masumlar cezalandırılmasın      ABD’deki olay, dehşet verici bir olay. Bunu organize edenler yakalanıp, cezalandırılırken eski yanılgılara düşmemek çok önemli. 20 yüzyıl tarihi, "terörü önleyeceğim" gerekçesiyle özgürlükleri yok etmeyi başlıca tedbir sayan, polis devletlerinin ortaya çıkmasının örnekleriyle doludur. Bunlar terörü önleyemedikleri gibi, teröristler yerine masum insanları cezalandırmışlardır. Ülkelerine, huzur ve sükünet getiriyorum diye mezarlık sükuneti getirmişlerdir. Buna karşılık, teröre karşı mücadeleyi demokrasi içinde, hak ve özgürlükleri çiğnemeden başarıya ulaştıran devletler de vardır. Kaldı ki bugünkü çağdaş imkanlar çerçevesinde geçmişe göre daha kolaydır. 
     
     Ali Bayramoğlu Sabah Gazetesi Yazarı 
Hukuk gerileyebilir      Ortaya çıkan yeni dünya düzenindeki bu düzensizlik, milli güvenlik ve savunma faktörlerini, hukuk ve demokrasinin önüne çıkarmaya aday görünüyor. Öte yandan terörün anonim bir düşman olmasından kaynaklanabilecek sürekli bir savaş hali, ilkelerden çok faydanın ön planda olacağı bir düzene işaret ediyor. Dünya çapında, demokrasi ve hukuk alanında gerileme riski çok fazladır. Bu risk herşeyden önce Türkiye gibi yarı demokrat çevre ükelerini vurmaya adaydır. 
     
     Aykut Oray Sanatçı 
Polis güvenliği artacak      Türkiye’de polis devleti dışında bir devlet olduğunu zannetmiyorum. Avrupa insan hakları diye bar bar bağırırken, kendisi insan hakları ihlallerine başlayacaktır. Zaten bunu yapıyorlardı. Avrupa, zaten çifte standart kullanan, teröristleri besleyen, kültür ve din farkından ötürü Türkiye’ye her türlü terbiyesizliği yapan ülkeler topluluğu. Onlarda da polis devleti vardı ancak bu tastiklenecek, su yüzüne çıkacak. Terör bahanesiyle polis güvenliği artacak. 
     



 GÜNCEL 






















</TEXT>
</DOC>
