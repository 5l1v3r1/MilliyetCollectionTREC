<DOC>
<DOCNO> 48513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/spor/spo03.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
JARDEL HATAYDI 
</HEADLINE>
<TEXT>

Galatasaray Teknik Direktörü Lucescu, yönetimi Brezilyalı oyuncuyu satmamaları konusunda uyardığını söyledi, "Onu Juventus alacaktı. Kalsa şimdi 20 milyon dolar kazanmıştık" dedi 
     HALİL ÖZER 

     Acele davrandılar’ 
     SARI - Kırmızılı takımın teknik patronu Mircea Lucescu, yönetimin Jardel’i Sporting Lizbon’a satmakla büyük bir hata yaptığını söyledi. Rumen hoca, yöneticileri uyarmasına rağmen acele hareket edildiğini ifade etti, "Ben onlara Jardel’i, Juventus alacak dedim. Eğer beni dinleselerdi bugün en azından 20 milyon dolar kazanacaklardı" diye konuştu. 
     
     Fırsat kaçırdık’ 
     BÜYÜK bir fırsatı kaçırdıklarını kaydeden Lucescu, "Juventus şimdi her yerde santrfor arıyor. İlk gelecekleri yer bizdik" yorumunda bulundu. Yönetimin kendisi ile bir yıl da çalışmak istediğini sözlerine ekleyen tecrübeli teknik adam, "Ama şu ana kadar oturup görüşmedik. Geçen yıldan kalan alacaklarım var. Öncelikle bunların temizlenmesi gerek" ifadesini kullandı. 
     
     Derdimiz çok’ 
     GALATASARAY’IN şu anda çok derdi olduğunu da söyleyen Lucescu şöyle konuştu "Savunmada oynatacak adam bulamıyorum. Orta saha Beşiktaş maçında bir alemdi. Mondragon gelip bana söyledi. Zaten onun söylemesine gerek yoktu. Ben görüyordum. Herkes ayrı telden çalıyordu. Eskiden Emre ve Okan vardı. Ama artık onlar yok. Allah’tan ikinci yarı herkes yüreğiyle oynadı." 
     
     Lazio’dan rahatız’ 
     LUCESCU dün düzenlediği basın toplantısında "Büyük bir maç oynayacağız. İkinci tur için umudumuzu son müsabakaya bağlamayacağız. Biz Lazio’dan daha rahat olacağız. Lig’de Beşiktaş’la karşılaşmamız iyi bir şans oldu. Çok iyi bir takıma karşı oynadık ve hatalarımızı en iyi şekilde gördük" dedi. Rumen hoca "Galatasaray’da çok mutluyum. Tek rahatsızlığım parasal konular" diye konuştu. 
     
Üstel’den savunma      YÖNETİCİ Aziz Üstel, bir televizyon kanalına yaptığı açıklama ile Fenerbahçe cephesinden büyük tepki alınca dün kendini savundu. Üstel, "Bu bir gazeteci kurnazlığı oldu. Bana sordukları soruyu yayınlamadan direk benim verdiğim yanıtı söylediler. Ben sadece Fenerbahçe’nin Avrupa Kupaları’nda iddiasının kalmadığını ancak Türkiye’de kendilerinin en büyük rakipleri olduğumuzu söylemek istedim" dedi. 
     
Milano’ya davet      GALATASARAY yönetimi, Milan Teknik Direktörü Fatih Terim ile birlikte Interli Okan, Emre ve Hakan Şükür’ü arayarak Lazio maçına davet etti. Ancak antrenman saatlerinin geç olması nedeniyle hem Terim, hem de üç oyuncu maça gelmelerinin bugün kesinleşebileceğini söylediler. 
     
Cim-Bom’a yakın koruma      GALATASARAY, Lazio ile oynayacağı Şampiyonlar Ligi maçı için dün sabah özel bir uçakla İtalya’nın başkenti Roma’ya geldi. Güvenlik nedeniyle Leonardo da Vinci Havalimanı yerine Campeone Havalimanı’na indirilen kafile yakın korumaya alındı. Futbolcuların pasaport kontrolünün bir hayli uzun sürmesi dikkati çekti. 
     
Turun anahtarı Lazio’da      GALATASARAY, Şampiyonlar Ligi D Grubu’nda beşinci ve en kritik sınavını İtalyan Lazio’ya karşı rakip sahada verecek. Grupta 7 puan ve averajla lider durumda bulunan Cim - Bom, galip geldiği taktirde ikinci tur için büyük avantaj yakalayacak. Grubun diğer maçında PSV Eindhoven ile Nantes da Eindhoven’da kozlarını paylaşacaklar. 
     
     HAKEM Nikolai Levnikov Rusya 
     STAT Roma Olimpiyat 
     SAAT 21.45 
     TV Star 
     
Suat yedek      BEŞİKTAŞ maçında ilk yarıda oynadığı futbolla Lucescu’nun tepkisini çeken Suat, Lazio maçında yedek kulübesinde oturacak. Ayrıca sakatlığı bulunan Hasan Şaş, takımdaki yerini alacak, Hakan Ünsal forma giyemeyecek. Rumen hocanın, Victoria’ya şans tanıması halinde, Ergün’ü orta sahaya çekmesi bekleniyor. Galatasaray, son çalışmasını dün gece Olimpiyat Stadı’nda yaptı. Cim-Bom ikinci tura çıkarsa futbolculara ekstra prim olarak 75 bin dolar ödenecek. 
     



 SPOR 























</TEXT>
</DOC>
