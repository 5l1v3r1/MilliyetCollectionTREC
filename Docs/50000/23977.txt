<DOC>
<DOCNO> 23977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/guncel/gun04.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Organ nakli peygamber mucizesi’ 
</HEADLINE>
<TEXT>

     ANKARA Milliyet 

     Diyanet İşleri Başkanı Mehmet Nuri Yılmaz, vatandaşlardan organ bağışı yapmalarını isteyerek, organ bağışının İslam dininin özünde olduğunu söyledi. 
     "Dirildiğimde organlarım ne olacak diye kafa yormanın bir anlamı yok" diyen Yılmaz, "Organ bağışı büyük bir sevaptır" dedi. 
     Yılmaz, geçtiğimiz günlerde Gazi Üniversitesi'nde kalp nakli yapılan 8 yaşındaki Mehmet Saygın, Sağlık Bakanlığı Tedavi Hizmetleri Genel Müdür Yardımcısı Yaşar Naci Us ve ameliyatı gerçekleştiren Dr. Mehmet Emin'i kabul etti. 
     Yılmaz, kalp nakli olan Mehmet Saygın'a sağlık dileğinde bulundu. Kalp nakli ile bir mucizenin gerçekleştiğini belirten Yılmaz, ölmek üzere olan bir insana hekimler tarafından hayat verildiğine dikkati çekti. Bunu "peygamber mucizesi" olarak nitelendiren Yılmaz, kalp, doku, böbrek ve karaciğer nakil işlemlerinin organ bağışlanarak yapıldığına işaret etti. Yılmaz, organ naklinin dini açıdan da önem taşıdığını vurgularken, "Organ bağışı dini açıdan sevaptır. Organlar çürüyeceğine, hayat kurtarmada kullanılması büyük bir sevaptır. Dirildiğimde organlarım ne olacak diye sormanın, bu konuda kafa yormanın anlamı yok" diye konuştu. 
     Yılmaz, Sağlık Bakanlığı'nca hazırlanan Organ Bağışı Yönetmeliği'nde yer alan koşullara göre organ bağışından bedel alınmayacağını ve iki şahit huzurunda yapılmasının da dine uygun olacağını bildirdi. 
     



 GÜNCEL 


















</TEXT>
</DOC>
