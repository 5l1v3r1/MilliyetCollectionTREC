<DOC>
<DOCNO> 10940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/spor/spo01.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci yaşam 
</HEADLINE>
<TEXT>

Bild gazetesinin sorularını yanıtlayan Beşiktaş Teknik Direktörü Daum, Türkiye’de yeniden doğduğunu söyledi 
     ZEKİ DOMAÇ - FRANKFURT 

     BEŞİKTAŞ Teknik Direktörü Christoph Daum, kendisini uyuşturucu skandalının ortaya çıkmasının ardından adım adım izleyen Bild gazetesinin muhabiri Vim Vomland’ın sorularını yanıtladı. Gazetede bir hayli geniş yayınlanan söyleşide Daum, yeniden doğduğunu söyledi ve "Evde dolap monte edecek adam değilim. Futbolsuz yaşayamazdım" ifadelerini kullandı. 
     YAPTIĞI yanlışın gurur duyulacak bir olay olmadığını vurgulayan Siyah - Beyazlı takımın hocası, "Ancak artık aynaya bakabiliyorum. Türkiye’de ikinci yaşamım başladı. Daha deneyimli ve daha dikkatliyim. Yaraların bilincindeyim. Taraftarın ve kamuoyunun baskısını anlıyorum. Tepkileri ancak başarılarla atlatabileceğimi biliyorum" diye konuştu. 
     DAUM, "Köln’de haftada iki gün doktora gidip, tedavi oluyordunuz. Şimdi bu yarım kalmadı mı " sorusuna işe şu yanıtı verdi "Tedavi ilerlemişti. Son oturumlar dostça sohbetlerle geçiyordu. İstanbul, Dünya’nın öbür ucu değil. Doktorla ilişkim sürüyor. Yine görüşüyorum. Şimdi baskı ve stres karşısında nasıl davranmam gerektiğini de iyi biliyorum" dedi. 
     
     Daum’dan Bild’e tepki 
     DAUM, Bild gazetesinin Gaziantep’ten Kürdistan diye söz etmesine büyük tepki gösterdi. Bild muhabiri Vim Vomland’la görüşen Alman hoca hesap sordu. Daum, "Nasıl böyle bir haber yazarsınız" derken Vombland ise "Haberde kesinlikle Kürdistan kelimesini kullanmadım. Yanlış anlama olmuş" yanıtını verdi ve özür diledi. 
     
     İmmel de geliyor 
     BEŞİKTAŞ, Alman Milli Takımı’nın ve Dortmund’un eski kalecilerinden Eike İmmel ile anlaştı. İmmel, Siyah - Beyazlı takımda kaleci antrenörü olacak. İmmel’in antrenörlük yaptığı WFR Heilbronn takımından ayrıldığı öğrenildi. Bu arada Daum’un yardımcılığını yapacak Koch’un da bugün geleceği ve sözleşme imzalayacağı belirtildi. 
     


 SPOR 


























</TEXT>
</DOC>
