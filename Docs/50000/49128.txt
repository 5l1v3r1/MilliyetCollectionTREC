<DOC>
<DOCNO> 49128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sonspo08.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakatlıktan çıkan Ümit Davala yeniden Milan kadrosunda... 
</HEADLINE>
<TEXT>

     Teknik direktörlüğünü Fatih Terim'in yaptığı AC Milan, ligde yarın FC Bologna ile karşılaşacak. 
     Yaklaşık 3 hafta süren sakatlıktan sonra Ümit Davala da maç kadrosuna alındı. AC Milan'da Javi Moreno, Roque Junior ve Albertini'nin hafif sakatlıkları bulunduğu, maç kadrosuna dahil edilmediği bildirildi. 
     Teknik direktör Fatih Terim, sakat oyuncularının bulunmasının bir mazaret olamayacağını ve FC Inter derbisini kazandıktan sonra galibiyetleri sürdürmeleri gerektiğini söyledi. 
     Türk teknik adam, ''Zor bir takım rakibimiz, çünkü koşuyor, mücadele ediyor ve oyunu asla bırakmıyor. Zaten ligdeki durumundan da ne kadar formda olduğu belli. Bu tip takımlara karşı çok dikkatli olmalıyız'' dedi. 
     Bu yıl Birinci Lig'e çıkan ve liderlik koltuğuna oturduğu için ''mucize takım'' olarak adlandırılan lig lideri Chievo'yu da değerlendiren Terim, ''Çok iyi oynayan bir takım. Hemen hemen tüm maçlarını izledim. Çok koşan bir takımın iyi oynaması doğal. Chievo ligde bulunduğu yere layık'' yorumunda bulundu. 
     Bu arada AC Milan'da, Danimarkalı Laursen'den sonra Brezilyalı Serginho da milli takıma çağrıldığı için teknik direktörleri Fatih Terim'e teşekkür etti. 
     Serginho, ''Milan'daki futbol neşeli ve fantastik. Terim, benim milli takıma ulaşmamı sağladı'' dedi. 
     38 yıldır sahasında yaptığı maçlarda FC Bologna'ya yenilmeyen AC 
     Milan, yarın TSİ 16.00'da bu takımla karşılaşacak. AC Milan, ligde 14 puanla 2., FC Bologna da 13 puanla 4. sırada yer alıyor. 
     






</TEXT>
</DOC>
