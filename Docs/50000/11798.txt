<DOC>
<DOCNO> 11798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/yazar/bila.html </URL>
<DATE> 2001/03/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Cem'in yemeği 
</HEADLINE>
<TEXT>

     Ankara'nın ilgi çeken konularından biri de Dışişleri Bakanı İsmail Cem'in önceki akşam resmi konutunda verdiği yemek oldu. 
     Nasıl ilgi çekmesin ki 
     Cem'in konukları herkesin gözünün üstünde olduğu Devlet Bakanı Kemal Derviş, danışmanı Oya Ünlü, Genelkurmay İkinci Başkanı Org. Yaşar Büyükanıt, Dışişleri Müsteşarı Faruk Loğoğlu, yardımcısı Mithat Balkan, Merkez Bankası Başkanı Süreyya Serdengeçti, Hazine Müsteşarı Faik Öztrak, Cem'in danışmanı Engin Soysal'dı. 
     Bir bakıma Dışişleri, Genelkurmay ve yeni ekonomi yönetimi bir araya gelmiş oldular. 
     Yemeği organize eden Dışişleri Bakanı İsmail Cem... Nedeni de Derviş'e "hoş geldin" anlamında bir nezaket gösterilmesi. Ancak, bu "nazik" davetin aynı zamanda bir "iş yemeği" olduğunu da söylemek mümkün. 
     Dışişleri Bakanı Cem, dünkü görüşmemizde, yemekle ilgili şu değerlendirmeyi yaptı 
     "Ben Sayın Derviş'i dinlemek istiyordum. Ayrıca dış politika açısından hem ekonomiyi ve askeri boyutu birlikte değerlendirme olanağı arıyordum. Bu amaçla Sayın Derviş ile Sayın Büyükanıt'ı davet ettim. Sayın Derviş'e, Dışişleri olarak ne yapabileceğimizi, nasıl yardımcı olabileceğimizi sordum. Birlikte bir değerlendirme yaptık. Ben de, Sayın Derviş de, Sayın Büyükanıt da, çok yararlandık. Aynı zamanda Balkanlar ve Ortadoğu'da esen savaş rüzgarlarını da ele aldık. Çok güzel bir görüşme oldu." 
     Yemek, sıcak bir atmosferde samimi bir sohbet havasında geçmiş. Derviş ve Cem, özellikle destek aranacak ülkelerin Türkiye ile ilişkilerini karşılıklı olarak değerlendirmişler. Hangi ülkeden ne ölçüde destek alınabilir, sorusuna birlikte yanıt aramışlar. 
     Kemal Derviş'in Cem'in yemeğinde, Türkiye'nin ekonomik krizden çıkacağına olan inancını vurguladığı ve Brezilya örneğini sık sık verdiği kaydediliyor. Derviş'in, "Daha 1.5 yıl önce Brezilya ağır bir krize girdi. Ülke battı, deniliyordu. Ama bu kadar kısa bir sürede Brezilya krizden çıktı. Şimdi enflasyon sorunu yok ve önemli ölçüde büyüme gerçekleştirmiş durumda" diyerek, Türkiye'nin sağlanacak bir "güven" ortamı ile dış destek yardımıyla düze çıkabileceği üzerinde durduğu belirtiliyor. 
     Derviş'in ve Cem'in yaptıkları değerlendirmede Türkiye'nin başta ABD olmak üzere G - 7 olarak bilinen zengin ülkelerden destek alabileceği yönünde. 
     Yemekte Org. Büyükanıt'ın bulunması, bir anlamda Derviş'in askerle ilk temasını sağlamış oluyor. Org. Büyükanıt'ın da, Derviş'e çalışmalarını yakından izlediklerini ve kendilerine düşen bir şey varsa ellerinden gelen yardımı gösterecekleri, mesajını verdiği de kaydediliyor. Cem'in yemeğiyle Genelkurmay da Derviş hakkında ilk izlenimlere sahip olmuş durumda. 
     Yemeğin sohbet kısmında ise fıkralar anlatılmış. Türkiye'deki ücret dengesizlikleri, özellikle kamu kesimindeki ücret düşüklükleri de şaka konusu yapılmış. Kamuda genel müdür düzeyindeki görevlilerin bile çok az maaş aldıkları, maaş sıralamasında 1900. sıralara kadar geriledikleri konu edilmiş. 
     Cem'in bir araya getirdiği Dışişleri, Ekonomi ve Genelkurmay temsilcileri gayri resmi de olsa ilk çalışmalarını böylece gerçekleştirmiş durumdalar. 
     Yeni program ve programa gerekli olan dış destek, bu ekibi daha sık bir araya getirecek gibi görünüyor. 
     
     





Taşnak körlüğü 


Zenciden beter 


Cem'in yemeği 


Bizimkiler dizisine anne torpili 


Ankara'dan Kemal Derviş'li notlar... 


Moral proteini 


Merhaba 


Bostancıoğlu işsizin halinden şimdi anlar 


Acı 


Önce iç destek... 


Fonlara SPK'dan yanıt 


Her yer karanlık... 


Mandacılık 


Bilateral krediye ABD ile siftah 


Tahtakale'de mal çok, alıcı yok 


</TEXT>
</DOC>
