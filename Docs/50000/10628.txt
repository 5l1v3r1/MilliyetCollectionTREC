<DOC>
<DOCNO> 10628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sonspo02.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet’in yıldızı parlıyor 
</HEADLINE>
<TEXT>

     ABD Profesyonel Basketbol Ligi NBA’in en büyük yıldızlarından, Sacramento Kings’in ünlü forveti Chris Weber, takım arkadaşı Hidayet Türkoğlu’na övgüler yağdırdı. 
     Sacramento Kings’in, Phoenix Suns’ı 100-89 yendiği maçtan sonra, Amerikan TNT televizyonuna konuşan Weber, "Hido, çok büyük işler başardı. Agresif oynadı. Hem savunmada, hem hücumda bize güç kattı. Bu maçı kazanmamızda ve Sacramento’nun bugüne varmasında büyük rolü var" dedi. 
     TNT muhabirinin, Hidayet’in başarılı oyunu karşısında salondaki Sacramento Kings seyircilerinin "Türk, Türk, Türk" diye tezahürat yaptığını anımsatması üzerine de Weber, "Hido, Türkiye’nin Michael Jordan’ı. Gergin ortamlarda, önemli maçlar oynamaya alışkın. NBA tecrübesi biraz az. Bu yüzden ona güven aşılıyoruz. Hido, NBA’de de çok başarılı olacak" diye konuştu. 
     TNT televizyonu da Suns maçında Yugoslav forvet Peja Stojakovic’in sakatlanmasının ardından Hidayet’in oyununu sergilemek için daha fazla şans bulabileceği yorumunu yaptı. 
     Suns karşısında NBA’deki en iyi oyunlarından birini çıkaran Hidayet, dokuzu üçlük sayılardan olmak üzere 13 sayı kaydetmiş ve 9 rebound almıştı. 
     TNT televizyonu, 28 sayı geriden gittiği maçı 11 sayı farkla kazanarak NBA’de bu yılın fark kapatma rekorunu kıran Sacramento Kings’in başarısında en büyük rolü Weber ve Hidayet’in oynadığını ifade etti. 
     




</TEXT>
</DOC>
