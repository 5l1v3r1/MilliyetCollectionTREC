<DOC>
<DOCNO> 41641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/ekonomi/aeko.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz yönetimi iş başında 
</HEADLINE>
<TEXT>

Ekonomi yönetimi Devlet Bakanı Kemal Derviş’in başkanlığında kriz komitesi oluşturdu.Uluslararası finans ve mal piyasaları yakın izlemeye alındı. Bugün para ve bono piyasasının açık olacağı bildirilirken, döviz piyasalarıyla ilgili karar bu sabah alınacak. İstanbul Menkul Kıymetler borsası ise kapalı 
     HARUN GÜREK Ankara 

     ABD’deki terörist saldırının ekonomiye olası yansımalarını izlemek üzere ekonomi yönetimi alarma geçti. Ekonomiyle ilgili kuruluşlarda kriz masaları kuruldu. Ekonomiden sorumlu Devlet Bakanı Kemal Derviş ve ekonomi bürokratları geç saatlere kadar dünya piyasalarındaki gelişmeleri izleyerek, programa olası etkileri tartıştı. 
     
     Tedbirleri görüştüler 
     Derviş, Merkez Bankası’nda yapılan toplantı öncesi yaptığı değerlendirmede, "Olayın ekonomiye etkisini konuşacağız. Direkt olarak bir etkisi yok. Ama tüm dünyayı etkileyecektir. Biz de bu çerçevede alınabilecek tedbirleri görüşeceğiz" dedi. Derviş başkanlığındaki Merkez Bankası’ndaki toplantıya, Merkez Bankası Başkanı Süreyya Serdengeçti, Hazine Müsteşarı Faik Öztrak, BDDK Başkanı Engin Akçakoca, SPK Başkanı Doğan Cansızlar ile diğer bürokratlar katıldı. 
     
     Kriz masası kuruldu 
     Olaylardan sonra ilk önce Merkez Bankası ve SPK’da da kriz masaları kuruldu. SPK Başkanı Doğan Cansızlar, üst düzey yöneticilerle toplantılar yaparken Merkez Bankası Başkanı Süreyya Serdengeçti, Piyasalar Genel Müdürlüğü’nde yardımcılarıyla birlikte dünyadaki döviz piyasalarındaki kur değişimlerini, altın fiyatlarındaki gelişmeleri, borsalardaki dalgalanmaları bizzat izledi. 
     Öztrak, Serdengeçti ve Cansızlar, gelişmelere ilişkin bilgileri anından Derviş’e aktarırken akşam saatlerinde de ekonomi yönetimi Merkez Bankası’nda bir araya geldi. Yapılan değerlendirmeler sonunda Merkez Bankası para ve repo piyasalarının bugün açık tutulması kararlaştırıldı. Banka, piyasalarda bir nakit krizinin yaşanmaması için piyasanın tüm likidite ihtiyacı karşılanacak. 
     Merkez Bankası nezdindeki döviz piyasasına ilişkin karar bu sabah alınacak. İMKB’nin ise açılmaması kararlaştırıldı. 
     
     Piyasalara yakın takip 
     Toplantılarla olayın piyasalara ve ekonomik programa etkilerini tartıştığı da öğrenildi. Petrol fiyatlarının aşırı yükselmesinin ödemeler dengesi üzerinde olumsuz etki yapacağı, yüksek fiyatların kalıcı hale gelmesi halinde 2002 yılında program dengelerini etkileyeceği belirtildi. 
     Bu arada, IMF heyetinin 10. gözden geçirme kapsamında çalışmalarına devam etmesi bekleniyor. Toplantı sonrası bir açıklama yaşan Bakan Derviş, ABD’deki terör eyleminin Türk ekonomisine doğrudan bir etkisi bulunmadığını belirterek, bununla birlikte terör eyleminin uluslararası piyasalar üzerindeki olası etkilerinin dikkatle takip edileceğini bildirdi. 
     
Likidite ihtiyacı karşılanacak’      Bakan Derviş’le birlikte kriz masası toplantısına katılan Merkez Bankası Başkanı Süreyya Serdengeçti, "Telaşlanmaya, panik yapmaya gerek yok" dedi. Serdengeçti, ABD’deki saldırılarla ilgili olarak CNN Türk’e yaptığı açıklamada, hem ABD’deki gelişmeleri, hem de dünya mal ve finans piyasalarını yakın takibe aldıklarını, dünya merkez bankalarıyla sürekli görüş alış verişinde bulunduklarını kaydetti ve şöyle konuştu "İlk tedbir olarak, yarın itibariyle bankalararası para piyasasında olsun, açık piyasa işlemlerinde olsun veya borsamız repo piyasasında olsun, gerekli likitide ihtiyacı aksamadan ve süratli bir biçimde karşılanacaktır. Aldığımız ilk tedbir bu. Bütün gece buradayız. İlave tedbir gerekirse bunları sırası geldikçe açıklayacağız." 
     Serdengeçti, dolar fiyatına ilişkin görüşlerini de şöyle açıkladı "Dolar gelişmiş ülke piyasalarına bakıldığı zaman çoğunlukla değer kaybetmiş durumdaydı. Gelişen piyasa ekonomilerine baktığınız zaman doların değer kazandığı görüldü. Buralarda tepki daha farklı oluyor tabii. Ama bütün gece gelişmeleri izlemek lazım." 
     
Ekonomistler de şokta      EKONOMİ SERVİSİ 

     ABD’deki terörist saldırılar, ABD ve dünya ekonomisi ile ilgili kaygı yarattı. Uzmanlar, olayın bütün piyasalar üzerinde uzun süreli etkisi olacağını, hatta çöküşe yol açabileceğini belirterek şu yorumlarda bulundu 
     
     Durgunluk artar’ 
     Bank One Baş Ekonomisti Anthony Chan "Saldırı Amerikan ekonomisine büyük bir darbe vuracak. Tüm suçlular bulunsa da hükümet bu olayı çözse ve bir daha olmayacağı garantisi verse de bu ekonominin çöküşünü engellemeyecek. Ekonomi durgunluktaydı. Hükümet resesyonu engellemek için yıl boyunca yedi kez faizleri düşürmüştü. 
     Bu olaylar sonucu ekonominin resesyona gireceği kesindir." 
     Borsa uzmanı, ekonomist David Schwartz "Daha önceki örneklerine göre bu durum ekonomide çok daha büyük düşüşlere neden olacak. Pearl Harbour pazar günü meydana geldi, Körfez Savaşı uzun aylarda gelişti ve hiçbirinde piyasalarda bunun gibi bir şok yaşamamıştık. Piyasaların pazartesi günündeki büyük düşüşten kurtulması için bir fırsat varken bu fırsat yok oldu." 
     
     Alım satım yok’ 
     Standard Life "Piyasalar süresiz bir şekilde kapandı. Yatırımcılar böyle terörist eylemlerin devam etmesinden korktukları için büyük bir kararsızlık ve endişe içindeler. Ayrıca içlerinde birçok brokerın olduğu aşağı Manhattan’da fiyat yok, alım satım yok ve dolayısıyla fiyat yok." 
     



 EKONOMİ 















</TEXT>
</DOC>
