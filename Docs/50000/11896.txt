<DOC>
<DOCNO> 11896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/siyaset/siy04.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arananlar listesi 300 kişilik oldu 
</HEADLINE>
<TEXT>
Balina’da gözaltı rüzgarı 
     NİHAT ALTINTAŞ İstanbul 

     Kamuoyunda "Balina Operasyonu" olarak bilinen İzmir’deki hayali ihracat ve naylon fatura soruşturması kapsamında, 2 yeminli mali müşavir ile gelirler müdürü, vergi dairesi müdürü ve müdür yardımcıları olmak üzere toplam 6 kişi gözaltına alındı. Emniyet yetkilileri, bu operasyon ile soruşturmanın Türkiye çapında yeni bir boyut kazandığını, arananlar listesine yaklaşık 300 kişinin daha eklendiğini söylediler. 
     Soruşturmanın "kilit" isimlerinden olan ve halen Buca Cezaevi’nde tutuklu bulunan Abdurrahman Yakupreisoğlu’nun ifadelerinde adı geçen Yeminli Mali Müşavir ve Doğuş Üniversitesi öğretim üyesi Prof. Dr. Peyami Safa Çarıkçıoğlu, Yeminli Mali Müşavir İlhan Alkılıç, Güngören Vergi Dairesi Müdürü iken Kars Gelirler Müdürü olarak tayini çıkan Ekrem Hasdemir, Göztepe Vergi Dairesi müdürü iken tayini Davutpaşa’ya çıkan Abbas Karadeniz, Göztepe Vergi Dairesi müdür yardımcılığından emekli olan Süleyman Akçelep ve aynı vergi dairesinde yoklama memuru Can Arslan, İstanbul, Ankara ve Kars’ta gözaltına alındı. 
     Çarıkçıoğlu ve Alkılıç’ın, Yakupreisoğlu’nun hayalici şirketlerine teyitler verdikleri ve söz konusu vergi dairelerinden büyük miktarlarda haksız KDV iadesi alındığı belirtildi. 
     İstanbul’da gözaltında tutulan şahısların bir ekip tarafından İzmir’e götürüldükleri, İzmir’deki diğer sanıkların da Kaçakçılık ve Organize Suçlar Şube Müdürlüğü’nde sorgularının sürdürüldüğü kaydedildi. 
     


 SİYASET 















</TEXT>
</DOC>
