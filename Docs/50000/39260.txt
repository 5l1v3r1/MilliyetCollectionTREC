<DOC>
<DOCNO> 39260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur02.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacik seks köleleri Türkiye'de 
</HEADLINE>
<TEXT>

     Uluslararası Göç Örgütü'nün geçen hafta Cenova'da açıkladığı "Orta Asya'da Kadın Ticareti" başlıklı raporda, Tacikistan'dan kaçırılan kadınların zorla "seks kölesi" olarak satıldığı ülkeler arasında Türkiye'nin de bulunduğu belirtildi. 
     Emniyet Genel Müdürlüğü yetkililerinden edinilen bilgiye göre, Uluslararası Göç Örgütü IMO raporunda Orta Asya kaynaklı kadın ticaretinin elde edilen gelire paralel olarak artış gösterdiği belirtildi. 
     Rapora göre 2000 yılında bin kadar Tacik, binden fazla da diğer Orta Asya cumhuriyetleri kökenli kadın uluslararası kadın satıcılarının ağına düştü. 
     Emniyet Genel Müdürlüğü birimlerini harekete geçiren raporda şu bilgilere yer verildi 
     "-Tacikistan ağırlıklı kadınlar sonuçta seks kölesi ya da iç hizmetlerde kullanılmak üzere, ağırlıklı olarak Körfez ülkeleri ve Rusya'ya satılıyor. 
     -2000 yılında, Tacik kadınların yüzde 58'i Birleşik Arap Emirlikleri'ne, yüzde 29'u Rusya'ya, kalanı da Pakistan, Türkiye ve Macaristan'a gönderildi. Kadınlar genellikle eski Özbekistan, Kırgızistan ve Kazakistan üzerinden getirildiler. 
     -Tacik kadınların ticaretini yapan çevreler deneyimsiz kurbanlardan yararlanma yöntemini seçiyorlar. Kadınları tuzağa düşürmek için, içinde kadınların da yeraldığı birbirine iyi bağlanmış bir şebeke oluşturup, seyahat acentaları ve resmi yetkilileri ağa dahil ediyorlar. 
     -Kadınlar cinsel ilişki ya da iç hizmette kullanılacakları suç gruplarına ya da evlere satılmadan önce otellerde ya da özel apartmanlarda oturtuluyor." 
     Araştırma Tacik kurbanların yüzde 89'unun "cinsel tecavüz" için kullanıldığını, yüzde 27'sinin ise şiddete maruz kaldığını ortaya koydu. Cinsel ilişkiye zorlanan kadınların yüzde 95'i prezervatif kulanmıyor ve yüzde 10'u cinsel yolla bulaşan hastalıklara yakalanıyor. Hedef ülkeye ulaştıklarında kaçakçılar kadınların pasaportlarını kamulaştırıyorlar, seyahat belgeleri de geri dönemeyecek hale getiriliyor. 
     IOM'un uluslararası merkezi tarafından yayınlanan "Chauzy Raporu" özellikle Tacik kadınların ticareti konusunda yoğunlaştı. Rapor kurbanların sosyo-ekonomik profilini de çizdi seks ticaretine kurban olan Tacik kadınların çoğunluğu tek başına yaşıyor, en az yüzde 88'inin bakacak bir çocuğu bulunuyor. Kadınlar Tacikistan'ın Duşanbe ve Tujad gibi büyük kentlerinde yaşıyor. Araştırma birçok kurbanın düşük eğitimli olduğunu ve etnik azınlıklardan geldiğini de gösterdi. 
     IMO raporunda insan ticaretinin bir kölelik biçimi olduğu ve organizasyonunda bilgi teknolojilerinden yararlanıldığı bildirildi. Buna göre bu ticaretten yararlananlar hızlı ödeme arıyorlar ve toplu insan ticaretinde ödemeler online olarak yapılıyor. 
     IMO raporunda hükümetlerin ve bağımsız uzmanların 2000 yılında dünya çapında 700 bin kadın ve çocuğun insan ticareti şebekelerine kurban oldukları bilgisi yer aldı. Rapora göre Orta Asya'daki kadın ticaretinin temel kaynağı Bağımsız Devletler Topluluğu. Orta Asya'daki Sovyet üretim sisteminin çöküşünü izleyen ekonomik zorluklar ve artan işsizlik, kadınların bu ticarete yönelimini artırdı. 
     Emniyet Genel Müdürlüğü raporda Türkiye'nin adının da geçmesi üzerine sözkonusu trafiğin çökertilmesi için yeni çalışma yapmayı kararlaştırdı. 







</TEXT>
</DOC>
