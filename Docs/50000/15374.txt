<DOC>
<DOCNO> 15374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sondun07.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler tartışıyor "Ne işe yarar bu Kraliyet " 
</HEADLINE>
<TEXT>

     İngiltere'de bir bulvar gazetesinin yayınıyla başlayan ve Kraliçe II Elizabeth'in gelini Sophie Rhys Jones'un profesyonel yaşamdan çekilme kararı vermesiyle devam eden skandal, ülkede Kraliyet Ailesi'nin varlığı ve rolüyle ilgili tartışmalar çıkmasına da yol açtı. 
     Bazı İşçi Partili milletvekilleri Kraliyet Ailesi'nin geleceğiyle ilgili olarak Parlamento'da etraflı bir tartışma açılmasını ve ailenin devlet yaşamındaki rolünün kısıtlanarak yeniden düzenlenmesini isterken, bazıları daha da ileri giderek ''devletin başının seçimle belirlenmesi'' gerektiğini, yani bir başka deyişle yönetim biçiminin tamamen değiştirilmesinin şart olduğunu savunuyor. Başbakan Tony Blair ise tartışmalara son derece mesafeli duruyor. Başbakanlık çevreleri, Blair'in seçimin hemen öncesinde bu kadar büyük bir değişimi tartışmanın ülkeye zarar vereceğini düşündüğünü belirtiyorlar. 
     Ancak Kraliyet'in rolü ve geleceği üzerinde tartışan sadece bazı milletvekilleri değil. Basın da bugünkü köşe yazılarının büyük bölümünü bu konuya ayırdı. 
     Bazı köşe yazarlarının ''ne işe yarar bu Kraliyet '' gibi son derece sert başlıklar attıkları dikkati çekti. TV programları da Kraliyet Ailesi'nin geleceği üzerindeki tartışmalara kilitlenmiş durumda. 24 saat haber yayını yapan SKY TV, izleyicileri arasında Kraliyet'in geleceği hakkında ne düşündüklerine dair geniş katılımlı bir anket düzenledi. Televizyon kanalı ayrıca, bütün izleyicilerinden telefon ya da e-mail yoluyla aktif olarak konuyla ilgili tartışma programına katılmaları isteğinde de bulundu. 
     




</TEXT>
</DOC>
