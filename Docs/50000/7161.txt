<DOC>
<DOCNO> 7161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/spor/ygsuru.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokuz savaşçı 
</HEADLINE>
<TEXT>

     Ömer Üründül 

     Galatasaray dünkü rakibi karşısında hayati önem taşıyan maça kontrollü başladı. Deportivo da ilk dakikalarda deplasman stratejisi içinde kendi alanında takım halinde kalabalıklaşıp, presle kazanacağı toplarla çabuk hücum etmeyi planlıyordu. Hasan Şaş’ın sol kulvarda kısa sürede arka arkaya gündeme getirdiği hareketli driplingler, başarılı bir asistle birleşince Suat’in golü Galatasaray’a erken skor avantajı sağladı. Ancak, bu andan itibaren Deportivo, bütün riskleri alarak yüksek tempolu, kolektif bütünlük içinde alışılmış ofansif klasiğini sahaya yansıttı. Galatasaray, devre sonuna kadar ecel terleri döktü. 
     Ali Sami Yen’de skor avantajının moraline rağmen mahkum oyun anlayışının başlıca sebebi, Lucescu’nun Hagi - Jardel ikilisini bir arada görevlendirme yanlışıydı. Hem de Hagi hazır değilken. Bu ikili, maça tempo ve ofansif ağırlık koyan güçlü takımlar karşısında arkadaşlarını eksik bırakıyor. Ne pres yapıyorlar, ne de kendilerini gösterip top kullanabiliyorlar. 
     İkinci yarıda yine atak girişimleri Deportivo ağırlıklıydı. Ancak Galatasaray’da dokuz kişi inanılmaz bir savaş veriyordu. Adeta yüreklerini ortaya bir bütün halinde koymuşlardı. Ama Fatih’e ayrıcalık tanımamak haksızlık olur. Dalga dalga gelen Deportivo ataklarında muhtemel tehlikeleri en aza indiriyorlardı. Lucescu’nun en sonunda Arif’i oyuna sokmak aklına gelebildi. Ama bu anda da Suat sakatlanmıştı. Yine duran ikili sahada kaldılar. Son ana kadar nefes nefese maçın sonunu getirerek çok önemli bir galibiyete imza attılar. Ama bu Lucescu’nun yaptığı teknik adamlık değil. Belki takım zoru başardı, ancak hem yorgunluktan futbolcular fiziki tahribata uğradılar ve sakatlıklar oldu, hem de Emre cezalı duruma düştü. Neyse ki, en büyük teselli, bu maç kazanıldı. 
     Hakem Kim Milton Nielsen, baştan sona mükemmel bir yönetim gösterdi. 
     


 SPOR 





























</TEXT>
</DOC>
