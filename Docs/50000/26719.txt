<DOC>
<DOCNO> 26719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/ekonomi/eko03.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniler görevde... 
</HEADLINE>
<TEXT>

BDDK’nın yeni üyelerinin yemin töreninde konuşan Yargıtay Başkanvekili Kaban, hükümetin yetki devirlerini eleştirdi 
     ANKARA Milliyet 

     Bankacılık Düzenleme ve Denetleme Kurulu BDDK üyeliklerine atanan ikinci başkan ve üyeleri görevlerine tatsız başladı. Yargıtay’daki yemin töreni sırasında Yargıtay Birinci Başkan Vekili ve Ceza Daireleri Genel Kurulu Başkanı Mater Kaban’ın, bankacılık sistemine ve BDDK’ya getirdiği eleştiriler yeni kurul üyeleri üzerinde soğuk duş etkisi yarattı. 
     BDDK üyeliklerine yeni atanan İkinci Başkan Ali Vefa Çelik, Prof. Dr. Kemal Çevik, Yusuf Ziya Önder, Ali Akın Tarı, Atilla Taşdemir ve Mehmet Nuri Doğulu yemin törenine BDDK Başkanı Engin Akçakoca da katıldı. 
     Yemin töreni öncesi bir konuşma yapan Kaban, kamuoyunda yasalarla hükümetin yönetim görevini kurullara dağıttığı yönünde eleştirilerin bulunduğunu hatırlattı. 
     
     Tatsız başlangıç 
     Kaban yasa uyarınca BDDK’nın mevduat sahiplerinin hak ve çıkarlarını korumak, mali piyasalarda güven ve istikrarı sağlamak, ekonomik kalkınmanın gereklerini de dikkate alarak kredi sisteminin etkin bir şekilde çalışmasını sağlamak, bankaların çalışma ve gereklerinin yerine getirilmesi amacını taşıdığını söyledi. 
     "Biraz önce değindiğim eleştirilerin bu kurul bakımından nazara alınmasında tereddüt yarattığı ortadır" diyen Kaban’a yanıt Akçakoca’dan geldi. 
     Akçakoca, yemin töreni sonrasında Yargıtay’dan ayrılırken gazetecilerin Yargıtay Birinci Başkan Vekili Kaban’ın kurullar konusundaki eleştirisini nasıl değerlendirdiği şeklindeki sorusuna, "Bu kurul için geçerli değil" yanıtını verdi. 
     
Eski üyeler isyanda...      BDDK’nın dört eski üyesi, kurul üyelerinin ciddi bir gerekçeye dayanmadan yasayla görevden alınmalarının BDDK’nın bağımsızlığını ortadan kaldırıldığını öne sürdüler. 
     
     Ciddi bir gerekçe yok 
     BDDK’nın eski üyelerinden Ural Şekerci, Bilge Hacıhasanoğlu, Halil Yetgin ile Servet Taşdelen yaptıkları yazılı açıklamada, BDDK’nın Bankalar Yasası ile özerk bir kamu tüzel kişisi olarak kurulduğu ve kanunen halen yürürlükte olan üçüncü maddenin de "Kurul başkan ve üyelerinin görev süreleri dolmadan görevlerine son verilemez" diyerek özerkliği güvence altına aldığı kaydedildi. 
     Açıklamada, yasama organının, bir kanunla başkan hariç kurul üyelerini görevden almasının, Anayasa’da açıkça belirtilmeyen bir yürütme yetkisinin kullanılması olduğu belirtildi. 
     Bu uygulamanın yasa önünde eşitlik açısından Anayasa ihlali olup olmadığına yetkili yargı organının karar vereceği de kaydedildi. 
     
     



 EKONOMİ 





















</TEXT>
</DOC>
