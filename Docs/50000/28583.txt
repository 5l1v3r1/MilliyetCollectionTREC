<DOC>
<DOCNO> 28583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/soneko03.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta 4 ay vadeli bono ihalesi düzenliyor 
</HEADLINE>
<TEXT>

     Hazine, Haziran ayının son ihalesini bu hafta düzenliyor. 
     Hazine Müsteşarlığı, 26 Haziran Salı günü yapılacak 4 ay 133 gün vadeli bono ihalesinde, minimum net 2 katrilyon 500 trilyon lira borçlanma öngörüyor. 
     İhraç tarihi 27 Haziran Çarşamba olarak belirlenen bonoların geri ödemesi 7 Kasım tarihinde yapılacak. 
     Haziran ayında yapılacak ihalelerde de tek fiyat sistemi uygulanacak. Tek fiyat ihale sisteminde, yatırımcılar ihaleye katıldıkları fiyat faiz ne olursa olsun, ihalede senet almaya hak kazandıkları takdirde, bu senetleri Hazine'ce ihalede kabul edilen en düşük fiyat en yüksek faiz üzerinden alacak. 
     
     Borçlanma limiti azaltıldı 
     Hazine, Haziran ayı borçlanma programı çerçeveside bu ihalede daha önce 2.9 katrilyon liralık borçlanma öngörürken, takas ihalesi sonrası yaşanan rahatlamayla, minumum net borçlanma tutarını 2.5 katrilyon liraya çekmişti. 
     
     27 Haziran'da geri ödeme var 
     Bu arada Hazine 27 Haziran Çarşamba günü, bu ayın en büyük iç borç geri ödemesini gerçekleştirecek. Verilere göre Hazine, 4 katrilyon 650.9 trilyon lira iç borç geri ödemesinde bulunacak. 
     Hazine'nin, Haziran'da, 7 katrilyon 87 trilyon 60.4 milyar lirası ana para, 2 katrilyon 229 trilyon 467.5 milyar lirası da faiz olmak üzere toplam 9 katrilyon 316 trilyon 527.9 milyar lira iç borç geri ödemesi bulunuyor. 
     Haziran ayı ihale programı çerçevesinde en son 19 Haziran Salı günü, 3 ay 98 gün vadeli bono ihalesi düzenlemişti. Bu ihalede nominal 992.3 trilyon lira tutarında teklif kabul edilirken, brüt yıllık faiz yüzde 63.34, brüt bileşik faiz de yüzde 79.47 olmuştu. 






</TEXT>
</DOC>
