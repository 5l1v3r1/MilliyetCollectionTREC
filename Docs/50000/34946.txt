<DOC>
<DOCNO> 34946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur03.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Askeri Şura toplandı 
</HEADLINE>
<TEXT>

     Yüksek Askeri Şura, Başbakan Bülent Ecevit'in başkanlığında Genelkurmay Başkanlığı Karargahı'nda toplandı. 
     Yüksek Askeri Şura'nın Ağustos ayı olağan toplantısı, Çakmak Salonu'nda saat 09.40'da başladı. 
     Toplantıya, Genelkurmay Başkanı Orgeneral Hüseyin Kıvrıkoğlu, Milli Savunma Bakanı Sabahattin Çakmakoğlu, Kara Kuvvetleri Komutanı Orgeneral Hilmi Özkök, Deniz Kuvvetleri Komutanı Oramiral İlhami Erdil, Hava Kuvvetleri Komutanı Orgeneral Ergin Celasin, Jandarma Genel Komutanı Orgeneral Aytaç Yalman, 1. Ordu Komutanı Orgeneral Necdet Yılmaz Timur, 2. Ordu Komutanı Orgeneral Halit Edip Başer, 3. Ordu Komutanı Orgeneral Tuncer Kılınç, Ege Ordu Komutanı Orgeneral Çetin Doğan, Harp Akademileri Komutanı Orgeneral Nahit Şenoğul, NATO Güneydoğu Avrupa Müttefik Kuvvetleri Komutanı Orgeneral Tamer Akbaş, Genelkurmay İkinci Başkanı Orgeneral Yaşar Büyükanıt, Kara Kuvvetleri Komutanlığı Kurmay Başkanı Orgeneral Mehmet Şener Eruygur, Donanma Komutanı Oramiral Bülent Alpkaya ve MGK Genel Sekreteri Orgeneral Cumhur Asparuk katıldı. 
     Yüksek Askeri Şura toplantısında, bir üst rütbeye yükselecek general ve amirallerle general ve amiralliğe yükselecek albayların durumu görüşülecek. 
     Toplantıda, rütbelerinde bekleme süreleri bir yıl uzatılacaklar ile kadrosuzluk nedeniyle emekliye ayrılacakların durumları da ele alınacak. 
     Şura'da, Türk Silahlı Kuvvetleri'ni ilgilendiren diğer konular da görüşülecek. Bu kapsamda, çeşitli nedenlerle TSK ile ilişikleri kesilecek personelin durumunun da ele alınması bekleniyor. 
     Bu arada, geçen yıl ki toplantıda şura üyelerinin önlerine yerleştirilen bilgisayar ekranlarının yer almadığı, bunun yerine, sinevizyondan yararlanılacağı öğrenildi. 
     Yüksek Askeri Şura'nın Ağustos ayı olağan toplantısı, 4 Ağustos'ta sona erecek. 
     Şura üyeleri, bugün öğle saatlerinde Başbakan Ecevit'in başkanlığında Anıtkabir'i ziyaret edecek. 
     







</TEXT>
</DOC>
