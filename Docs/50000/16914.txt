<DOC>
<DOCNO> 16914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur06.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı'nın sağ kolu "Üslup farkı var" diyerek istifa etti 
</HEADLINE>
<TEXT>

     Sağlık Bakanlığı Müsteşarı Prof. Dr. Haluk Tokuçoğlu, müsteşar yardımcıları Semih Yalçın ve Harun Doğru ile Hukuk Başmüşaviri Hasan Tunç görevlerinden istifa ettiler. 
     Müsteşar Tokuçoğlu, makamında, gazetecilere istifasına ilişkin açıklamalarda bulundu. 
     Tokuçoğlu, Sağlık Bakanı Osman Durmuş'un 25 yıllık arkadaşı olduğunu ve arkadaşlığın ötesinde aralarında ''kader birliği'' bulunduğunu söyledi. Tokuçoğlu, ''Üslup ve yönetim anlayışı farklılığı bakanlık işlerini olumsuz yönde etkilemeye başlamıştı. Bu nedenle bakanlıktaki işlerin daha rahat yürüyebileceğini düşünerek ve değer verdiğim bir dostu kaybetmemek için görevimden ayrılmayı doğru buldum'' diye konuştu. 
     Tokuçoğlu, müsteşar yardımcıları ve hukuk müşavirinin de aynı şikayet nedeniyle görevlerinden ayrıldıklarını belirterek, ''Temelde benzer şikayetler, ancak ayrıntıda farklılıklar olabilir. Bu nedenle o arkadaşlarda istifalarını verdiler'' dedi. 
     Tokuçoğlu, bu kararlarının hem bakanlık işleri açısından hem de vatan, millet için hayırlı olmasını diledi. Gazi Üniversitesi Tıp Fakültesi Biyoloji Anabilim Dalı'nda öğretim üyesi olacağını ifade eden Tokuçoğlu, ''Zaten okul yaşamından kopmuş değildim. Kürkçü dükkanına dönüş diyebiliriz'' diye konuştu. Tokuçoğlu, yerine kimin vekalet edeceğinin sorulması üzerine,Müsteşar Yardımcısı Mevlüt Mercan'ın vekaleten görev yapacağını bildirdi. Tokuçoğlu, 4 istifa dilekçesinin Sağlık Bakanı Durmuş'a sunulduğunu, ancak Durmuş'un bir açılışa katılmak için makamında olmadığı için beklediklerini belirtti. 
     Haluk Tokuçoğlu, çalışma arkadaşlarına teşekkür ettiğini belirterek başladığı veda konuşmasında da şunları söyledi 
     'Köklü ve sarsılmaz sandığım dostlukların koltuk uğruna kağıt kuleler gibi yıkıldığını içim burkularak bu sürede gördüm. Dedikodunun, yalan ve iftiranın en iğrenç örneklerini yaşadım. Çıkar için makam ve mevki için insancıkların nasıl küçüldüklerine, nasıl iğrenç oyunlara kalkıştıklarına şahit oldum. Yakınlıkların ranta dönüştürülme çabalarını gördüm ve her şeyin bir sonu olduğu gibi bu görevlerin de bir sonu olduğunu hiçbir zaman aklımdan çıkarmadım. Artık Sağlık Bakanlığı'nda benim açımdan sağlıklı görev yapma imkanının kalmadığını gördüğüm için görevimden ayrılıyorum.'' Müsteşar Tokuçoğlu, 3.5 ay önce istifa dilekçesini Sağlık Bakanı Osman Durmuş'a sunmuş, ancak istifası kabul edilmemişti. Tokuçoğlu, konuyla ilgili olarak MHP Genel Başkanı Devlet Bahçeli'den onay beklemişti. Bahçeli ile dün görüşerek, onay almasının ardından istifa dilekçesini Durmuş'a ileten Tokuçoğlu, bugün çalışma arkadaşlarına veda etti. 




</TEXT>
</DOC>
