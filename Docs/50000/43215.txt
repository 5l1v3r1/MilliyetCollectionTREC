<DOC>
<DOCNO> 43215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/soneko06.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'daki 3 banka için teklif verme süresi uzatıldı 
</HEADLINE>
<TEXT>

     Tasarruf Mevduatı Sigorta Fonu TMSF , İktisat Bankası, Etibank ve Sitebank hisselerinin satışı için başvuruda bulunan ve gerekli koşulları taşıyan üç grubun teklif verme süresini uzattı. 
     TMSF'dan yapılan açıklamaya göre, Fon'a ait İktisat Bankası, Etibank ve Sitebank hisselerinin satışı için başvuruda bulunanlardan gerekli koşulları taşıyan, sırasıyla İktisat Bankası için Uni Credito Italiano, Etibank için Koç Holding ve Sitebank için Novabank'a Yunanistan tanınan teklif verme süreleri, İktisat Bankası'nda 15 Ekim 2001, Etibank'ta 1 Ekim 2001 ve Sitebank'ta ise 17 Ekim 2001 tarihine kadar uzatılmasına karar verildi. 
     Tamamı Fon'a ait İktisat Bankası, Etibank ve Sitebank hisselerinin satışına ilişkin, Banka sahibi olacaklarda aranan koşulları taşıyan yatırımcıların, İktisat Bankası için 17 Ağustos 2001, Etibank ve Sitebank için 22 Ağustos 2001 mesai bitimine kadar belirlenmesi kararlaştırılmıştı. Ayrıca Banka sahibi olacaklarda aranan koşulları taşıyan yatırımcılarla gizlilik anlaşması yapılarak, ilgili grupların İktisat Bankası'nda 21 Eylül 2001, Etibank'da 18 Eylül 2001, Sitebank'da ise 7 Eylül 2001 tarihine kadar inceleme yapmaları ve tekliflerini sırasıyla 24 Eylül 2001, 21 Eylül 2001 ve 12 Eylül 2001 mesai bitimine kadar Fon'a vermeleri gerekiyordu. 







</TEXT>
</DOC>
