<DOC>
<DOCNO> 34310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sonspo02.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Kılıçoğlu federasyon başkanlığına doymuyor 
</HEADLINE>
<TEXT>

     Yeni kurulan Triatlon Federasyonu'nun başkanlığını yapan Halil Kılıçoğlu, birbirinden farklı 5 federasyonda yer almasıyla adeta bir ''federasyon başkanlığı'' koleksiyoncusu olarak dikkati çekiyor. 
     İnsanlara, gençliğe ve spora hizmet etmenin kendisi için zevk olduğunu dile getiren Halil Kılıçoğlu, federasyon başkanlıklarının yanı sıra çok sayıda toplumsal kuruluşta görev aldığını kaydetti. 
     Naim Süleymanoğlu'nun 1988'de Seul'de altın madalya kazandığı dönemde Halter Federasyonu başkanı olduğunu ve 9 yıl bu görevi yürüttüğünü belirten Kılıçoğlu, şunları söyledi 
     ''1986'da Kırkpınar ağalığı yapmıştım. 3 yıl Herkes İçin Spor HİS Federasyonu başkanlığını yürüttüm. Engelliler İçin Spor, Boks ve Bisiklet Federasyonu başkanlıkları yaptım. Bu federasyonların Avrupa'daki çeşitli kurullarında çalıştım. Türkiye Milli Olimpiyat Komitesi üyesiyim. Son olarak Triatlon Federasyonu başkanı oldum. Bu spor dalını çok seviyorum. Gençlere artık burada hizmet edeceğim.'' 
     Ayrıca çok sayıda vakıf ve dernekte gönüllü olarak yıllardır çalıştığını anlatan Kılıçoğlu, ''Bir işadamının tüm bunları yapabilmesi zor gibi görünüyor. Ama gönülden isterseniz yaparsınız'' diye konuştu. 







</TEXT>
</DOC>
