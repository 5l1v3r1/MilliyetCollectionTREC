<DOC>
<DOCNO> 13491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sonspo14.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş federasyona resmen başvurup "derbi oynansın" dedi 
</HEADLINE>
<TEXT>

     Galatasaray'ın, Avrupa Şampiyonlar Ligi'nde oynayacağı Real Madrid maçı öncesi, Beşiktaş derbisinin ertelenmesi için Futbol Federasyonu'na başvuruda bulunması, bu maçın planlanan tarihte oynanmasını isteyen Beşiktaş Kulübü'nü de harekete geçirdi. 
     Beşiktaş Kulübü Menajeri Sinan Engin, kendilerinin böyle bir ertelemeyi istemediğini ve bu konuda Futbol Federasyonu'na bugün bir yazı göndererek, ertelemeye karşı olduklarını resmen bildirdiklerini söyledi. 
     Engin, bütün çalışmalarını 31 Mart Cumartesi günü oynanacak Galatasaray maçına göre ayarladıklarını kaydederek, "Futbolcularımızın 2 hafta üst üste maç yapamayacak olmaları, bizi oldukça etkiler. Biz bütün plan ve programımızı Galatasaray maçı oynanacakmış gibi yaptık. Bunun dışındaki hiçbir gelişmeyi de kabul etmiyoruz'' diye konuştu. 
     Sinan Engin, büyük bir olasılıkla federasyonun Galatasaray-Beşiktaş maçının planlandığı gibi 31 Mart Cumartesi günü oynanması yönünde karar vereceğini de sözlerine ekledi. 




</TEXT>
</DOC>
