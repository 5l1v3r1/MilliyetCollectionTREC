<DOC>
<DOCNO> 45085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/soneko20.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da prefabrik kiralarına zam.. 
</HEADLINE>
<TEXT>

     Bolu'da, 12 Kasım depreminden sonra depremzeler için yaptırılan ve depremzedelerin kalıcı konutlara yerleşmesiyle ihtiyaç sahiplerine kiraya verilen prefabrik konutların kiraları, yüzde 50 artırıldı. 
     İl Kriz Merkezi'nden yapılan açıklamada, Kriz Merkezi Değerlendirme ve Takip Kurulu'nun, ihtiyaç sahiplerinin kira karşılığı oturduğu prefabriklerin kiralarını, yüzde 50 oranında artırma kararı aldığı bildirildi. Buna göre, daha önce 20 milyon lira olan kiralar, 1 Ekim tarihinden itibaren 30 milyon liraya çıkarıldı. 
     Bolu'daki 9 prefabrik konut alanındaki prefabriklerde 13 bin kişi barınıyor. Kiracıların 5 binini Abant İzzet Baysal Üniversitesi'nde okuyan öğrenciler oluşturuyor. Bir prefabrik konutu 4 öğrenci paylaşıyor. 
     Öğrenciler, kira artışına tepki göstererek, ''Kışın ısınmak amacıyla ısıtıcı kullanıyoruz. Kira artırımı yapılırken, öğrenciler kapsam dışı tutulmalıydı'' dediler. 
     






</TEXT>
</DOC>
