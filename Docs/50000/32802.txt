<DOC>
<DOCNO> 32802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/spor/spo15.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Türkiye düştü      FIFA’ın aylık olarak açıkladığı Dünya Klasmanı’nda Türkiye, geçen aya göre dört sıra birden gerileyerek 608 puanla 35.’liğe düştü. Yılbaşından beri beş sıra inen Türkiye, en büyük düşüşü bu ay yaşarken, klasmanda Uruguay, Şili, Japonya, Kosta Rika ve Kamerun’a geçildi. Dünya ve Avrupa Şampiyonu Fransa, 810 puanla ilk sırada yerini korurken, ardından sıralanan Brezilya, Arjantin ve İtalya’nın da yerleri değişmedi. 
     
Güneş gurbette      MİLLİ Takım Teknik Direktörü Şenol Güneş, önceki gün Almanya’ya gitti. Menajer Can Çobanoğlu ile birlikte Almanya’da bulunan Güneş, Fenerbahçe, Beşiktaş ve Trabzonspor kamplarını ziyaret edecek, hazırlık maçlarını izleyecek. Güneş ayrıca Alman Milli Takımı’ndaki yapılanma ve yeniliklerle ilgili araştırma yapacak. 
     
Rogge’den destek      ULUSLARARASI Olimpiyat Komitesi’nin yeni başkanı Jacques Rogge, İstanbul’un 2012 Olimpiyatı’na adaylığını koyması halinde favoriler arasında olacağını söyledi. Moskova’daki seçimde İstanbul’un adaylığının boşa gitmediğini, tersine oldukça iyi izlenimler bıraktığını belirten Rogge, Türkiye’yi her konuda destekleyeceğini de vurguladı. 
     
Samaranch üzüldü      IOC’de 21 yıl sürdürdüğü başkanlık görevini üç gün önce Moskova’da Jacques Rogge’a devreden Juan Antonio Samaranch, Lozan’da hastaneye kaldırıldı. 81. yaşını kutladığı gün nefes darlığı şikayetiyle hastanelik olan Samaranch’ın yorgun ve üzgün olduğu, birkaç gün daha gözetim altında tutulacağı ifade edildi. 
     
Ekvator umutlandı      COPA America’daki üçüncü maçında Venezuela’yı dört golle aşarak ilk galibiyetine ulaşan Ekvator, A Grubu’nda çeyrek final umutlarını sürdürdü. Ekvator’u gollerini Delgado 2 , Fernandez ve Mendez kaydetti. Aynı gruptaki diğer maçta ise Şili’yi Aristizabal’ın penaltıdan ve Arriaga’nın attığı gollerle 2 - 0 mağlup eden Kolombiya liderliğini korudu. 
     
Ağrı tırmanışı      AKUT Başkanı Nasuh Mahruki ile birlikte yedisi yabancı toplam 20 dağcı, 22 - 23 Temmuz’da Ağrı Dağı’na, Iğdır tarafından tırmanış gerçekleştirecek. Mahruki ile tırmanışı gerçekleştirecek ekipteki yabancı dağcıların da Everest tecrübesi olduğu bildirildi. 
     



 SPOR 
























</TEXT>
</DOC>
