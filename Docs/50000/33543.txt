<DOC>
<DOCNO> 33543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/guncel/gun08.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sol, statükocu mu 
</HEADLINE>
<TEXT>

ÇAPRAZ ATEŞ 
     ESRA KURT 

     AB Türkiye Temsilcisi Karen Fogg’un, Türkiye’de solun değişimden çok statükoyu temsil ettiğini söylemesi, sert tepkilere neden oldu. Fogg’un, Recep Tayyip Erdoğan’ın, solun boşalttığı alana yöneleceğini ve pragmatik davranacağını savunması yeni bir tartışma yarattı. 
     
     Deniz Baykal CHP Genel Başkanı 
Fogg üslubuna hakim değil      Herkes bilsin ki, Türkiye’de uzun çabalarla, büyük emeklerle ve ağır bedellerle oluşturulan sol birikimini, bu yeni ambalaj oluşturma çabalarına ezdirmeyeceğiz. Bunun, Amerikan ya da AB desteğinde olması hiçbir şeyi değiştirmeyecek. Türkiye’de ilk kez sol siyasetin iktidara taşınma şansı doğduğu bugünlerde, bu şansın üslubuna hakim olamayan bir AB diplomatının sözleriyle yozlaştırılmasına göz yummayacağız. 
     
     Murat Karayalçın Eski SHP Gn.Başkanı 
Solun önderleri var      Fogg’un aklında belirli isimler ya da belli kesimler var mı bilmiyorum. Ancak, solun statükocu olması, solun tanımına aykırıdır. Ne Erdoğan sol oylara taliptir, ne de solda böyle bir ihtiyaç vardır. Bunlar, içinde bulunduğumuz dönemin, çarpık siyasal eşleştirmeleridir. Solun kendi kadroları ve kendi önderleri vardır. Gerekirse, yeni kadroları ve yeni önderleri de çıkarır. 
     
     Ufuk Uras ÖDP Genel Başkanı 
Sol statükocu olamaz      Fogg’un sözlerine katılmıyorum. Sol yıllardır radikal değişiklikleri talep etmiştir. Sağ da yıllardan beri, devletle işbirliği yapmıştır. Muhafazakar politikalarla köklü değişiklikler yapılamaz. IMF politikalarını savunarak, radikal değişim ve dönüşüm gerçekleştirilemez. Özgürlükçü, demokratik bir solun statükocu olması mümkün değildir. 
     
     Mehmet Ali Şahin Yenilikçi Milletvekili 
Boşluğu dolduracağız      Tayyip Erdoğan ve onunla birlikte hareket eden bizler, Türkiye’de meydana gelen siyaset boşluğunu doldurmaya talibiz. Şu anda, Türkiye’de mevcut partilerden halkımız umudunu kesmiştir. Sağ ya da sol farketmez, Türkiye’de sorunları çözmede başarısız kalmaları karşısında, halkımız siyasetten soğudu. Soluz’, Sosyal demokratız’ diyen siyasi partilerin, statükocu olduklarını ben de gözlemliyorum. 
     
     Prof. Dr. Ali Ülkü Azrak 
Karen Fogg haklı      ÖDP dışındaki solun, statükocu CHP ve DSP’nin de anti - sol olduğu söylenebilir. Bazı politikalarında sol bile değiller. DSP tam anlamıyla serbest piyasa ekonomisine yöneldi. CHP de eski CHP’nin devletçi politikalarını benimsedi. Şimdi, devletçi politikayı terketmiş ve sınırsız piyasa ekonomisini benimsemiş görünüyor. Şimdiki politikası sol sayılmaz. Karen Fogg statükocu’ demekle büyük ölçüde haklı. 
     



 GÜNCEL 



























</TEXT>
</DOC>
