<DOC>
<DOCNO> 31991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/spor/ysen.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe ve Rapajiç 
</HEADLINE>
<TEXT>

     ERDOĞAN ŞENAY 

     Fenerbahçe yönetimi kongrede yenilenmiş kadrosuyla pırıl pırıl görüntü veriyor ekranlarda ve sayfalarda... Ülkemizin çok kıymetli isimlerinden oluşmuş ekibin her biri kendi mesleklerinin birer starı.Bu saygın takımı kurup, Fenerbahçe yönetimini renklendirdiği için Başkan Aziz Yıldırım’ı sevgiyle kutlarız. 
     Yapılan transferler ve yeni sezonun ideal on biri hakkında ahkam kesmenin hiç zamanı değil bugünler... Fenerbahçe geçen yılki zor senede toplama bir takımla yarışı kazanıp, ipi göğüslediğinde göre, bu sezon artık oturmuş bir on birle yola çıkacak demektir... Denizli’nin ille de disipline dayalı futbol felsefesini şimdi daha iyi yorumlayacaklardır Sarı - Lacivertli kramponlar... Lazetiç, Yusuf, Ali Güneş gibi isimler bence geçen yılki yabancılık duygusundan arınmış olarak bu sezon daha gerçekçi oynayacaklar. Özellikle Yusuf ve Lazetiç’in son hareketlerdeki oyundan düşme kabahatleri bu yıl gündemden kalkacaktır. Yusuf’un birbirinden güzel hareketler sonrasında artık daha cüretkar olması ve rakip son adamını da alt ederek, kendi klasını Fenerbahçe mertebesine yükseltmesi şarttır. Bunun için de Yusuf’un artık İstanbul gecelerinin kendine değil de, mesleğinin koşullarına hizmet etmesi gerektiğini iyi ezberlemesi şarttır. 
     Rapajiç sorunu Fenerbahçe’de geçici bir meltem rüzgarı mıdır, yoksa bir ayrılış fırtınasının ayak sesleri midir, bilemiyoruz... Sarı - Lacivertli ekibin şampiyonluk yılındaki birçok zor oyunundaki zaferlerini adeta yoktan var eden bu klas adamın sıkıntısını acilen gidermelidir bizce yönetim... İlerlemiş yaşına rağmen futbolu yutmuş beyniyle saha içi hareketlerini yöneten bu büyük oyuncu birçok pozisyonda 20’lik delikanlılara taş çıkartacak kadar diri ve çabuk top kullanmaktadır... Öyleyse Rapajiç’in alternatifini ekibe monte etmek devresine hiç tahammülü yoktur Fenerbahçe’nin... Ayrıca Rapajiç’in varlığına sığınarak oynayan Andersson gibi, Serhat gibi, hatta bütün yıldız oyuncu vasıflarına rağmen verkaçlarda Rapajiç’le müthiş bilek diyalogları kuran Revivo gibi oyuncuların, Hırvat futbolcu giderse öksüz kalacakları açıkça ortadır. 
     Evet, Fenerbahçe, Şampiyonlar Ligi ön elemesine flaş yabancı transfer yapmasa da, elindeki klasik kadronun en verimli on biriyle çıkmaya mecburdur... Öyleyse Rapajiç konusuna yönetim ve Mustafa Denizli’nin daha duyarlı olması, konuyu en kestirme yoldan halletmesi sanırım Sarı - Lacivertli formanın bu yılki geleceği adına kaçınılmazdır. 
     



 SPOR 






















</TEXT>
</DOC>
