<DOC>
<DOCNO> 43883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/spor/ygokce.html </URL>
<DATE> 2001/09/26/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Daum’un kredisi 
</HEADLINE>
<TEXT>

     Ankaragücü - Beşiktaş maçı, saha içinde ve kulübedekiler dahil herkes için yeniden tartışılmaya değer. Adına "süper" sözünü kondurduğumuz ligimiz, tanımlamanın gerektirdiği "üstün" nitelikleri, hiç değilse skor tabelasında bu maçla kazandı. Ne var ki, skor tabelasına bakarak özellikle Daum ve Beşiktaşlı futbolcular için yeniden güven kredisi açmak o kadar kolay değil. 
     Christoph Daum, hala inanırım ki ilkeli, vizyon sahibi bir futbol adamıdır. Onun Almanya’da başına gelenler, bilinen hatalarının yanı sıra biraz da - ötekilere göre - sahip olduğu mesleksel kalitelerinin, karizmasının yarattığı "tepkisel" bir suçtur. O ayrıntılara girmek bu yazının konusu değil. Benim şaşkınlığım, Daum’un Türkiye’ye ilk gelişinde hemen yaptığı radikal değişiklikler ve bunlardan aldığı sonuçlarla ilgili... Sezonun yarısında gelip Türkiye Kupası’nı kazanarak Gordon sonrası dağılan çatıyı toparlayan Daum, ertesi yıl - şansının da katkısıyla - şampiyonluğu elde etti. Rakipleri ile giriştiği rekabette sesini yükseltiyor, düşüncelerini özgürce dile getiriyor, yaptığı her yeniliği - bazen uygulama öncesi - kamu oyuna açıklıyordu. Daum’un o dönemde yaptığı en önemli değişiklik, takımını klasik Gordon uygulaması olan 4-4-2’den , 3-5-2’ye döndürmesiydi. Gerçi o sezonun sonunda - 1994 Dünya Kupası - libero tahtından iniyor, alan markajı anlayışı ve dörtlü savunma yeniden gündeme geliyordu ama, Türkiye bu değişime henüz hazır değildi. Christoph Daum, Beşiktaş’a ikinci gelişinde durgun, durağan, tepkisiz bir portre çiziyor. Elindeki bütçeye göre yaptığı transferler elbette gerçekçi... Aldığı adamların hiçbiri süperstar değil. Kimse de böyle birşey beklemiyor. Ancak ikinci sınıf adamlardan birinci sınıf takım yaratma konusun-daki beklentiler, henüz gerçekleşmedi. Daum sezona üçlü savunma ile başladı. Dörtlü savunmaya dönmesi zaman aldı. Savunmada hala temel ilkeleri yerli yerine oturtmuş değil. Orta alanın savunmaya ve hücuma katkısı da henüz hiçbir zenginlik içermiyor. Gerçekler böylesine ortadayken, şansla kazanılmış bir maça bakıp Daum’a yeniden kredi vermek, futbolcularına karşı daha hoşgörülü ve anlayışlı davranmak bana göre romantik bir tolerans örneği olur ki, kaçınılmaz sonuç hayal kırıklığıdır. 
     Daum’un kredisi azalmaktadır. Beşiktaş futbol takımının kredisi azalmaktadır. Teknik direktör ve futbolcularının meslek onuru adına toparlanıp gerekeni yapması için süre de azalmaktadır. 
     Beşiktaş acilen kimliğine kavuşmalı, etkili ve diri bir takım olarak ligde beklenen yerini almalıdır. 
     
     



 SPOR 




























</TEXT>
</DOC>
