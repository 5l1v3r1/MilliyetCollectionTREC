<DOC>
<DOCNO> 2805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/soneko10.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarık Tara "Aman bir yerden tokat gelmesin diye bekliyoruz" 
</HEADLINE>
<TEXT>

     Enka Holding Yönetim Kurulu Başkanı Şarık Tara, enerji sektöründe 2.2 milyar dolar tutarında yatırım yaptıklarını belirterek, ''Ankara'da olanlar yüzünden aman bir yerden tokat gelmesin diye bekliyoruz'' dedi. 
     20 Ocak Cumartesi günü İzmir'de doğalgaz çevrim santralı temelini atacak olan Enka'nın Yönetim Kurulu Başkanı Şarık Tara, Koç-Enka ortaklığı Ramstore'un yeni alışveriş merkezinin açılışı dolayısıyla geldiği Moskova'da gazetecilerin beyaz enerji operasyonuna ilişkin sorularını yanıtladı. 
     Tara ayrıca, operasyonlar kapsamında Enka'nın Mavi Akım projesinde adının geçmesi konusundaki iddiaları da cevaplandırdı. 
     Türkiye'de herkesin birbirinden çekindiğini ifade eden Tara, şunları söyledi 
     "Mavi Akım bence Türkiye için Zümrüdüanka Kuşu, bulunmaz bir nimet. Mavi Akım olmasa Türkiye'nin sanayisi enerji sıkıntısına girer.Türkiye'deki gelişmeler Rusları da rahatsız ediyor. Ruslar tereddütlerini bana söylüyorlar. Ben de onlara yemin edip böyle bir şey yok. Engelleme olmayacak diyorum.'' 
     Şarık Tara, Mavi Akım projesiyle Türkiye'nin enerjide Rusya'ya bağımlı olacağına ilişkin iddilar konusunda da, '' Türkiye Mavi Akım ile Rusya'ya bağımlı olacak diyorlar. Elbette bağımlı olacak. O da bana bağımlı. 5 bin tekne ile boğazı kapatırsam görürler o zaman. Biz Fırat'ın suyunu kesebiliyor muyuz '' dedi. 
     Tara, banka operasyonlarından sonra şimdi de enerji operasyonlarının yürütülmesinin bir talihsizlik, kadersizlik, yanlışlık olup olmadığının sorulması üzerine de, şöyle dedi 
     'Türkiye'deki operasyonlarda talihsizlik, kedersizlik, yanlışlık hepsi var. Ali, üstün menfaatleri idrak etmemiz lazım. Ankara'da kimse bir şey imzalamıyor. Bu ne falakettir. Operasyonlar tabiiki yapılsın. Ama adabıyla yapılsın. Adamın koluna iki kişi girerek olmasın. Burada dümen var diye herşeyi karalamakla olmaz.'' 
     Enka olarak Türkiye'de 2.2 milyar dolar tutarında enerji yatırımı yaptıklarına işaret eden Tara, şöyle devam etti 
     'Ben 2.2 milyar dolarlık yatırım yapıyorum. Hem de enerjide, olacak iş mi Ankara'da olanlar yüzünden aman bir yerden tokat gelmesin diye bekliyoruz. Yani efendim oradan biri çıkıp bunlar şuna buna bilmem ne vermiş dese, ne olacak '' Enka ile ilgili şaibe varsa bunun ortaya çıkarılmasını isteyen Şarık Tara, ''Hangi şartlarla iş yaptığım araştırılsın. Niye ben çok haklı olduğum konuda kendimi müdafaa edeyim'' diye konuştu. Şarık Tara, devletin devletliğini bilip kendine çeki düzen vermesi halinde suistimallerin olmayacağına da dikkat çekti. 




</TEXT>
</DOC>
