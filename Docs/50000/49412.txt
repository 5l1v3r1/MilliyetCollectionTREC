<DOC>
<DOCNO> 49412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun30.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vahşet..''Müslümanlara ölüm'' diyerek bir Türk'e arabayla çarptılar 
</HEADLINE>
<TEXT>

     Hollanda'nın Apeldoorn kentinde resmi giysili 2 askerin, ''Müslümanlara ölüm'' diyerek, kullandıkları aracı bir Türk gencinin üzerine sürdükleri ve ağır yaralanmasına yol açtıkları bildirildi. 
     Kara Kuvvetlerinden yapılan açıklamada, 2 askerin ''ırkçı motiflerle'' bir Türk gencine saldırdıkları doğrulandı ve askerlerden birinin gözaltına alınarak, yargılanmak üzere içeride tutulduğu belirtildi. 
     Verilen bilgiye göre, geçen hafta, 31 yaşındaki Türk genci Mustafa Çıtak, kent merkezinde bilardo oynadıktan sonra evine gitmek üzere Hollandalı arkadaşıyla dışarı çıktığı sırada, sarhoş 2 askerin sözlü saldırısına uğradı. 
     Türk gencinin sarhoş oldukları gerekçesiyle yanıt vermemesine kızan askerler, bu kez bira şişeleri atarak saldırılarını sürdürdüler. 
     Bu sırada karşılıklı söz dalaşının ardından genç arabasına binmek üzere hareket etti. O anda askerler araçlarına binerek, Türk gencine, ''Müslümanlara ölüm'' diyerek, arkadan hızla çarptılar. 
     Çevredekilerin yardımıyla hastaneye kaldırılan Mustafa Çıtak, beyin sarsıntısı geçirirken, çenesinde, kaburga kemiklerinde ve ayağının 21 yerinden kırıkla saldırıdan kurtulabildi. 
     






</TEXT>
</DOC>
