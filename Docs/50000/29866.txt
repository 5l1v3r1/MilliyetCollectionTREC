<DOC>
<DOCNO> 29866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/siyaset/siy01.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker demokrasiye engel değil 
</HEADLINE>
<TEXT>

Dışişleri Bakanı İsmail Cem, AB sürecinden demokratikleşmeye, Kıbrıs meselesinden Ege sorununa kadar birçok konuyu Milliyet’e değerlendirdi 
     SOHBET ODASI DERYA SAZAK 

     SORU MGK’da askerler "Parti kapatmayı zorlaştırmayın" demiş. Sizce askerler demokratikleşmenin neresinde Brüksel’de MGK sorununu yorumlamışsınız. 
     CEM Genelkurmay ne deyip ne demediğini kendisi söyler. Askerlerin fren yaptığı ya da yapacağı düşüncesinde değilim. Senaryo yazmaya hayli meraklı bir kamuoyumuz var. Basın olarak, siyaset olarak, toplum olarak "demokrasinin neresindeysek", bir toplum kesimi olan askerler de oradadır. Brüksel’deki son AB toplantısında, bana MGK soruldu, etkisi, vb. Bu konuda senaryo üretmeye bazı Batı Avrupalı milletvekilleri meraklı. Ben, MGK’nın bugünkü yapısını ve anayasada belirtilen işlevini, demokratikleşmenin bir eksiği, bir engeli gibi görmediğimi söyledim. 
     MGK, hükümete öneride bulunan, düşüncesini hükümete bildiren bir kuruluştur. Peki bunun içinde askerler bir takım, siviller bir takım mıdır Hayır. Tartışmalarda benim düşünceme bazen iki komutan sahip çıkar da, birlikte hükümet üyeliği yaptığım iki bakan karşı olabilir, veya aksi olur. MGK, askerlerin bir takım, sivillerin karşı takım olduğu bir anlayış ve bir ayrışma içinde değildir. İkincisi, benzer güvenlik kurulları Türkiye’ye özgü değil. Yunanistan olsun, Amerika olsun, birçok ülkede var. Bir ülkenin ciddi bir güvenlik tehdidi altında bulunduğu dönemlerde bu kurulların etkinliğinin, öneminin ağırlığı artıyor. Bu da çok doğal çünkü bir ülkede örneğin hepimiz o gün kaç insanımızın şehit düştüğünü konuşmaktaysak, o ülkede güvenlikten sorumlu olan kurul, "de facto" öne çıkar, toplumdaki önemi ve işlevi büyür. 
     SORU Normalleşme oldukça yönetim üzerindeki etkisi azalır... 
     CEM Normalleşme, güvenlik konularındaki vahim durumu -Türkiye’de üç yıldır yaşadığımız gibi olağan düzeye çektikçe, güvenlikten sorumlu kurulun işlevi, olağan dönemlerin özelliklerinde gerçekleşir. Bu, izafi bir olaydır. Bugün normalleşen bir Türkiye’de elbette MGK’nın güvenlik konularında önemi vardır. Ancak bunlar, doğal önemdeki konulardır. 
     SORU 2002’ye gelindiğinde Güney Kıbrıs’ın AB’ye girip girmemesi, Türkiye’yi nasıl etkileyecek Bu, MGK’da konuşulmayacak mı 
     CEM Bu konuyu ben birkaç kez MGK’ya sundum. Çünkü çok önemli bir güvenlik boyutu var. Ayrıca, MGK’ndaki bazı üyeler, ki sadece askerleri söylemiyorum, bizim politika oluşturmamıza katkı getirirler. Çünkü onların birikimi var bu alanda, benim belki fark etmediğim bir kaygıya, bir başka özelliğe dikkat çekebilirler, çözümüne işaret edebilirler. Türkiye’de biz hep alışmışız, iç politikada, dış politikada olsun, hep bir inatlaşma saplantısıyla konulara eğilmekteyiz. "O bana bir şey söylerse benim konumum bozulur, mutlaka olumsuzluk için söylüyor" gibi... Bunların üstüne çıkmak lazım. Birbirimizin birikiminden faydalanmamız ve birbirimizden öğrenmemiz lazım... Komplekse düşmeden, bunu yapmak lazım. 
     
Soğuk savaşın kurbanı olduk      SORU Türkiye AB adaylık sürecinin neresinde 
     CEM AB, Türkiye’nin iki büyük hedefinden biridir. Diğer hedef, Avrasya’nın belirleyici bir merkez ülkesi olmaktır. Türkiye’nin demokratikleşme sürecinde bazı noktalarda gecikmemiz var. Mazeret olarak söylemiyorum ama, bunun belirli nedenleri de söz konusu Türkiye’nin 12 yıl bölücü teröre hedef yapılmış olması gibi. Ayrıca, Türkiye’nin kırk yıllık "Batı’nın uzak karakolluğu" işlevi, 1950 - 1990 yılları, Türkiye’nin demokratikleşme sürecini olumsuz etkilemiştir. Ve biz o yıllar boyunca hiçbir NATO ülkesine benzemeyen bir işlev taşıdık. Avrupa’nın güvenliği adına Sovyet sınırlarını koruduk. Bu işlev, siyaseti, hukuku, kurumsallaşmayı, zihniyetleri daraltmıştır. Bir bakıma, bugün bizi eleştiren ülkelerin güvenliğine Sovyet sınırlarında bekçilik yapmanın bedelini de ödemekteyiz... 
     SORU Soğuk Savaşın kurbanı olduk diyorsunuz. 
     CEM Soğuk Savaşta biz öyle kritik bir noktadaydık ki, o işlevin ihtiyaçları demokratikleşmeyi zorlaştırmıştır. Mesela, 1950’lerde, 1960’larda, hatta 1970’lerde, NATO’yu eleştirmek, "komünist olmanın" kanıtıydı, tutuklanma ve cezaevi demekti. Partiler, düşünceler, kitaplar, gazeteler yasaklandı. Bu ortam, Türkiye’nin demokrasiyle bağdaşmayan özelliklerini pekiştirdi, bugün şik yet ettiğimiz gecikmeler oluştu. 
     
AB’de bir yıllık gecikme 5 yıl atar      SORU Dönüp dönüp şu noktaya mı geliyoruz AB, Türkiye açısından bir hedef, 2002’de genişleme olacak, onlar da diyor ki Ankara’ya, "Siz hazırlıklarınızı yapın, müzakerelere başlamak bizden daha çok sizin sorununuz. Yani biz size gelmeyin demiyoruz, gelin ama..." 
     CEM Evet, öyle. 
     SORU Yani gelin ama ilerleme sağlayarak gelin, yani Anayasanızla, demokratikleşmeyle gelin diyorlar. Topu herkes birbirine atıyor. 
     CEM Top bizde. 
     SORU Madem öyle hızlanalım... Top bizim elimizde olduğuna göre, biz biraz daha gecikirsek, tren hepten kaçar mı 
     CEM Kaçmaz herhalde ama çok uzak bir tarihte, trenin bizim istasyonumuza yeniden uğramasını bekleriz... 2002 tarihinde üyelik müzakerelerine başlanmazsa, objektif olarak çok gerilere düşeriz uyarısını, bundan bir yıl kadar önce bu nedenle yapmıştım... 
     SORU Ya on yıl ileriye ya sonsuz bir tarihe mi 
     CEM Sonsuz değil ama geciktiğimiz her bir yılın maliyeti üyelik açısından 4 - 5 yıllık bir kayıp değerinde... Kendimizi hazırlamaktaki bir yıllık gecikmenin maliyeti, üyeliğimizin 4 - 5 yıl ileriye atılması olur. 
     
Parti kapatma zorlaştırılmalı      SORU 21’inci yüzyılda h l parti kapatıyoruz. Fazilet’le ilgili kararı eleştiren AİHM’deki Türk yargıç, sizin hızınıza yetişemiyoruz diyor. Biliyorsunuz Refah davası henüz sonuçlanmadan FP gündeme geldi. Avrupa’da parti kapatan başka ülke var mı Zorlaştırılmalı mı 
     CEM Türkiye’de parti kapatma olayının daha akılcı, daha ciddi bir çerçeveye alınması lazım. Hükümet olarak, DSP olarak, biz bu görüşteyiz. Nitekim bu doğrultudaki bir anayasa değişim önerisini TBMM’deki partiler ortaklaşa hazırladı. Ancak şunu da belirteyim, partilerin kapatılabilmesi, siyasetçilerin bazı eylemlerinde ve haklarında sınırlanabilmesi, Avrupa hukukunun bir parçasıdır, birçok ülkenin mevzuatında mevcuttur. Yanlış anlaşılmasın, Fazilet Partisi’yle, Avrupa’nın bazı faşist partilerini ve siyasetçilerini kıyaslamıyorum, aynı kefeye koymuyorum. Ancak söz konusu hususun Avrupa hukukundaki yerini objektif olarak belirtiyorum. Avrupa insan hakları, konvansiyonun özgürlüklerin sınırlanmasına ilişkin maddesine dayanmaktadır. Almanya’da ve üç - dört başka ülkede partiler yasa ile kapatılmıştır. Ayrıca, Fransa’da, bir parti lideri yasaklanmıştır, vb. Kapatma olayı değil ama anlayışı sergilemesi açısından ilginç olay, Avrupa Birliği’nin çekindiği bir partinin Avusturya’da son seçimi kazanması nedeniyle, AB’nin, bu ülkeye uzunca süre siyasi boykot uygulamış olmasıdır. Hatta parti liderinin hükümeti kurmasının önünü kesmesidir. 
     
Anayasa reformu mutlaka      SORU Anayasa değişikliği sonbaharda gerçekleşir mi Kültürel haklar, Kürtçe yayın serbestisi, ölüm cezasının kaldırılması gibi radikal adımlarda da sorun var gibi... 
     CEM Umarım gerçekleşir. Türkiye’nin AB’ye verdiği "Ulusal Program"ın maddelerini tek tek değerlendirmek değil, bütünüyle ele almak gerekir. Bir bütün olarak ve bir süreç olarak bu program AB tarafından algılanır. AB ilişkilerinde, Türkiye’nin yapması gerekenler aşılamaz şeyler değil. Bunlar siyah - beyaz formüllü konular değil. Bu konularda ileriye doğru iyi niyetle adım atılması söz konusu. Eğer Türkiye bunu yaparsa zaten mesele halledilir. 
     Ölüm cezasına gelince, Türkiye idamları uygulamıyor. Biz Ulusal Program’da "ölüm cezası orta vadede kalkacak" demiştik. AB’nin buna itirazı olmaz. 
     SORU Anayasa reformu mutlaka yapılması, diyorsunuz. 
     CEM Bu çok iyi olur. 
     SORU Eylülde çıkar mı 
     CEM Ben sözümü dikkatle kullanmaya çalışırım, o nedenle takvim veremem. Meclis açılınca üzerinde uzlaşılan paketin geçeceğini tahmin ediyorum. 
     
Kıbrıs konusunda köşeye sıkıştılar      Soru Kıbrıs sorunu hangi aşamada 
     CEM Kıbrıs bizim AB yolumuzda ciddi bir sorun olabilir. Kıbrıs AB içinde çok büyük bir sorun, kolay değil ve Güney’i tek başına alırlarsa Pirus zaferi olur. Türkiye’den çok ciddi tepki görür. Kaçınılmaz bir tepkidir. 
     Soru Ne olur, KKTC ile bütünleşme mi olur 
     CEM Ben olacaklara limit koymuyorum. Bunu konuşmuyorum. Uyarılarımız bir etki yaptı zannediyorum. Şimdi AB çok daha ciddi bir şekilde Kıbrıs konusuna eğilmek ihtiyacı hissediyor. Burada tabii kendileri de köşeye sıkışmış vaziyette. Kendi kendilerini köşeye sıkıştırdılar. Bir yandan üyelik sürecine bölünmüş bir Kıbrıs’ı, adanın bir bölümünü temsil edebilecek bir hükümetle götürüyorlar ki, bizim tanımadığımız, kabul etmediğimiz bir hükümetle böyle bir süreç yürümez. Burada samimiyetle şunu da söylemekteyim böyle bir durumun doğmasında herkes büyük zarara uğrayacaktır. Türkiye de aynı şekilde zarara uğrayacaktır. Fakat Türkiye böyle bir durum karşısında bir tercih yapma lüksüne sahip değildir. 
     Soru Yani Kıbrıs için AB’den vazgeçebilir miyiz 
     CEM Ben soruyu bu şekilde tanımlamıyorum. Soru, şudur AB, Kıbrıs için, Türkiye’den vazgeçer mi Bu da, AB’nin kendi sorunudur, kendi başına açtığı... Şunu da söyleyeyim, biz, Kıbrıs’ta iki tarafın da kabul edeceği bir çözümün bulunması için uğraşmaktayız ve uğraşmaya devam edeceğiz.. 
     
Ege’de savaş riski azaldı      Soru Siz Ege’de barış atağı başlattınız, Papandreu ile Sisam’da. Zeybek, zembekiko derken dostluk ilerliyor. 
     CEM Bir yazar arkadaşım, "Cem niye Zeybek oynamadı" diye eleştiriyor... Her yiğidin bir yoğurt yeyişi vardır. Benim siyaset anlayışım, ortaya çıkıp oyun oynayarak politika yapmaya yatkın değil... Öze girilmiyor eleştirisine katılmıyorum, Yunanistan’la güvenlik konusunda çok büyük adımlar attık. Ege’deki bir terslik, çatışma, savaş riskini çok azalttık. Trakya’daki mayınları bile kaldırıyoruz. 
     Soru Ege’de taksimetre işliyor, çözüm bulunamazsa 2004’te Lahey’e Uluslararası Adalet Divanı gidilecek mi . 
     CEM Ege konusunda, 2004 yılı geldiğinde Lahey’e gidilmesi diye bir şey yok. 2004 yılında bir değerlendirme yapılacaktır. Türkiye olarak biz daha en baştan başlayarak hadi diyoruz, uluslararası hukukun, Birleşmiş Milletler Anlaşması’nın gereğini aynen yapalım, biz hazırız. Yunanistan da hazır olursa, uluslararası hukukun öngördüğü şekilde, BM Anlaşması’nın 33. maddesinde belirtilen bütün yöntemleri - sadece Lahey’i değil - deneyerek, bir uzlaşma arayışı başlatılabilir. 
     Soru Lahey koşul değil mi 
     Cem Hayır, değil. Müzakere, aracılık, hakemlik, vb. Bütün bunlar da uluslararası hukukun öngördüğü, hatta, öncelikle öngördüğü yöntemler. 
     SORU Miloşeviç’e ne diyorsunuz 
     CEM Aslında iyi oldu. Miloşeviç’in pek çok insanın kanında eli var. Bosna’yı unutmadık. Kosova’yı da unutmadık... Brüksel’de söyledim. Kıbrıs’ın Bosna, Kosova gibi olmasına izin veremeyiz. Türkiye olarak böyle riski hiçbir zaman almayız, insanlarımıza aldırtmayız. Bunu da çok iyi bilmeleri lazım. 
     



 SİYASET 











</TEXT>
</DOC>
