<DOC>
<DOCNO> 35938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/dunya/adun.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklara işkence 
</HEADLINE>
<TEXT>

Taliban, Hıristiyanlık propagandasıyla suçladığı Batılı bir yardım kuruluşunun desteklediği 59 çocuğu, beyinlerindeki Hıristiyanlık izleri silininceye kadar içeride tutulmak üzere’ hapse attı 
     DIŞ HABERLER SERVİSİ 

     Kadınlara yönelik saçmasapan yasakları ve son olarak da tarihi Buda heykellerini havaya uçurmalarıyla dünya kamuoyunun gündemine gelen Afganistan’daki şeriatçı Taliban yönetimi şimdi de çocuklara eziyet etmeye başladı. 
     Taliban, uluslararası hükümet dışı NGO yardım örgütlerinden "Shelter Now" Şimdi Koru mensubu 4’ü Alman, 2’si Amerikalı ve 2’si Avustralyalı 8 yabancı ile 16 Afganlıyı Hıristiyanlık propagandası yaptıkları iddiasıyla tutuklamakla kalmadı, bu kişilerin etkisinde kaldığını öne sürdüğü ilkokul öğrencisi 59 çocuğu da ıslahevine kapattı. 
     
     Din değiştirene idam 
     ’İyiliği Teşvik ve Kötülüğü Engelleme Bakanı’’ Selim Hakkani, 59 çocuğun Hıristiyanlık etkisinden kurtuluncaya kadar ıslahevinde kalacağını açıkladı. Hakkani, ’59 Afgan çocuğunu, kalplerinden ve akıllarından Hıristiyanlık öğretisi temizleninceye kadar bir ıslahevine koyduk. Bu gerçekleşince özgür bırakılacaklar’’ dedi. 
     Taliban’ın din polisi, başkent Kabil’de "Shelter Now" görevlisi biri Amerikalı öteki Avustralyalı iki kadının bir Afganlı ailenin evinde bilgisayar ekranında Hıristiyanlığa ait dini sembolleri gösterirken yakalandığını öne sürdü. Hakkani, "Bu grubu biz uzun zamandan beri izliyorduk ve nihayet geçtiğimiz hafta Cuma günü suçüstü yapmayı başardık" diye konuştu. 
     "Shelter Now"ın 65 Afganlı çocuğa eğitim verdiği okul da hemen kapatıldı. 
     Hakkani’ye göre tutuklanan 2 Avustralyalı ve bir Amerikalı suçlarını itiraf ederek af diledi. Şeriata göre yargılanacakları belirtilen yabancı görevlilerin Taliban’ın dini lideri Molla Muhammed Ömer’in emirleri gereği "bir Müslümanı bir başka dine geçirme" suçundan ölüm cezasına çarptırılabileceği bildirildi. 
     
     Uluslararası tepkiler 
     "Shelter Now" görevlilerinin tutuklanması ve 59 çocuğun göz altına alınması uluslararası toplulukta infial yarattı. BM tutuklananlardan hiçbir haber alınamadığını belirterek sağlıklarından endişe edildiğini bildirdi. ABD ve Avustralya vatandaşlarının yardım görevlisi olduklarını, Hıristiyanlık propagandası yapmadıklarını açıkladı. 
     "Shelter Now" yiyecek ve içecek sıkıntısı çekilen Afganistan’da halka ekmek ve su dağıtıyor, sokak çocuklarına barınak sağlıyor. 
     



 DÜNYA 












</TEXT>
</DOC>
