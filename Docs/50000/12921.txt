<DOC>
<DOCNO> 12921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/ekonomi/eko02.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternete zam darbesi 
</HEADLINE>
<TEXT>

Telekom, internet ve teknoloji şirketlerine verdiği hizmetlere yüzde 600’e varan oranda zam yaptı. İnternet servis sağlayıcıları fahiş zammı protesto etti 
     EKONOMİ SERVİSİ 

     Türk Telekom, internet ve teknoloji şirketlerine verdiği hizmetlere yüzde 100 ile yüzde 600 oranında zam yaptı. 
     İnternet servis sağlayıcıları zor durumda bırakan zam, düşük ücretli bağlantı ve piyasadaki rekabeti tehdit ediyor. 
     Türk Telekom, İnternet kullanıcılarına uygulamaya koyduğu fahiş zamla darbe vurdu. Tüm data devrelerinde verdiği hizmetlere yüzde 100 ile yüzde 600 oranında zam yapan Türk Telekom, internet aboneleri ve servis sağlayıcılarını zor durumda bıraktı. 
     
İnternet kullanımı azalacak      Fahiş zammı protesto eden İnternet Servis Sağlayıcılar Derneği TİSAD , Türk Telekom’un rekabetçi ortamda fiyatların tüketiciler lehine düşürülmesinin önüne geçtiğini açıkladı. Bu zam nedeniyle, internet kullanma oranlarının düşeceği ve teknoloji kullanımının yaygınlaşmasının engelleneceği kaydedildi. 
     TİSAD açıklamasında, Telekom zammının "çok merkezli, çok sesli ve özgür internet yerine, tek kaynaklı tekelci bir internet yaratacağını" ifade etti. 
     
Yabancılar yararlanacak      Dernek açıklamasında, fahiş zammın serbest rekabet ortamında yabancı yatırımcılara yarayarak, ulusal çapta stratejik bir öneme sahip sektörün yabancıların eline geçmesine yol açacağı vurgulandı. 
     Türk Telekom daha önce de telefon görüşmesi ücretlerine Şubat ve Mart 2001 başında yüzde 2.2 ile yüzde 20 oranlarında zam yapmıştı. 
     
TİSAD’dan tekelci internet uyarısı yapıldı      TİSAD, Telekom zammının yol açacağı sorunları şöyle sıraladı 
     Rekabetçi ortamda düşen fiyatlar, azalmasını sürdüremeyecek. 
     Yüksek fiyat daha az kullanıma, yavaş gelişmeye ve teknoloji kullanımının yaygınlaşmasına engel olacak. 
     Çok merkezli, çok sesli ve özgür internet yerine, tek kaynaklı tekelci bir internet yaratacak. 
     Güçsüz bilişim şirketleri serbest rekabet ortamında yabancı yatırımcılar ile rekabet edemeyip bu iş sahasını tamamen yabancılara terk etmek zorunda kalacak. 
     


 EKONOMİ 




















</TEXT>
</DOC>
