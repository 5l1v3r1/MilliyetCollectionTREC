<DOC>
<DOCNO> 10483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sondun08.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 1 Türk polis tarafından öldürüldü 
</HEADLINE>
<TEXT>

     Almanya'nın Köln kentinde Ali Çalışkan adlı Türk vatandaşı, polisleri silahla tehdit ettiği gerekçesiyle vuruldu. 
     Köln polisi, 25 yaşındaki Ali Çalışkan'ın Opel Kadett marka otomobiliyle, bir trafik lambasının önünde duran polis aracının arkasında durduğunu, aniden otomobilinden inerek polislere silah doğrulttuğunu açıkladı. 
     Açıklamada, bunun üzerine paniğe kapılan 4 polisin silahlarını ateşleyerek Çalışkan'ı başından ve gövdesinden 5 kez vurdukları belirtildi. 
     Polis, Çalışkan'ın olay yerinde öldüğünü, yapılan araştırma sonucunda, polislere doğrulttuğu silahın kuru sıkı mermi atan bir tabanca olduğunun saptandığını kaydetti. 
     Eyleminin nedeni hala açıklık kazanmayan Ali Çalışkan'ın 3 yaşında bir çocuğun babası olduğu belirtildi. 




</TEXT>
</DOC>
