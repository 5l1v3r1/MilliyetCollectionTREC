<DOC>
<DOCNO> 8274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/siyaset/asiy.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir günün HİKAYESİ 
</HEADLINE>
<TEXT>

Ecevit'in DSP Grubu'nda Cumhurbaşkanı Sezer'i eleştirmesi "dondurulduğu" düşünülen devlet krizini yeniden ateşledi. Borsa düştü, faizler füze gibi fırladı. Zirve üstüne zirve yapıldı 
     ELÇİN ERGÜN Ankara 

     Milli Güvenlik Kurulu'nda yaşanan devlet krizinin yarattığı ekonomik çalkantıyla başlayan güne damgasını vuran ilk olay, Başbakan Ecevit'in DSP Grubu'nda sabah yaptığı konuşma oldu. 
     Ecevit, Sezer'i eleştirmeyi sürdürdüğü konuşmasında, Cumhurbaşkanı'ndan ekonomik programın başarıyla yürüdüğü açıklamasını yapmasını istediğini, ancak ret yanıtı aldığını açıkladı. Bu açıklamayla, "dondurulduğu" düşünülen devlet krizi yeniden alevlenmiş oldu ve açıklama piyasalara anında yansıdı. Ecevit'in konuşmasını DSP Grubu'nun Sezer'e yönelik ağır eleştirilerin yer aldığı bildirisi izledi. 
     
Kiracıdan basın toplantısı      Başbakan Yardımcısı Mesut Yılmaz'ın Sezer'in yönetsel kararlarının yargı denetimine açılması gerektiği yolunda ANAP Grubu'nda açıklama yaptığı saatlerde krizin ardından ilk kez basının önüne çıkan Cumhurbaşkanı soruları yanıtsız bıraktı. Aynı dakikalarda MGK toplantısının "sürpriz konuğu" olan Sezer'in kiracısı Ekrem Temuçin, "dünyada basın toplantısı yapan ilk kiracı" sıfatını kazandı ve "Cumhurbaşkanı'nın evinden çıkmayı düşünmüyoruz" dedi. 
     Güne de kilitlenmiş bir piyasayla başlayan Türkiye öğleden sonraya son yılların en büyük ekonomik dalgalanmasıyla girdi. 
     
Piyasalar allak bullak      Merkez Bankası'nın döviz çıkışını önlemek için uyguladığı "döviz isteyen TL, TL isteyen döviz getirsin" politikası öğlen saatlerinde piyasaların daha da sıkışmasına neden oldu. Piyasalarda giderek artan Türk Lirası sıkıntısı nedeniyle gecelik repo faizi öğleden sonra önce yüzde 3 bine, ardından yüzde 7 bin 500'e kadar fırladı. Bazı bankaların kurlarda kendiliğinden devalüasyon yaparak 750 bin liradan dolar sattığı haberleri geldi. 
     
Toplantı üstüne toplantı      Başbakan Ecevit, yeniden alevlenen kriz üzerine liderleri, ekonomiden sorumlu bakanları ve bürokratları Başbakanlığa çağırdı. Programın kaderini belirleyecek toplantı öğle saatlerinde başladı. 
     Ekonomi zirvesi tüm hızıyla sürerken MGK kavgasının odağındaki isim olan Hüsamettin Özkan'ın 26 Şubat günü yapılacak MGK'ya davet edildiği açıklandı. Aynı saatlerde 9. Cumhurbaşkanı Süleyman Demirel katıldığı Ortadoğu sorununa ilişkin konferansta "Ecevit'in yerinde olmak istemezdim" derken fenalaştı ve Türkiye'yi heyecanlandırdı. Tansiyon sorunu yaşayan Demirel doktor kontrolünden sonra evine gitti. 
     Başbakanlık'ta ekonomi zirvesi sürerken, Sezer "Uygulanan ekonomik programı destekliyorum" açıklaması yaptı. Açıklama, zirvede nispi yumuşama olarak yorumlandı. 
     Devlet Bakanı Faruk Bal da aynı saatlerde, DDK'nın Emlakbank incelemesine başladığını açıkladı. Bu sırada devlet krizinin yarattığı tartışma TBMM Genel Kurulu'nda da tartışmalara neden oldu. 
     
Serbest kur haberleri      Ecevit ve Yılmaz'ın yanı sıra eski ekonomiden sorumlu Devlet Bakanı Güneş Taner'in de bir bölümüne katıldığı Başbakanlık'taki değerlendirmeler sırasında bütün ekonomi bürokrasisi hazır bulundu. 
     Saat 18.00 sıralarında Başbakanlık'tan sızan duyumları değerlendiren haberciler, hükümetin krizden çıkış yolu olarak "hedeflenen kur sisteminden döviz fiyatlarını serbest bırakacak sisteme geçmeyi" benimsediğini ekranlardan duyurdular. 
     
Bahçeli geldi, haberler durdu      Ancak serbest kur sistemine geçileceği haberleri, Türkmenistan'a yaptığı uzun geziden dönen MHP lideri ve Başbakan Yardımcısı Devlet Bahçeli'nin gergin bir ifadeyle saat 19.00 sıralarında Başbakanlığa girmesinin ardından azaldı. Bahçeli'nin, programdan vazgeçme anlamına gelen bu tercihe itiraz ettiği ve çeşitli alternatifler üzerinde durulduğu belirtilirken, ekonomik krizin bir hükümet bunalımını da doğurabileceği iddiaları yayıldı. 
     ABD'de IMF yönetimiyle de canlı tutulan telefon temasları eşliğinde yapılan görüşmelerin ardından Türkiye açıklama beklerken Başbakanlığa zirvedekiler için kebaplar taşındı. Siyasi krizin son gelişmesi Başbakan'ın bugünkü olağan görüşme için Köşk'e çıkmayacağını duyurmasıyla yaşanırken, saatler 24 00'ü gösterdiğinde 10 saat önce başlayan zirve hala sürüyordu. 
     
AYRAN İÇİP ekonomi konuştular      Para ve sermaye piyasalarının MGK toplantısında Cumhurbaşkanı Ahmet Necdet Sezer ve Başbakan Bülent Ecevit arasındaki tartışmanın etkisini üzerinden atamaması, ekonomi kurmaylarını Başbakanlığa topladı. Ekonomi zirvesinde öğle yemeği için verilen arada börek tercih edilirken, 19.40'daki akşam yemeğinde Başbakan Ecevit ve ekonomi kurmaylarının tercihi karışık ızgaradan yana oldu. Ankara'nın meşhur köftecisi "Canbo"dan İnegöl köfte, tavuk şiş, et şiş ve pirzoladan oluşan karışık ızgara söylendi. Menünün yanında salata ikram edildi. Ecevit ve bürokratlar yemeğin yanında ayran içti. 
     


 SİYASET 
























</TEXT>
</DOC>
