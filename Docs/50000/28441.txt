<DOC>
<DOCNO> 28441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sonspo03.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, UEFA'daki rakibini ciddiye alıyor 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, UEFA Kupası ön eleme turunda karşılaşacakları Moldova'nın FC Zimbru Chisinau'nun kendileri için kapalı bir kutu olduğunu söyledi. 
     Gereçci, Moldova futbolunun son yıllarda ciddi gelişme içerisinde olduğunu belirterek, ''Bunu, Türkiye ve Moldova Milli Takımları arasında yapılan karşılaşmalarda gördük, yaşadık. FC Zimbru Chisinau kolay gibi görünmesine rağmen, son derece ciddiye alınması gereken takım'' dedi. 
     UEFA Kupası ön eleme turu ilk karşılaşmasının deplasmanda 9 Ağustos'ta Moldova'da yapılacağını anımsatan Gereçci, ''Karşılaşmaya kadar önümüzde yeterli zaman var. İyi bir hazırlık dönemi geçirerek başarılı olacağımıza ve 23 Ağustos'ta Gaziantep'te yapılacak rövanşa rahat çıkmamızı sağlayacak skorla döneceğimize inanıyorum'' diye konuştu. 
     Gereçci, ön eleme turunu geçip, UEFA Kupası'nda gidebildikleri yere kadar gideceklerini ve bu kez geçen sezon olduğu gibi ilk turda mücadeleden kopmayacaklarına inandığını da sözlerine ekledi. 
     







</TEXT>
</DOC>
