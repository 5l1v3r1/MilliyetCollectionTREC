<DOC>
<DOCNO> 4182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/spor/spo02.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem yap, hem işlet 
</HEADLINE>
<TEXT>

Fenerbahçe, Sosyal Tesisler’e müşteri bulamayınca, inşaatı kendi olanaklarıyla yapma kararı aldı 
     YUSUF KOBAL 

     FENERBAHÇE yönetimi, ikinci kez Genel Kurul üyelerinin karşısına "kredi yetkisi" için çıkacak. Şükrü Saracoğlu Stadı’nı yenilemek için bankalardan kredi almak amacıyla, Genel Kurul’dan daha önce yetki isteyen Başkan Aziz Yıldırım ve ekibi, şimdi de tartışmalara neden olan Sosyal Tesisler inşaatına kredi temin edebilmek için onay arayacak. 
     SOSYAL Tesisler’in modernize edilmesi için Yap - İşlet - Devret modelini ortaya atan yönetim, gazetelere ilan vererek teklif aradı. Ancak tesislerin inşaatını üstlenecek hiçbir kuruluş çıkmayınca, projenin kulübün olanaklarıyla yapılması kararına varıldı. Yönetim, 17 Mart’daki Mali Kongre’de yeni bütçenin yanı sıra, borçlanma yetkisi de isteyecek. 
     
Almanlar’dan komik teklif      FENERBAHÇE, Kaiserslautern’in Murat Yakın için getirdiği uzlaşma teklifini reddetti. Sarı - Lacivertli yönetim, Alman kulübünün 2.4 milyon dolarlık önerisini, 3.9 milyon dolarda ısrar ederek geri çevirdi. Yönetim, ihtiyacı olmasına karşın, FIFA’daki davanın lehine sonuçlanacağını düşünerek paraya almadı. 
     FIFA, Fenerbahçe’nin Las Palmas’a kiraladığı Oulare’nin 1 milyon marklık bedelini almak için 2 Şubat’a kadar bekleme kararı aldı. FIFA, İspanyol kulübüne ve Futbol Federasyonu’na son bir uyarı yazısı yazarak, bu tarihe kadar Sarı - Lacivertli kulübe para ödenmediği takdirde ceza verileceğini bildirdi. 
     
Alkışlar Balic’e      FENERBAHÇE’DE futbol hayatı bitti denilen Balic dün ümit takımıyla oynanan maçta 45 dakika forma giydi ve formda göründü. Kulüp Doktoru İsmail Başöz, Balic’in yeni bir operasyonu gerektirecek hiçbir sakatlığının bulunmadığını, önlem amacıyla buz tedavisi yaptıklarını bildirdi. Boşnak oyuncu da "Sakat değilim" dedi. Balic yeni imajıyla da dikkat çekti. 
     
Divan zirvesi      FENERBAHÇE Olağan Yüksek Divan Kurulu toplantısı bugün 10.30’da gerçekleşecek Başkan Aziz Yıldırım ve arkadaşları bu toplantıda son icraatlarını anlatıp, kulübün borç alacak bilançosunu ilan edecekler. Ayrıca çeşitli konularda tartışmalar da yapılacak. 
     
Işığa çare      FENERBAHÇELİ futbolcuların Şükrü Saracoğlu Stadı’ndaki ışıklandırma sisteminden rahatsız olmaları üzerine yönetim harekete geçti. Yöneticiler, Mustafa Denizli, başta kaleci Rüştü olmak üzere futbolcuların bu konudaki şikayetini değerlendirmeye alacak. 
     
Yusuf sakat      FENERBAHÇE’NİN, Antalya’daki hazırlık maçlarında kasığından sakatlanan Yusuf’un, Ankaragücü ile oynanacak kupa sınavında forma giyemeyeceği öğrenildi. Ayak tabanındaki ezik nedeniyle tedavi olan Celil’in durumu ise açıklığa kavuşmadı. 
     
Gol provası      FENERBAHÇE dün basına kapalı yaptığı hazırlık maçında, ümit takımını 10 - 0 yendi. Golleri Adem 3 , Revivo 2 , Lazetiç 2 , Semih 2 ve Serhat atarken, Ali Güneş sakatlandı. Sarı - Lacivertliler, Ankaragücü kupa maçına iki gün önceden gitmeyi kararlaştırdı. 
     


 SPOR 

























</TEXT>
</DOC>
