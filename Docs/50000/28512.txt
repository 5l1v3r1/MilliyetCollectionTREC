<DOC>
<DOCNO> 28512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/siyaset/siy05a.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli kapıları açtı 
</HEADLINE>
<TEXT>

MHP lideri, transferlerin koalisyonu bozmasına izin vermeyeceklerini söyledi 
     ÖNDER YILMAZ Ankara 

     FP'nin kapatılmasının ardından transferlere yeşil ışık yakan MHP lideri Devlet Bahçeli, Başbakanlık koltuğunun MHP'ye geçmesi yönünde telkinde bulunanlara "Refahyol örneğinin" ders olmasını istedi. 
     Edinilen bilgilere göre Bahçeli, partisinin İl Başkanları ve Merkez Yönetim Kurulu toplantılarının kapalı bölümlerinde transferler için şu kriterleri açıkladı "Yolsuzluğa, hırsızlığa bulaşmamış olacak, bakanlık pazarlığına girmeyecek, ülkücü geçmişi olacak ve MHP'nin güçsüz olduğu bölgelere ağırlık verilecek." 
     FP'nin kapatılmasından dolayı pusuya yatıp nemalanmak isteyenlerin bulunduğunu dile getiren Bahçeli şunları söyledi "Bu girdaba girmeyeceğiz. MHP, rant ve nimet partisi değil, külfet partisidir. Kültürlü, inançlı, ülkü birliği içinde bulunan herkese açıktır. Bizimle birlikte çile çekmeye hazırlarsa gelsinler." 
     Önümüzdeki haftadan itibaren transfer çalışmalarının başlatılacağı vurgusunu yapan Bahçeli, "Pazarlık içine girmeyin. Pazarlığın bulunduğu yerde herkesin fiyatı bellidir. Fiyatı belli olanlar kolayca satın alınır. Satın alınabilecek insanın da MHP'de işi yoktur" dedi. 
     
Refahyol ders olsun      Başbakanlığın MHP'ye geçmesi telkininde bulunanlara geçmişi anımsatan Bahçeli "Başbakanlığa talepler geçmişte acı tecrübelerin yaşanmasına neden oldu. Refahyol’da Erbakan ile Çiller ikişer sene başbakanlık yapmak istediler. Zannettiler ki, Erbakan çekildiğinde, Çiller başbakan olacak. Sayısal çoğunluklarına güvendiler ama bu çoğunluk hükümeti ve başbakanlığı ellerinden aldı. MHP bu oyunun içine girmeyecek." 
     Transferlerin koalisyon yapısını bozmasına izin vermeyeceklerini söyleyen Bahçeli, parti kapatmanın zorlaştırılmasını istedi., 
     



 SİYASET 















</TEXT>
</DOC>
