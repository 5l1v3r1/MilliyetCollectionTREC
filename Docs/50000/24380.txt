<DOC>
<DOCNO> 24380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/ekonomi/eko09a.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank’ta iki senaryo 
</HEADLINE>
<TEXT>

     TARIK YILMAZ 

     IMF’ye verilen niyet mektubunda 31 Mayıs’a kadar kapatılacağı sözü verilen Emlakbank için Ankara’da iki senaryo konuşuluyor Biri Hazine’nin tamamladığı yasa tasarısıyla Ziraat Bankası içinde eritilmesi, diğeri Emlakbank’ın satılamayan Fon bankalarının çatısı olması... 
     İlk senaryoya göre çalışmalarını bitiren Hazine’nin, tasarıyı imzalatmak için Devlet Bakanı Derviş’in yurda dönmesi beklenmeli mi, beklenmemeli mi konusunu tartıştığı belirtiliyor. 
     Edinilen bilgiye göre, Emlakbank’ın mevduatları, Ziraat Bankası’nın şubesi olmadığı yerlerdeki şubeleri ve belki sağlam kredileri Ziraat Bankası’na devredilecek. Ziraat Bankası personeline yapıldığı gibi Emlakbanklılara da kadrolu statüden sözleşmeliye geçmesi için kağıt imzalattırılacak. İmzalamayan Devlet Personel Dairesi’ne gönderilecek. Kalanlar arasında da bir eleme yapılacak. 
     Bir diğer senaryo ise Fondaki satılamayan bankaların çatısı olacağı şeklinde... Bu senaryoya göre Emlakbank’ın kapatılmasına karşı oluşan tepkiler karar alıcılara geri adım attırdı. IMF heyetine de önerileceği iddia edilen formül şöyle 
     Aktarılan kamu kağıtlarıyla likit hale gelen bankaya Hazine özel tertip tahvil vermeye devam edecek. Bu sırada banka Fon’a devredilecek. Fon’daki Türkbank, Etibank, İktisat Bankası, Bank Ekspres ve Esbank’a teklif gelmemesi durumunda bu bankalar Emlakbank çatısı altında birleştirilecek. 
     Dün Ankara’nın gündemini meşgul eden bu formülün arkasında batakların üstünün örtüleceğini düşünenlerin çabaları yattığı konuşuluyor. Konunun kısa sürede çözüleceği ve son kararın verileceği belirtiliyor. 
     
     
     



 EKONOMİ 






















</TEXT>
</DOC>
