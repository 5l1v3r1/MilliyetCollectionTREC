<DOC>
<DOCNO> 25712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/yasam/yas05.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuduz paniği 
</HEADLINE>
<TEXT>

Beykoz'da 12 kişiyi ısıran köpek kuduz çıktı. Başından ısırıldığı için hastaneye gönderilen 3 yaşındaki Elanur ve teyzesi doktor bulamadı 
     İSMAİL POLAT, TAHSİN AKSU İstanbul 

     Beykoz'un Tokatköy mahallesinde sekizi çocuk toplam 12 kişiyi ısıran köpek kuduz çıktı. Mahalle karantinaya alındı. Isırılan çocuklar kuduz tedavisine alındı. 3 yaşındaki Elanur Yılmaz ile kendisini kurtarmak için köpekle boğuşan teyzesi Fatma, hastaneye gönderildi. Ancak doktor bulunamadı, 2.5 saat sonra İl Sağlık Müdürü Osman Karaaslan'ın gelmesinin ardından Haseki Hastanesi'ne sevk edildi. Müdür Karaaslan, "Kuduz hastalığının tek tedavisi aşı. O da Beykoz'da yapılmış" dedi. 
     
     Okul çıkışı dehşet 
     Tokatköy İlköğretim Okulu öğrencileri önceki gün saat 17.40'ta dağıldı. Okulun önünde bulunan Sultanaziz Caddesi'nde bir köpek, bu sırada sekiz öğrenci ve çevreden geçen dört kişiye saldırdı. Şaban Çap adlı vatandaş boğazından, çocuklar ise kafa, bacak ve belinden ısırıldı. Çocuklar panik halinde bağırışırken, köpek Mahalle Muhtarı Erkan Atagün tarafından öldürüldü. Köpeğin ölüsü, kuduz olup olmadığının tespiti için Pendik Veteriner Okulu'ndaki laboratuvara gönderildi. Yapılan tahliller sonucu köpeğin kuduz olduğu anlaşılınca, İlçe Tarım Müdürlüğü dün Tokatköy Mahallesi'ni karantinaya aldı. Bu arada olay anonsla ilçe halkına duyuruldu. 
     
     Aşı yapıldı 
     Isırılan çocuk ve vatandaşlara Beykoz Devlet Hastanesi'nde kuduz aşısı yapıldı. İlk müdahaleden sonra köpek tarafından ısırılan 10 kişi Çemberlitaş'ta bulunan Kuduz Hastanesi'ne gönderildi. 
     
     



 YAŞAM 















</TEXT>
</DOC>
