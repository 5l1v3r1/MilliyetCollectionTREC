<DOC>
<DOCNO> 36540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/yasam/yas10.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Zıplayarak deprem yaratacaklar 
</HEADLINE>
<TEXT>

İngiltere’de milyonlarca öğrenci bir anda zıplayacak... Sarsıntının büyüklüğü sismografla ölçülecek 
     DIŞ HABERLER SERVİSİ 

     İngiltere’de 7 Eylül’de kutlanacak olan Bilim Yılı, ülke genelinde yüz binlerce, hatta milyonlarca öğrencinin aynı anda bir dakika boyunca zıplamasıyla başlayacak Çocukların zıplamalarından kaynaklanan sarsıntılar sismik titreşimleri ölçen aletler tarafından da kayda alınacak. 
     Yaşları 10 ila 19 arasında değişen gençlere bilimi sevdirmek için düzenlenen devlet destekli Bilim Yılı, öğrencilerin yerel saatle 11 00’da TSİ 14 00 zıplamaya başlamasıyla start alacak. Yapılan çağrı üzerine şu ana kadar ülkedeki 3 bin 500 okul Büyük Zıplama’ deneyine katılacağını açıkladı. İlk kez bu kadar fazla kişinin aynı anda zıplayacağı deneyin Guiness Rekorlar Kitabı’na da girmesi bekleniyor. 
     
     Oasis konserinde olmuştu... 
     Yüzbinlerce öğrencinin sıçramasından kaynaklanacak titreşimin deprem etkisi’ yaratması bekleniyor çünkü bunun bir örneği var. Rock grubu Oasis’in 1995’te Londra’da verdiği bir konser sırasında kendilerini müziğin ritmine teslim eden 20 bin rocker’ın sağa sola sıçrayıp durması, konserin yapıldığı Londra’daki "Earl’s Court"un 1.5 kilometre ötesinden bile deprem titreşimleri olarak hissedilmiş ve polise acil telefon çağrıları yağmıştı. Ancak İngiliz Jeolojik Araştırma Merkezi’nin, "Sarsıntının nedeni Oasis konseridir" şeklindeki açıklaması üzerine halk rahat nefes almıştı. 
     



 YAŞAM 

























</TEXT>
</DOC>
