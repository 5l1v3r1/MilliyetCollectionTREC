<DOC>
<DOCNO> 18814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/soneko16.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti... 
</HEADLINE>
<TEXT>

     İMKB Ulusal-100 Endeksi, önceki kapanışa göre 227.96 puan artışla, 1. seansı 12,590.97 puandan tamamladı. 
     Hisse senetleri ortalama yüzde 1.84 oranında değer kazandı. Borsa'da, geçen hafta gerçekleşen yüzde 28 oranındaki artışın ardından, günün ilk seansında Endeks, dalgalı bir seyir izledi. 12,495 puan seviyesinde açılan seansın ilk dakikaları yoğun satışlar geldi. 
     Hızla 12 bin seviyesine kadar gerileyen Endeks, en düşük 12,093 puanı gördü. Bu seviyeden hızlı tepki alımları geldi. Yoğun hacimle hızla toparlanan piyasa, ilk bir saatlik bölümü 12,547 puanla geçti. İkinci yarıda piyasa, 13 bin seviyesini zorlamaya başladı. Özellikle beklenenden iyi kar açıklayan hisselerdeki talep ve yoğun hacimle 13 bin seviyesini aşan Endeks, 13,073 puandan geri döndü. Kapanışa doğru kar realizasyonları ağır basınca hızla gevşeyen Endeks,seansı 12,590.97 puandan tamamladı. 
     Kapanışta mali endeks 381.04 puanlık artışla 17,691.98 puana, sınai endeksi 87.28 puanlık artışla 9,618.52 puana, hizmet endeksi de 176.85 puanlık artışla 7,627.19 puana yükseldi. Böylece mali grup hisseler, önceki kapanışa göre ortalama yüzde 2.20, sınai grubu hisseler yüzde 0.92, hizmet grubu hisseler de yüzde 2.37 oranında değer kazandı. 1. seansta işlem gören toplam 289 hisse senedinden 125'i değer kazandı. 123 hisse senedi değer yitirirken, 41 hissenin fiyatında ise değişiklik olmadı. Seansta, 638 trilyon 548 milyar 268 milyon liralık işlem hacmi oluştu. 1. seansta Yapı Kredi Bankası, Akbank, Sabancı Holding, Tüpraş ve Vestel, en yoğun işlem gören hisseler oldular. 







</TEXT>
</DOC>
