<DOC>
<DOCNO> 8810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/siyaset/siy13.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşanma davaları sansürlü olacak 
</HEADLINE>
<TEXT>

     SALİHA ÇOLAK Ankara 

     Eşlerin karşılıklı suçlamaları sonucu aile içi ilişkilerin ve özel yaşamların gözler önüne serildiği boşanma davalarının gizli oturumlarda yapılmasının yolu açıldı. MHP Afyon Milletvekili Müjdat Kayayerli bir değişiklik önergesi vererek Medeni Yasa Tasarısı’nın, "Boşanmada yargı usullerini" düzenleyen 184. maddesine, "Özel hayatın gizliliği kuralının ihlal edilmemesi" için, "taraflardan birinin isteğiyle, boşanma davasının gizli oturumda görüşülmesini istedi. Adalet Bakanı Hikmet Sami Türk ise, yargıcın zaten gerekli gördüğü durumlarda görüşmeleri gizli oturumlarda yapabildiğini, yargılama usullerinin Medeni Yasa’da yapılacak düzenlemeyle değiştirilmesinin uygun olmayacağını bildirdi. Ancak Komisyon üyeleri eşlerden birinin isteğiyle gizli oturum yapılmasına olanak sağlanması gerektiğini vurgulayarak önergeyi kabul etti. 
     


 SİYASET 



















</TEXT>
</DOC>
