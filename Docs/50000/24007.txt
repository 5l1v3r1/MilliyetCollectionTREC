<DOC>
<DOCNO> 24007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/spor/spo02.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Andersson satılık 
</HEADLINE>
<TEXT>

Fenerbahçe, İsveçli yıldıza müşteri arıyor 
     YUSUF KOBAL 

     SARI - Lacivertli yönetim, sezon başında 10 milyon dolara aldığı Kenneth Andersson’u elden çıkarmak için harekete geçti. Gelecek sezon Şampiyonlar Ligi’nde başarılı olacak kadro için çalışan yönetimin, hem yabancı kontenjanını boşaltmak, hem de futbol hayatı bitmeden Andersson’dan para kazanmak amacında olduğu belirtildi. 
     YÖNETİM, Lazetiç ile kadrodaki Türk oyunculara da "iyileştirme ve sözleşmelerini uzatma" önerisini götürmeyi kararlaştırdı. 2 milyon bonservis bedeline alınan Lazetiç’e de yılda 500 bin dolar veriliyordu. Yaşının genç olması nedeniyle 4 yıl daha kalması istenen Lazetiç’in öneriye sıcak baktığı ifade edildi. 
     
Rüştü’de son iddia      FENERBAHÇE’nin milli kalecisinin, Fenerbahçe ile anlaşamaması durumunda Fatih Terim ile birlikte İtalya’nın Milan kulübüne gideceği ileri sürüldü. Rüştü’nün menajeri Saffet Sancaklı, "Kendisi Fatih Terim’in listesinde. Ancak transferin kesin olup olmadığı Terim’in Milan ile anlaşmasının açıklanmasının ardından belli olacak. Rüştü kalmak istiyor. Yurt dışından gelecek tekliflerde ortaya çıkacak rakam, Rüştü’nün kulübünden isteyeceği fiyatı belirler" dedi. 
     
Rapajiç’e 7 milyon dolar      FENERBAHÇE’nin Hırvat yıldızına İtalya’nın Fiorentina Kulübü’nün talip olduğu belirtildi. Fatih Terim’in eski takımı, Rapajiç için bonservis bedeli olarak 7 milyon doları gözden çıkardı. Ancak bu futbolcu için 10 milyon dolar ödeyen yöneticilerin, 15 milyon dolar istedikleri, bu paranın verilmesi halinde transferi onaylayacakları ifade edildi. Bu arada dün ülkesine giden Rapajiç, yemekten zehirlenince havaalanında bir süre tedavi gördü. 
     



 SPOR 

























</TEXT>
</DOC>
