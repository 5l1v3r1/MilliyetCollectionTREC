<DOC>
<DOCNO> 7436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur14.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Uluslararası Film Festivali parasızlık yüzünden ertelendi 
</HEADLINE>
<TEXT>

     Ankara Uluslararası Film Festivali, parasızlık nedeniyle 8 ay ertelendi. Geleneksel olarak her yıl Mart ayının sonunda düzenlenen festivalin 13'üncüsü, 30 Kasım-9 Aralık 2001 tarihleri arasında, Başkentli sinemaseverlerle buluşacak. 
     Çankaya Belediye Başkanı Haydar Yılmaz, Dünya Kitle İletişim Vakfı Başkanı Oğuz Onaran ve Festival Başkanı Çetin Öner, festivalin ertelenmesine ilişkin basın toplantısı düzenledi. 
     Toplantıda konuşan Onaran, ekonomik krizin özel sektörün yanında kamu kuruluşlarını da etkilediğini, bu nedenle festivale her yıl destek veren kuruluşların desteğinin geciktiğini bildirdi. Onaran, Kültür Bakanı İstemihan Talay'dan da festival için destek sözü aldıklarını kaydetti. Bakanlığın yardıma şimdiden başladığını anlatan Onaran, festivalin para ödüllerini karşılayan Çankaya Belediye Başkanlığı'na teşekkür etti. 
     Festival için geçen yıl 70 milyar liranın harcandığını belirten Onaran, asıl amaçlarının festivalin kapsamını genişletmek olduğunu, böyle bir etkinlik için de daha fazla bütçe gerektiğini kaydetti. 
     Çankaya Belediye Başkanı Yılmaz da festivalin ''yapılacağının müjdesini vermekten'' mutluluk duyduklarını ifade etti. 
     'Film festivalinin Ankara'nın kimliğine ve Ankaralılara artılar ekleyen vazgeçilmez bir tiryakilik, şölen olduğuna inanıyorum'' diyen Yılmaz, Ankara'nın hem Cumhuriyet'in, hem diplomasinin hem de kültürün başkenti olmasını hedeflediklerini belirtti. 
     Festivalin ertelenmesine neden olan bütçenin miktarının sorulması üzerine Yılmaz, festivalin sürekli genişleyen bir etkinlik olduğunu söyledi. Yılmaz, ''Bunun ölçüsü olmaz. Bizim istediğimiz, Ankara'yı sanatın da başkenti haline getirmek, 50 mi, 100 mü diye düşünürsek, bumümkün değil. Zaten, tek sorun bütçe de değil. Nisan'dan itibaren Uçan Süpürge Festivali, Tiyatro Festivali var. Aradan 5 ay da böyle çıkmış oluyor'' dedi. 




</TEXT>
</DOC>
