<DOC>
<DOCNO> 34992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/guncel/gun08.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu zararlı mı .. 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     Alman Radyasyondan Koruma Ofisi’nin, cep telefonlarının mümkün olduğunca az kullanılmasını, özellikle çocuklardan mutlaka uzak tutulması gerektiğini açıklaması, uzmanları ikiye böldü. Cep telefonu zararlı mı, değil mi Uzmanlara sorduk. İşte yanıtları... 
     
     Doç. Baki Akkuş İ.Ü. Fen Fakültesi Fizik Bölümü Nükleer Fizik Anabilim Dalı 
Kanser riski var      Cep telefonları ve baz istasyonları elektromanyetik dalga yani radyasyon yayıyor. Bu dalgaların kanser yapma riski kesinlikle mevcut. Bu yıllardır bilim dünyasının özellikle de fizikçilerin bildiği bir gerçek. Dünyayı yeniden keşfetmeye gerek yok. Radyasyon kanser yapar. Cep telefonunda bu risk konuşma süresine bağlıdır. Ne kadar uzun süre konuşursanız risk o derece artar. İnsanlar radyasyonu beş duyusuyla algılamadığı için etkisini hissetmiyor. Bunu bilim adamları bilir. Elektromanyetik dalga, radyasyon hücre yapısını bozarak kanser yapar. Bu yüzden cep telefonunu kulağa yapıştırıp saatlerce konuşmamak lazım. Uluslararaası Atom Enerji Ajansı da bunun risk taşıdığını söylüyor. Şimdi cep telefonu firmaları yeni çıkacak modellerine zırh koyuyor. Kanser riski yoktu da o zaman elektromanyeik etkiye karşı neden zırh oluşturdular. Onlar da biliyor zararlarını. 
     
     Prof. Selim Şeker B.Ü. Elektrik Elektronik Mühendisliği Bölümü 
Beyni de etkiliyor      Zararlı olduğunun tartışılmasına bile gerek yok. Cep telefonlarının yaydığı radyasyon standardın çok üstünde, 10 kat fazla. Zararları, uluslararası alanda kabul görmüş bulgularla ispatlandı. Aksi iddia edilemez. Sadece kanser değil beyindeki yapıları da etkileyerek doğru düşünme mekanizmasını da bozuyor. Karar vermede zorluk, bıkkınlık, yorgunluk yaratıyor. Vücutta ısıyı artırıyor, bağışıklık sistemini zayıflatıyor, uyku sistemini bozuyor. Cep telefonu nasıl uçaklarda bilgisayar sistemini alt üst ediyorsa insanda da öyle. Aklını karıştırıyor. Çocukların kafatasları ince olduğu için beyinleri daha çok zarar görür. Özellikle saatlerce konuşmak çok riskli. Çok kısa konuştuğunuz zaman vücut yapısı içinde dengeleniyor. Konuşmadığınız zaman çantada tutun. Telefon bağlanmadan yani karşı taraf açmadan telefonu kulağınıza götürmeyin, çünkü bu sürede daha çok sinyal alıyor. 
     
     Prof. Coşkun Tecimer Metropolitan Nightingale Hastanesi Onkoloji Bölümü 
Kesin bir veri yok      Yakın zamanda açıklanan bir araştırmada cep telefonlarının beyin kanserine neden olup olmadığı araştırıldı. 5 yıl süreyle cep telefonu kullanımı sonucunda beyin kanserlerinde artış olduğuna dair bir bulgu ortaya çıkmadı. Cep telefonu kullanan ve kullanmayan iki grubu karşılaştırdıklarında kanser oranları eşit çıktı. Tabii 30 yılda ne olur bilemeyiz ama şu an için kesin bir şekilde kanser yapıyor diyemeyiz. Bu araştırma New England Journal of Medicine’de yayınlandı. En son araştırma bu ve henüz çok kesin veriler yok. Araştırmalar devam ediyor. 
     
     Prof. Dr. Maktav Dinçer İ.Ü. Onkoloji Enstitüsü 
İspat etmek zor      Son iki yıldır bu konuda araştırmalar çok sık yapılıyor. Ancak araştırmaların büyük çoğunluğu bir risk ortaya koyamadı bugüne kadar. Amerikan Ulusal Kanser Enstitüsü NCI de bu ilişki olmadığını ortaya koydu. Çocuklar cep telefonu kullanmıyor bu yüzden onlar üzerinde bir zarardan bahsetmek güç. Zararları üzerine ortaya atılanlar varsayımdan kaynaklanıyor. Ortada ispat edilmiş birşey yok. Mental zihinsel fonksiyonları ve beyin faaliyetlerini ispat etmek çok zor. Bağışıklık sisteminde olumsuz etkisi konusunda bir yayına rastlamadım. 
     



 GÜNCEL 














</TEXT>
</DOC>
