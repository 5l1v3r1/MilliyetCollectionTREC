<DOC>
<DOCNO> 30668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sondun20.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da 'Çocuk Başbakan' istifa etti 
</HEADLINE>
<TEXT>

     Belçika'da 1999 yılından beri iktidarda bulunan ''çocuk hükümeti''nin ''başbakanı'', istifa ettiğini açıkladı. 
     Belçika hükümeti, 1999 yılının Kasım ayında, bir ''çocuk hükümeti'' kurulmasını kararlaştırmıştı. Söz konusu hükümet, ülke genelinde, bölgesel temelde yapılan seçimlerle belirlenen, 11-12 yaşlarındaki 18 çocuktan oluşuyor, her çocuk bir bakanlık üstleniyordu. Çocuk hükümetinin, iki ayda bir Başbakanlık'ta ülkenin gerçek yöneticileriyle biraraya gelmesi öngörülmüştü. 
     Çocuk hükümetinin Başbakanı Annelies Prove, bugün Belçika Başbakanı Guy Verhofstadt'a yazılı olarak istifasını sundu. İstifaya gerekçe olarak, liberal, sosyalist ve yeşillerden oluşan federal hükümetin, çocuk sorunlarına gereken ilgiyi yansıtmaması ve çocuklardan kopukluğu gösterildi. 
     Prove, hükümetine, sağlıklı bir şekilde hizmet vermek için ihtiyacı olan maddi olanakların verilmemesini de istifa gerekçesi olarak belirtti. 






</TEXT>
</DOC>
