<DOC>
<DOCNO> 1753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/ekonomi/eko02.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk teftiş bankalara 
</HEADLINE>
<TEXT>

IMF Türkiye Masası Şefi Cottarelli Ankara'ya gelmeden önce bankacılıkla ilgili dört kişilik heyet çalışmalara başladı. "Öncü heyet" dün BDDK yetkilileriyle görüştü 
     ANKARA Milliyet 

     IMF Türkiye Masası Şefi Carlo Cottarelli başkanlığındaki heyette yer alan dört uzman, Ankara'ya gelerek bankacılık sektöründeki incelemelerine başladı. Cottarelli'nin ise bugün gelmesi bekleniyor. 
     IMF heyeti, mali piyasalarda yaşanan krizden sonra verilen ek niyet mektubu kapsamında tekrar Türkiye'ye geldi. Heyet, hem 2000 yılı sonuçlarını, hem de ocak ayı içinde ek niyet mektubu kapsamında yapılması gereken çok sayıda düzenlemeye ilişkin gelişmeleri izleyecek. 
     
     BDDK’yle görüşme 
     Ancak Cottarelli'den gelmeden temaslara başlayan "öncü heyet" dün Bankacılık Düzenleme ve Denetleme Kurulu BDDK yetkilileriyle görüşme yaptı. Edinilen bilgiye göre, BDDK yetkilileriyle Fon'daki bankaların satışı konusu görüşüldü. 
     Ankara'da bir hafta kalması beklenen heyet, stand - by ve ek rezerv kolaylığı kapsamında verilen üçüncü ek niyet mektubuna ilişkin görüşmelerde bulunacak. Heyet bu kapsamda, ek niyet mektubuyla genişletilen düzenlemelerin yapılıp yapılmadığını, ocak ayı sonuna kadar bitirilmesi gereken reformların yetiştirilip yetiştirilemeyeceğini gözlemeye çalışacak. 
     Teknik heyette yer alan uzmanlar Hazine'de çalışma yaparken resmi görüşmelerin, bugün Türkiye'ye gelecek Cottarelli başkanlığında pazartesi günü başlayacağı belirtildi. 
     Üç aylık yoğunlaştırılmış bir uygulamayı içeren ek niyet mektubu kapsamında gelen IMF heyetinin ziyareti aylık ziyaretlerin ilkini oluşturuyor. IMF heyeti bundan sonra düzenli bir biçimde her ay Türkiye'ye gelerek, gelişmeleri yakından izleyecek. 
     
     Piyasa riskleri düzenlenecek 
     IMF heyetinin 15 Ocak'ta resmen başlayacağı görüşmelerinde bankacılık, özelleştirme ve enerji konularının ağırlıklı olacağı belirtiliyor. Türkiye'nin imzaladığı ek niyet mektubuna göre, ay sonuna kadar Elektrik Piyasası Yasası, TEAŞ'ın yeniden yapılandırılması gerekiyor. Bankacılıkta ise iç risk yönetim sistemleri ve sermaye yeterlilikleri koşullarının piyasa riskini yansıtacak şekilde ayarlarmasıyla ilgili düzenlemenin yapılması gerekiyor. 
     Kreditörlere geçici tam güvence verilmesine ilişkin protokolün 15 Ocak'ta BDDK yetkilileriyle imzalanması beklenirken TEKEL'in Özelleştirme İdaresi'ne devri, Tütün ve Alkollü İçkiler Yasası'nın ay sonuna kadar çıkarılması gerekiyor. 
     


 EKONOMİ 

















</TEXT>
</DOC>
