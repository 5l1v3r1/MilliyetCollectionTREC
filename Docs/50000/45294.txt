<DOC>
<DOCNO> 45294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sonspo17.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya-İsrail maçı ertelendi, kimi üzüldü, kimi sevindi 
</HEADLINE>
<TEXT>

     İsrail ile Avusturya arasında pazar günü oynanması planlanan Dünya Kupası grup eleme maçının FİFA tarafından iptal edilmesi Avusturya'da büyük sevinç yarattı. 
     Avusturya Futbol Federasyonu Başkanı Beppo Mauhart, ''Büyük ölçüde rahatladık. Zaten uçak kazasından sonra İsrail'in bugüne kadar bize verdiği güvenlik garantilerine inanmamız da güçleşmişti. Oyuncuları etkileyen psikolojik baskılar da bu kazadan sonra daha da büyüdü'' dedi. 
     Mauhart, Telaviv'den Rusya'ya gitmekte alan uçağın Karadeniz üzerinde düşmesini televizyondan duyunca FİFA Başkanı Sepp Blatter'i aradığını ve olayı kendisine anlattığını söyledi. Mauhart, FİFA'nın, iptal ettiği karşılaşmanın hangi tarihte, nerede oynanacağı yolundaki kararını 11 Ekim'de Prag'ta yapacağı toplantı sırasında alacağını söyledi. 
     İsrail Futbol Federasyonu Başkanı Gabriel Levy ise yaptığı açıklamada, FİFA'nın İsrail-Avusturya maçının 5 Kasım'da Telaviv'de oynanacağı yolunda kendilerine güvence verdiğini söyledi. 
     
     "Biz haklı çıktık" 
     İsrail maçı öncesi kampa katılmayan ve ''can güvenliğimiz tehlikede'' diyerek İsrail'e gitmek istemediklerini açıklayan Avusturyalı 9 milli futbolcu ise FİFA'nın iptal kararından sonra ''Biz haklı çıktık'' diyerek kendilerini savundular. 
     Milli takım kaptanı Andreas Herzog, kazan kaldıran arkadaşlarına arka çıkarak, ''Bugünkü gelişmeden sonra maçın iptal edilymesine çok sevindim. Tabii ki bunda İsrailli futbolcuların bir günahı yok. Umarım adil bir çözüm bulunur ve gerçekten güçlü olan takım hakettiği yere gelir'' dedi. 
     Kampa katılmayarak kazan kaldıran 9 futbolcu, basın tarafından ''hain, korkak'' olarak ilan edilmiş ve kamuoyunda da büyük tepki görmüşlerdi. Futbol Federasyonu Başkanı Beppo Mauhart da İsrail'e gitmek istemeyen futbolcuları ''profesyonellikten uzak olmakla suçlamış'' ve milli takım kariyerlerinin sona erdiğini ima etmişti. 
     






</TEXT>
</DOC>
