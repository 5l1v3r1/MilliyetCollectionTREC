<DOC>
<DOCNO> 4967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/yazar/sazak.html </URL>
<DATE> 2001/02/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İçtüzük cinayeti 
</HEADLINE>
<TEXT>

     TBMM'deki İçtüzük kavgasının bir milletvekilinin ölümüyle sonuçlanması, erken seçimle kurulan ve temelinde "uzlaşı" olan 21'inci dönemin "çoğunluk kanadı"nın demokrasi anlayışına gölge düşürdü. 
     Kanıt fotoğraf, dünkü Milliyet'in manşetinde yılların ustası Mustafa İstemi imzasıyla yayımlandı. 
     Öldüren kavganın ortasında yumruklardan korunmaya çalışan DYP'li Fevzi Şıhanlıoğlu ve çevresinde 3 MHP'li... Cahit Tekelioğlu, İsmail Çevik, Mehmet Kundakçı görünüyordu. 
     Başkanvekili DSP'li Ali Ilıksoy, İçtüzük'ün bağlayıcı hükmüne uyarak 68'inci maddeye göre birleşimi kapatsa Meclis'teki gerilim düşecek, Şıhanlıoğlu'nun yorgun kalbi belki hala çalışıyor olacaktı. Boksta bile "groge" durumdaki sporcuya vurulmaz, hakem maçı durdurmazsa ringe havlu atılır. Ne acıdır ki, arenaya dönen genel kurulda bu müdahaleyi yapması gereken hükümet sıralarından başkanlığa gönderilen notta tam tersi öneriliyor 
     "Ali... Devam et. Okut... oyla " 
     Notu yazanın, Milli Eğitim Bakanı olması ayrıca düşündürücüdür. DYP lideri Tansu Çiller, bakanın bu talimatı Başbakan'dan aldığını savunarak, "istifa" çağrısında bulunurken Ecevit de muhalefeti, Meclis'i işgal etmekle suçladı. Katip üyenin mikrofonunun çekilerek engellenmesi, komisyon sıralarının kuşatılarak, kürsü masuniyetinin kaldırılmaya çalışılması Başbakan'ın tepkisine yol açmıştı. 
     Peki bu kavga niye 
     Milletvekillerinin "öldüresiye" birbirinin üzerine yürüdüğü gece oturumunda, Fransız parlamentosunca çıkartıldıktan sonra Chirac tarafından onaylanan Ermeni soykırım kararı mı görüşülüyordu Yoksa, geçen haftaki Gaffar Okkan suikastının ardındaki Hizbullah örgütü mü tartışılıyordu 
     Hayır, hükümet bunlardan daha önemli saydığı İçtüzük'e öncelik vermişti ve "yasaları, maddeleri görüşülmeden" çıkarmanın peşindeydi. Muhalefet ise Cumhuriyet tarihinde örneği olmayan bu uygulamayı, Meclis'in susturulması olarak görüp karşı çıkıyordu. 
     Akşam 19.30'a kadar olan görüşmeleri "Meclis TV"den izledik DYP ve FP'den eleştiri yüklü ancak son derece uygar üslupla yapılan uyarılar geldi. Muhalefet sözcüleri, hükümete temel yasalarda her türlü desteği vermeye hazır olduklarını bildirdiler. İçtüzük'ü bu şekilde zorlamak Anayasa ihlali olacaktı. Nitekim TBMM Başkanvekili Murat Sökmenoğlu da komisyon sıralarında bir soruya karşılık, değişikliği "içine sindiremediğini" söyledi. 
     FP'li Avni Doğan, iktidarın bu düzenlemeyle İran'daki molla rejimine, Irak ve Suriye türü "Baas"çılığa yöneldiğini savundu. 
     21.00'den sonra yükselen tansiyon TBMM çatısı altında bir milletvekilini canından etti. 
     Siyasal ve adli açıdan, Şıhanlıoğlu'nun ölümü "İçtüzük cinayeti" olarak anılacak yakın geçmişte 1989 Meclis'in en efendi milletvekillerinden Abdürrezzak Ceylan'ın DYP Siirt İdris Arıkan ile Zeki Çeliker arasındaki tartışmayı önlemek isterken kuliste Arıkan'ın silahından çıkan kaza kurşunuyla vurulduğunu anımsıyoruz. 
     TBMM'deki ilk cinayeti ise 1925 yılında, bir grup mebusun bir sanayi kuruluşundan para sızdırdıklarını öne süren Halit Paşa'yı Ardahan koridordaki tartışmada vuran Ali Çetinkaya işlemiş, sonradan İstiklal Mahkemesi üyeliği de yapacak "Kel Ali" nin kurşunları "meşru müdafaa"ya girmiş. 
     1967'de TİP üyesi Çetin Altan'ın Meclis'te Nazım Hikmet'i savunuyor diye linç edilmek istenmesi de "demokrasi ayıbı" olarak tarihe geçmişti. 
     Yazık oldu, Şıhanlıoğlu'na... İçtüzük cinayetine kurban gitti. 
     
     





Yılanın başı 


Dört oyuncu 


Karneler rehin... 


'Kürsüyü işgal edeceğiz' dediler 


Tamam abi devam et 


Bindik bir alamete gidiyoruz kıyamete mi .. 


TV haberciliği Yalnız erkekler için 


Ben Davos'ta yaşarken 


Türkiye'm eyvah 


"Parliamentum" yaralı 


Ermeni meselesi 


Ankara'nın çöküşü Yılmaz'ın "SOS"i 


İt ürür, kervan yürür... 


Sümerbank'ın "aksiyon" planı 


Bugün 1 Şubat 


Sen saygın değilsen... 


İçtüzük cinayeti 


Sigorta yapılacak 


8.206 evde "aş tenceresinde" "dert kaynıyor 


</TEXT>
</DOC>
