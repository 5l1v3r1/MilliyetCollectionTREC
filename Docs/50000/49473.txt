<DOC>
<DOCNO> 49473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur18.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "ABD Aslıtürk'ü niye gözaltına almadı bilmiyorum" 
</HEADLINE>
<TEXT>

     İçişleri Bakanı Rüştü Kazım Yücelen, Orhan Aslıtürk'ün ABD'de serbest bırakılması ile ilgili bir soru üzerine, ''Niye almadılar bilmiyorum. 
     Ama gözaltı kararı çıktı. ABD'de bir gözaltı kararı var. Bundan sonra giderse, orada tutuklanır, suçluların iadesi anlaşmasına göre, bize iade edilir. Çember daralıyor'' dedi. 
     Yücelen, Cumhuriyet Bayramı törenlerine katılmak üzere geldiği Beypazarı'nda, Hıdırlıktepe'ye çıkarak, Beypazarı'nı seyretti ve burada gazetecilerin sorularını yanıtladı. 
     Bir gazetecinin, ''Ankara'da dedikodu üretenler kim '' sorusu üzerine Yücelen, bu dedikoduların, hükümeti yıkmaya yönelik olduğunu söyledi. Yücelen, şöyle devam etti 
     ''Dedikoduların üretildiğini hepiniz biliyorsunuz, dedikoduları da biliyorsunuz. Ben Türkiye'nin huzur ve güvenliğinden sorumluyum. Bunun da birinci şartı, herhalde karşılıklı güveni sağlamaktır. Bu güveni yıkmak isteyenler var. O güveni yıkmak için her gün çeşitli dedikodular çıkaranlar var. Çıkar için çıkaranlar var, şahsi ikbal için çıkaranlar var. Yeteri kadar açık. Merak etmeyin, dedikodu üretenler, benim dediklerimi anlarlar.'' Bakan Yücelen, ''Orhan Aslıtürk, ABD'de yakalandı. Ancak serbest bırakıldı. Neden serbest bırakıldığına dair ABD ile temasınız oldu mu '' yönündeki soruyu yanıtlarken, şunları kaydetti 
     ''Arkadaşlar temas ediyorlar. Serbest bırakma veya yakalama şeklinde değil. Bizim geçen Şubat ayında, difüzyon mesajı dediğimiz bilgilere istinaden giriş yaptığını bildirdiler. Biz de onlardan derhal gözaltına almalarını istedik, dosyaları gönderdik. Gece bize bilgi geldi. Ancak Amerikalılar'ın elindeki bilgi, girdiği zaman ele geçen şahsın orada yaptığı deklare, 28 Ekim tarihinde, British Hava Yolları, 2087 sefer sayılı uçakla gideceğini söylediği için, O güne kadar nasıl olsa burada, muamele bitince biz bunu gözaltına alırız 
     gibi düşündüler herhalde. Gözaltına alma kararı çıktıktan sonra, otele gittiklerinde hesabı bile kesmeden otelden ayrıldığını tespit etmişler. Resmi bilgi gelmedi daha. Bunlar hep yazıyla olur. Telefonla olmaz. Niye almadılar bilmiyorum, ama gözaltı kararı çıktı. ABD'de bir gözaltı kararı var. Bundan sonra giderse, orada tutuklanır, suçluların iadesi anlaşmasına göre, bize iade edilir. Çember daralıyor.'' Bir gazetecinin, ''ABD polisi Aslıtürk'ü birkaç gün daha ABD'de kalacağını düşünerek, gözaltına almadı. Kalsaydı Amerikalılar Aslıtürk'ü gözaltına alacaklar mıydı '' sorusu üzerine Yücelen, '' Böyle olmuş olabilir dedim. Gözaltı kararını verdiklerine göre gözaltına alacaklardı'' dedi. 
     






</TEXT>
</DOC>
