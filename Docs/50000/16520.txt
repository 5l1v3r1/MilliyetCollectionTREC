<DOC>
<DOCNO> 16520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/yazar/sazak.html </URL>
<DATE> 2001/04/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çağdışı infaz 
</HEADLINE>
<TEXT>

     F tipi hücrelerde ölümü "dalgalı kur" gibi serbest bırakan Adalet Bakanlığı'nın tutumu yüzünden cezaevleri mezarlığa döndü. 
     Ölüm orucunda yaşamını yitirenlerin sayısı dün 12'ye yükseldi. Ani ölüm riski nedeniyle önümüzdeki günlerde toplu kayıplar bekleniyor çözümsüzlük bu hafta da sürerse 100'ü aşkın insan can verebilir. 
     Bu çağdışı infazın sorumlusu Adalet Bakanı günlerdir Meclis'te "Medeni Kanun"la oyalanırken, Türkiye cezaevleri ayıbıyla AB ve ABD'nin insan hakları raporlarında dibe vuruyor. 
     Cleveland'da 25 yıldır cezaevlerinin iyileştirilmesi konusunda çalışan Melda Türker'den e mail geldi. ABD'deki uzmanlığını F tipiyle ilgili tartışmalar sırasında Ankara'ya aktarmaya çalışan Melda Hanım başına gelenleri şöyle özetliyor 
     "Son aylarda F tipinin hem güvenlik, hem de tutuklu ve mahkumların yaşamı bakımından çok mahzurlu ve çağdışı olduğunu anlatmaya çalıştım. Türkiye'ye de geldim, ne yazık ki bu konudaki gayretlerim Adalet Bakanlığı'nın, bürokratların ve siyasi iradenin çağdaş infaz sistemleri hakkındaki anlayışsızlığına, direncine maruz kaldı. Sebeplerini anlamak çok güç, kabul etmek imkansız. 
     F tipine nakiller gerçekleştikten sonraki suskunluğu da yadırgadım. Türkiye'de basın susarsa vay halimize... İşkenceyi önleme komitesinin yazdığı rapor hiç de iyi değil. F tipleri mimari tasarım ve binaları uzmanlar tarafından yakinen tetkik edilip gerekli tadilatlar yapılmalıdır. Türkiye yanlış uygulamalar sonucu işe yaramayan cezaevleri mezarlığı haline geldi. 
     Çağdaş cezaevleri planlaması Avrupa'ya sunulan Ulusal Program'ın gereği olduğu gibi, Türkiye'nin bütçesinin bilimsel olmayan projelere harcanan paralardan kurtarılması lazımdır." 
     İşte uzman gözüyle F tipine ABD'den yapılan itirazlar. 
     Melda Türker'i Adalet Bakanı da tanır. 
     Hikmet Sami Türk, "Hayata Dönüş" operasyonuyla F tipine meşruiyet kazandırmaya çalışsa da, hücre tipi cezaevlerine uygar dünya onay vermiyor. 
     Adalet Bakanlığı'nın İçişleri'yle çekişme konusu yaptığı Terörle Mücadele Yasası'nın 16'ncı maddesindeki "tecrit" uygulaması da bahane olamaz. İstenirse Bakanlığın idari tasarrufuyla, hücrede ölüme terk edilen bu insanların "ortak alanları" kullanmasında daha esnek davranılabilir. 
     Tutuklu yakınlarıyla, avukatlarla görüşmelerdeki katı uygulamalar kaldırılır kadın mahkumlara tacizden vazgeçilir, gazete, kitap, mektuplaşma serbestisi tanınır, temel ihtiyaç maddeleri üzerindeki kısıtlamalara son verilirse, 6 aya yaklaşan ölüm orucu eylemlerinde daha fazla insan ölmez. 
     Hani Türkiye'de "ölüm cezası" uygulanmıyordu 
     Hücrede ölüm, çağdışı infaz sisteminin sonucudur. 
     
     





Ekonomik kalkınma 


Yaktık gemileri... 


Yakışır 


Washington, Program ve Derviş 


22 Yıl önceki bir yazı... 


Çağdışı infaz 


"Ebedi iktidar"ın iksiri bulundu 


Halk bu programı benimser mi 


Bugün "yeni" bir gün 


</TEXT>
</DOC>
