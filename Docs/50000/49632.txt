<DOC>
<DOCNO> 49632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/soneko31.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault -Nissan ittifakı geliyor... 
</HEADLINE>
<TEXT>

     Renault ve Nissan'ın, karşılıklı olarak şirket sermayelerindeki paylarını artıracakları bildirildi. 
     Renault-Mais'ten yapılan açıklamaya göre, Renault ve Nissan, 1999 yılında imzalanan anlaşmanın ilkeleri ve ittifak şartı çerçevesinde, iki uluslu Renault-Nissan Grubu'nun gelişme sürecini hızlandırmayı planlıyor. 
     Bu yeni aşamanın dayanak noktasını ise Nissan Canlandırma Planı'nın hızlı ve kesin başarısı ile işbirliği çalışmaları oluşturuyor. Bir iştirak mübadelesini öngören projede, Renault, Nissan'ın sermayesindeki payını yüzde 36.8'den yüzde 44.4'e artırırken, Nissan da, Renault'nun sermayesindeki payını yüzde 15 düzeyine yükseltecek. 
     Proje ayrıca, Renault-Nissan İttifakı'nın, dengeli ve performans yönelimli bir ilişki çerçevesinde geliştirilmesi amacıyla, orta ve uzun vadeli stratejilerden sorumlu ortak bir yönetim yapısının kurulmasını öngörüyor. 
     Ayrıca, Fransız devleti, projeye destek vermeye ve Renault'daki payını yüzde 25'e düşürmeye karar verdi. 
     






</TEXT>
</DOC>
