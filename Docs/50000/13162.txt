<DOC>
<DOCNO> 13162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sonspo08.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim panelde 
</HEADLINE>
<TEXT>

     AC Fiorentina eski teknik direktörü Fatih Terim, Özel Yüzyıl Işıl Okulları'nın düzenlediği panele katıldı. 
     Fatih Terim, ''Etkili Liderlik'' konulu panelde öğrencilere liderlik ve ekip çalışmasıyla ilgili kendi düşüncelerini anlattı. 
     Dünyanın en zor işinin liderlik olduğunu kaydeden Terim, ''Liderler her zaman için karar verme organıdırlar. Bizim toplumda da hep karar veren suçludur. Bu nedenle liderlik çok zordur'' dedi. 
     Bugüne dek teknik direktörlük çalışmalarında hep ekip anlayışına önem verdiğini vurgulayan Terim, ''Ben hep az ama kaliteli insanlarla çalıştım. Liderler daima sorumluluğu alırlar. Güzellikleri ekip arkadaşlarıyla paylaşıp kötü şeyleri de kendi üzerlerine alırlar. Eğer bulunduğunuz noktada bir gurubu mutlu veya mutsuz ediyorsanız işinizi mükemmel yapmalısınız. Ben de işimi hep mükemmel yapmaya çalıştım. Örneğin Galatasaray'da başarılı olmak için ne lazımsa yaptık. Sonuçta da Avrupa şampiyonluğu geldi.'' 
     Teknik direktör Terim, Türkiye dışında çalışmanın sanıldığı kadar kolay olmadığını belirterek, ''Yurtdışında çalışmak çok zor. Ben oraya futbol felsefemi değiştirmeden gittim ve ordaki çalışmalarımda da yine bu felsefeden ödün vermedim'' diye konuştu. 
     Hem sonucu almaya çalışan, hem de göze hoş gelen futbol oynatmayı düşündüğünü vurgulayan Terim, bu konuda hem Galatasaray, hem de AC Fiorentina'da elinden geleni yaptığını kaydetti. 
     Bir öğrencinin, ''Fiorentina'dan sezon sonunda ayrılsaydınız daha doğru olmazmıydı '' sorusuna Terim şöyle yanıt verdi 
     'Tabii böyle de yapılabilirdi. Ancak ben doğruları doğru zamanda açıklayan biriyim. Floransa halkını çok sevdim onlar da beni benimsedi. Oradaki ilk basın toplantımda onlara karşı açık olacağımı söylemiştim. Bazı şeyler acıtsa bile zamanında söylenmeli. Ben de orada yanlış gördüğüm şeyleri söyledim. Bundan da pişman değilim.'' 
     Terim, başka bir öğrencinin, Okan ve Emre'nin FC Inter'de başarılı olup olamayacağı sorusuna da, ''Sadece Emre ve Okan değil, Türkiye'de birçok oyuncunun dışarda başarılı olacağına inanıyorum'' dedi. 
     'Eğer bir Türk takımıyla anlaşırsanız diğer takımların taraftarları size tepki gösterir. Bundan çekiniyor musunuz ''sorusuna ise Terim, ''Ben, aldığım kararlarda hiçbir zaman tepkiye önem vermem. Doğru olduğuna inanıyorsam nasıl tepki gelirse gelsin hiç düşünmeden kararımı veririm'' yanıtını verdi. 
     Terim, bir teknik adam olarak en kızdığı noktanın yetki verdiği insanların bu yetkileri kullanamamaları olduğunu söyledi. 
     Ekip çalışmasında herkese belirli görevler yüklediğini, ancak son kararı yine kendisinin verdiğini vurgulayan Terim, ''Liderler yön veren insanlardır ve ekip çalışmasını iyi yaparlar. Ben de bunları iyi yaptığıma inanıyorum. Eğer Galatasaray, Avrupa Şampiyonu olmuşsa demek ki biz ekip olarak doğru bir yolda ilerlemişiz. Ancak bazen ben olmadığım zamanlarda yetki verdiğim insandan da bu yetkiyi kullanmasını isterim. Aksi takdirde kurduğumuz ekibin işleyişinde sorunlar çıkar'' dedi. Terim'e daha sonra öğrenciler çiçek ve plaket verdi. Fatih Terim, okuldan ayrılmadan önce de tüm öğrencilerle bir anı fotoğrafı çektirdi. 




</TEXT>
</DOC>
