<DOC>
<DOCNO> 3157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/guncel/gun06.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüneli 6 metre fazla kazmışlar 
</HEADLINE>
<TEXT>

Ümraniye Cezaevi’nde 45 metrelik tünel bulundu 
     İSTANBUL Milliyet 

     Hayata Dönüş Operasyonu"nun ardından boşaltılan Ümraniye Cezaevi’ndeki onarım çalışmaları sırasında 45 metre uzunluğunda bir tünel bulundu. Tünelin yanlış hesaplama sonucu cezaevi duvarının altı metre dışına çıkılmasına karşın kazılmaya devam ettiği anlaşıldı. 
     Cezaevinde güvenlik önlemleri artırılırken, tünelin operasyondan önce TKP - ML TİKKO örgütü üyesi 27 tutuklu ve hükümlünün kaldığı koğuştan kazılmaya başlandığı belirlendi. Koğuştan itibaren 45 metre uzunluğu bulunan tünelin, cezaevini çevreleyen duvarın da altı metre dışına çıktığı öğrenildi. Koğuş ile cezaevi duvarının 39 metre mesafesinin bulunduğuna işaret eden yetkililer, TKP - ML TİKKO koğuşundakilerin yanlış hesaplama sonucu, cezaevi duvarını geçtiklerini fark edemedikleri için kazma işlemine devam ettiklerini söyledi. 
     Bu arada koğuşun duvarıyla zeminin birleştiği noktadan başlayan tünelin, girişine de "Tünel bizim işimizdir" şeklinde bir yazı bulunduğu kaydedildi. 
     


 GÜNCEL 















</TEXT>
</DOC>
