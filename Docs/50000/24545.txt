<DOC>
<DOCNO> 24545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur20.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü reklamcı Keçili duruşmada "Şerefimi, itibarımı geri verin" 
</HEADLINE>
<TEXT>

     İşadamı Nail Keçili, Egebank olayıyla ilgili olarak tutuklanmasının ardından sahibi olduğu Cenajans Grey'in 7 ayda iflasın eşiğine geldiğini belirterek, ''Kaybettiğim şerefim, haysiyetim, itibarımı adaletin bana geri vermesini istiyorum'' dedi. 
     İstanbul 1 No'lu DGM'de devam eden Egebank Davası'nın duruşmasında ifade veren Keçili, bankacı olmadığını, 30 yıldır iş dünyasında binin üzerindeki kuruluşa sahibi bulunduğu Cenajans Grey vasıtasıyla halkla ilişkiler, reklam ve danışmanlık hizmeti verdiğini belirterek, Egebank'ın da reklam işlerini yaptığını, buna karşılık ajansının bankadan alacaklı olduğunu anlattı. 
     Devlet başkanlarına bile reklam hizmeti veren kuruluşunun son 7 ayda iflasın eşiğine geldiğini savunan Keçili, şunları söyledi 
     ''Hileli ve dolaylı yollardan kimseye kredi kullandırtmadım. Cenajans A.Ş'nin hissedarı olarak banka sahibi Murat Demirel ile çalışmam kadar doğal bir şey yok. Bu işbirliğini çarpıtarak bankanın içini boşaltan çeteye beni dahil etmek, bana yapılmış çok büyük ve kabul edilemez bir suçlamadır. Ankara DGM tarafından medyaya sızdırılan haberler nedeniyle şerefim ayaklar altına alınmıştır. Şimdidüşünüyorum, almadığım, kullanmadığım, kimseye aktarmadığım kredi, tahsil edemediğim fatura nedeniyle cezaevindeyim. Kaybettiğim şerefim, haysiyetim, itibarımı sizin temsil ettiğiniz adaletin bana geri vermesini istiyorum. Çünkü bunu yapacak başka bir yer yok.'' 
     İşadamı Nail Keçili'nin ifadesinin alınmasının ardından, sanık Ayşenur Demirel, salondan dışarı çıkarak şeker ölçümü yaptı. 
     Duruşmada daha sonra ifadesi alınan Aydoğan Semizer sözlerine, ''35 yıllık avukatım. Ama parmaklığın bu tarafına alışık değilim, onun için duygusal anlar yaşarsam beni bağışlayın'' diyerek başladı. Semizer, 1998 yılının Mart ayından Mayıs ayı başına kadar Egebank'ın Bayraktar grubundan Demirel grubuna devri sırasında, Demirel grubunun avukatlığını yaptığını belirterek, bu devir işlemlerinden sonra Murat ve Neslihan Demirel'in isteği üzerine bankanın yönetim kurulu üyeliğine geçtiğini kaydetti. 
     Defterdarlığın açıkladığı listede, gelir vergisi ödemede birinci olduğunu ileri süren Semizer, kendisinin profesyonel bir kişi olduğunu, işi yapıp parasını aldığını söyleyerek üzerine atılı suçlamaları kabul etmedi. 
     Türkiye'de son 10 yılda en yüksek vergi verenler arasında ön sıralarda geldiğini anlatan Semizer, ''Mesleki becerilerim başıma dert oldu. Kazandığım avukatlık ücretini ne poliste, ne savcılıkta ne de yedek hakimlikte anlatamadım'' dedi. 
     Semizer, ''Bu tutuklama geçmişimi sildi. Geleceğimi kararttı. Bir hamalın bacaklarının kesilmesiyle benim tutuklanmam arasında ne fark vardır. Paralarıma mallarıma tedbir konuldu. Yurtdışına çıkışım yasaklandı, bunun adı sosyo-ekonomik idamdır'' şeklinde konuştu. 
     






</TEXT>
</DOC>
