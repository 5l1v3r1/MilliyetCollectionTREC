<DOC>
<DOCNO> 2500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/guncel/gun02.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYALET HOLDİNG 
</HEADLINE>
<TEXT>

Ortağı Orhan Aslıtürk’le birlikte Türkiye’nin en büyük hayali ihracatını gerçekleştiren Muhammet Ciğer, 1995’te, hayali ihracat için Barbaros Holding’i kurduklarını anlattı 
     NEDİM ŞENER 

     Muhammet Ciğer... Ortağı olan Şişli eski Belediye Başkanı Gülay Aslıtürk’ün eşi Orhan Aslıtürk’le birlikte kurduğu 91 paravan şirket aracılığıyla toplam 1.7 milyar dolar tutarındaki Türkiye’nin en büyük hayali ihracat işlemlerini gerçekleştirdi. Önceki gün tutuklanan Ciğer, şu anda Mali Polis’e ifade vermeye devam ediyor. Ciğer daha önce Hesap Uzmanları Kurulu’na veridği 40 sayfalık ifade ile her şeyi itiraf etti. 1980’lerden bu yana hayali ihracat yapan ancak yakalanamayan Aslıtürk’ü yakan da Ciğer’in bu ifadesi oldu. 
     1994’e kadar iplik ve tekstil işi ile uğraşan Ciğer, ekonomik krizin ardından döviz kredilerini ödeyemez duruma düştüğünü, Orhan Aslıtürk’ün teklifiyle yüzde 50, 50 hayali ihracat işlerine girdiğini açıkladı. 
     
Hangi şirketler aldı      Hayali ihracat olaylarını detaylarıyla açıklayan Ciğer, hangi şirketlerin bundan yararlandığını da söyledi. Aslıtürk ve Ciğer 150’nin üzerindeki şirket adına naylon faturalarla hayali ihracat gerçekleştirdi. Bunların başında Nergis Holding’in sahibi Cavit Çağlar ile Emin Cankurtaran, Ali Balkaner, Murat Demirel, Faruk Süren, Atik Berberoğlu, Hayyam Garipoğlu gibi isimler geliyor. 
     1995 yılında Çağlar’a ait Nergis Holding’den Şefik Çetiner’i de aralarına alarak hayali ihracat amacıyla holdingleştiklerini anlatan Ciğer, bu amaçla Barbaros Holding’i kurduklarını anlattı. Ciğer 1998’de Şefik Çetiner’in ölümünden sonra Mehmet Argun Kızılırmak’ı Genel Müdür yaptıklarını söyledi. 
     
Komisyonla fatura temini      Şirketlerinde girdi faturalarının tamamının naylon olmasından dolayı Aslıtürk ile ciddi görüntü veren firmalardan bir miktar fatura girişi sağlanmasına karar verdiklerini anlatan Ciğer, büyük çoğunluğu Gidsaş Gediz İplik Dokuma Tekstil Sanayi ve Ticaret A.Ş.’den olmak üzere birçok firmadan yüzde 2 - 3 oranındaki komisyonlarla fatura temin ettiklerini söyledi. Ortaklık dışındaki şirketlerden de fatura sirkilasyonu sağladıklarını belirten Ciğer, zor duruma düşen şirketlere de komisyon karşılığı naylon fatura kestiklerini açıkladı. 
     Aslıtürk ve Ciğer ortaklığı naylon fatura ve hayali ihracat olaylarının içine Asya Finans, Albaraka Türk, Kuveyt Türk, Anadolu Finans Kurumu, İhlas Finans Kurulu gibi Özel Finans kurumlarının da karıştığını ortaya çıkardı. 
     Ciğer’in ifadesine göre, ASCOR’a bağlı paravan şirketler, özel finans kurumları adına peşin mal satmış gibi fatura düzenlerken, özel finans kurumları da aynı mallar için yine Ciğer ve Aslıtürk’ün sahibi olduğu diğer şirketler adına satış faturası düzenledi. ASCOR ortaklığı satmış göründüğü malın parasını tahsil ederken vade sonunda kullandığı parayı mal bedeli olarak geriye ödedi. Şirketin bankalarla olan para işlerini akrabası olan Osman Gürken ile İsa Soylu’nun takip ettiğini açıklayan Ciğer, merkez kasanın da Özcal Helvacı ve Zerrin Uyanık tarafından tutulduğunu söyledi. 
     
Naylon Süren’ 48 trilyon akladı      GS Kulübü Başkanı Faruk Süren’in, Ciğer’in paravan şirketlerine vekalet verdiği, şirketlerde hesap kapatma işlemini bu paravan şirketler üzerinden yaptığı öğrenildi 
NİHAT ALTINTAŞ İstanbul 
     Şişli Belediyesi eski Başkanı Gülay Aslıtürk’ün eşi Orhan Aslıtürk’le birlikte, çeşitli hayali ihracat olaylarıyla ilgili aranırken önceki gün yakalanan Muhammet Ciğer’in, Galatasaray Kulubü Başkanı Faruk Süren’le bağlantısı olduğu belirtildi. 
     Mali Şube Müdürlüğü ekipleri, Ciğer’in bürosuna düzenledikleri baskında ele geçirilen evrakları incelemeye aldı. Faruk Süren’in, Ciğer’in kurduğu paravan şirketlere vekalet verdiği, şirketlerde hesap kapatma işlemini bu paravan şirketler üzerinden yaptığı öğrenildi. Süren’in bu yöntemle 48 trilyon lira akladığı öne sürüldü. 
     Interpol’ün kırmızı bültenle aradığı Cavit Çağlar’ın yanı sıra, cezaevinde bulunan Hayyam Garipoğlu, Ali Balkaner ile Safari - 1 operasyonunda damadı gözaltına alınan Emin Cankurtaran’ın da Ciğer’in paravan şirketleriyle bağlantılı olduğu iddia ediliyor. 
     
10 gözaltı daha      Yurtdışında bulunan Aslıtürk ile "sağ kolu" olarak nitelendirilen Ciğer, kurdukları 91 paravan şirketin düzenlediği naylon faturalarla 1 milyar 729 milyon dolarlık hayali ihracat yaptığı gerekçesiyle sorgulanıyor. 
     Operasyonu genişleten Mali Şube ekipleri, 10 kişiyi daha gözaltına aldı. Sümerbank’ın eski sahibi Hayyam Garipoğlu ve adamlarının ifadesinde de usulsüz kredilerle ilgili hesaplardan, Ciğer’in de hesaplarına para aktarıldığı öne sürüldü. Hayali ihracattan kazanılan paraların nereye aktarıldığını araştıran polisin, İstanbul DGM Savcılığı’ndan ek süre isteyeceği belirtildi. 
     


 GÜNCEL 




















</TEXT>
</DOC>
