<DOC>
<DOCNO> 36103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur09.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a turist yağıyor 
</HEADLINE>
<TEXT>

     Türkiye'nin en işlek sınır kapılarından biri olan Atatürk Havalimanı'ndan, bu yılın ilk 7 aylık döneminde, 1.4 milyonu yabancı uyruklu olmak üzere yaklaşık 2.5 milyon kişi giriş yaptı. 
     Atatürk Havalimanı Mülki İdare Amirliği'nden alınan bilgiye göre, 2001'in Ocak ayında havayoluyla 135 bin 260'ı yabancı uyruklu olmak üzere 276 bin 805 kişi Türkiye'ye geldi. 
     Atatürk Havalimanı'ndan ülkemize gelenlerin sayısı, turizm sezonunun da başlamasıyla büyük bir artış gösterdi. Özellikle geçen ay giriş yapan yabancı ve yerli yolcu sayısı doruk noktaya ulaştı. Temmuz ayında 255 bin 188'i yabancı uyruklu ve çoğunluğunu yurtdışında çalışan Türkler'in oluşturduğu 240 bin 817'si yerli olmak üzere toplam 496 bin 5 kişi, uçakla İstanbul'a indi. 
     Kente havayoluyla gelen yabancı turistlerin ülkelerine göre dağılımına bakıldığında, 187 bin 27 kişi ile Almanlar ilk sırada yer aldı. Bunu 127 bin 68 kişi ile Ruslar, 101 bin 493 kişi ile de ABD'liler takip etti. 
     Ülkelere göre dağılımda İstanbul'a en fazla yabancı turistin Avrupa ülkelerinden geldiği dikkat çekerken, Ortadoğu ve Asya'dan gelen turist sayısının oldukça az olduğu gözlendi. 
     Bu arada İstanbul'a, Andora, Bahama, Barbados, Batı Samua, Belize, Benin, Bhutan, Bolivya, Burkina Faso, Cape Verde, Dominik, Ekvator Ginesi, El Salvador, Eritre, Fuji, Gambiya, Gana, Gine, Gine Bissau, Guetemala, Haiti, Jamaika, Kiribati, Komor, Kosta Rika, Mauritius, Moğolistan, Moritanya, Mozambik, Nepal, Omon, Papua Yeni Gine, Ruanda, Saint-Lucia, Senegal, Sri Lanka, Vietnam, Venezuela, Uruguay, Zambiya ve Zaire'den de turist geldi. 
     Türkiye'ye giriş yapanlar arasında, 'Haymatlos' olarak bilinen ve hiçbir devletle uyruklu bağı bulunmayan ''vatansızlar'' da yer aldı. 
     Aynı dönemde Atatürk Havalimanı'ndan 3 bin 892 vatansız giriş yaparken, 3 bin 731 kişi de Türkiye'den ayrıldı. 







</TEXT>
</DOC>
