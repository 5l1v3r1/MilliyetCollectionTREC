<DOC>
<DOCNO> 45948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun37.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbon'un kaynağı Irak mı 
</HEADLINE>
<TEXT>

     ABD'de 25 yıldır görülmeyen şarbon hastalığına Florida'da iki kişinin yakalanması ve bu bakterinin penisiline dayanıksız olması, biyolojik silah olarak kullanmak için penisiline dayanıksız şarbon geliştiren Irak üzerine şüpheyi çekti. 
     Amerikan The Washington Post gazetesi, Florida'da geçen Cuma bir kişinin ölümüne, bir başka kişinin de tedavi altına alınmasına yol açan şarbon türünün, Irak'ın geliştirdiği penisiline dayanıksız türde doğadaki şarbonla benzerlik gösterdiğini ve hastalığın nereden kaynaklandığını araştıran federal yetkililerin, Irak'tan şüphelendiğini yazdı. 
     Haberde, eski Sovyetler Birliği'nin, penisiline dayanıklı bir tür şarbon bakterinini geliştirdiği ve bu şarbona karşı penisilinden daha kuvvetli olan ciprofloxacin adlı ilacın etkili olduğu da belirtildi. 
     Haberde, ''Bazı federal yetkililer, kimyasal ve biyolojik silahların, 11 Eylül'deki terörist saldırıyı gerçekleştirenlerden biri olan Muhammed Atta'nın geçen yıl Prag'da bir Irak istihbarat yetkilisiyle görüşmesi sırasında gündeme gelip gelmediğini merak ediyorlar'' ifadesi kullanıldı. 
     Atta'nın, Irak istihbarat yetkilileriyle görüşmeler yaptığı yolunda haberler basında yer almıştı. Son olarak Amerikan Newsweek dergisi, Irak'ın Ankara Büyükelçisi Faruk Hicazi'nin, bu yılın Nisan ayında Atta ile Prag'da görüştüğünü ileri sürmüştü. The Wall Street Journal gazetesi de Hicazi'nin, Aralık 1998'de Afganistan'da, Suudi terörist Usame Bin Ladin ile görüştüğünü iddia etmişti. 
     The Washington Post, ABD'de milenyum kutlamalarına yönelik saldırı planlarının bir parçası olarak Kanada'dan Amerika'ya girmeye çalışırken tutuklanan Ahmed Ressam adlı Cezayirli mahkumun, sorgusu sırasında, Afganistan'daki Bin Ladin kamplarında büyük ofis binalarının havalandırmalarına nasıl zehirli gazla saldırı düzenleneceğinin eğitimini aldığını anlattığını da yazdı. 
     Şarbon hastalığının görüldüğü Florida'daki Amerikan Medya binasında, The Sun, The Globe gibi tabloid gazetelerin ofisleri bulunuyor. Provokatif ve renkli haberleriyle bilinen bu tabloid gazeteler, 11 Eylül saldırılarından sonra Usame Bin Ladin'i en sert şekilde eleştiren haberlere yer vermişti. 
     Şarbon bakterisi, The Sun gazetesinin fotoğraf editörü Bob Stevens'ın bilgisayar klavyesinde de bulunmuştu. Bakterinin, insan eliyle binaya bulaştırıldığı zannediliyor. 
     Terörist Muhammed Atta ve arkadaşlarının, daha önce Washington yakınlarında bazı zirai ilaçlama uçaklarıyla ve taşıdıkları kimyasallarla ilgili bazı kişilere sorular sorduğu ortaya çıkmıştı. 
     Uzmanlar, sadece küçük bir paket biyolojik maddenin zirai uçaklarla Washington üzerinde atılmasının, Washington ile birlikte, civar eyaletler Maryland ve Virginia'da toplam 3 milyon kişinin ölümüne yol açabileceğini belirtiyorlar. 
     






</TEXT>
</DOC>
