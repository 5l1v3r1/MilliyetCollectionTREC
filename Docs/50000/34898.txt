<DOC>
<DOCNO> 34898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun09.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan Latin alfabesine geçti 
</HEADLINE>
<TEXT>

     Azerbaycan Cumhurbaşkanı Haydar Aliyev'in 18 Haziran'da aldığı ''Azerbaycan devlet dilinin tekmilleştirilmesi'' kararı uyarınca bugünden itibaren ülkede Azeri dilinde yayımlanan tüm gazeteler, Latin alfabesiyle basılmaya başladı. 
     Basında çıkan haber ve yorumlarda, alfabe değişikliğinin okuyucular için ilk anda güç görünmesine rağmen, kısa zamanda buna alışılabileceği ifade edilerek, bu süreçte gazetelerin okuyucuları tarafından desteklenmesinin büyük önemi olduğu vurgulandı. Diğer taraftan bazı televizyon kanallarının, yasanın yürürlüğe girdiği günün ilk saatlerinde Rusça program ve filmler yayımladığı gözlendi. Bu arada Cumhurbaşkanlığı bünyesindeki Enformasyon Araçları ve Teknolojileri Merkezi, bilgisayarlarda Latin alfabesinin kullanılmasıyla ilgili sorunların çözümü ve yasanın bilgisayar ve internet alanında uygulanmasıyla ilgili ayrıntıların dünden itibaren www.latin.az adresindeki internet sitesinde bulunacağını bildirdi. 
     Rusça hazırlanan sitede, Aliyev'in ilgili kararı, uygulamalar ve olası sorunlara karşı çözüm yolları bulunuyor. Öte yandan Eğitim Bakanlığı, ilgili yasa uyarınca eğitim alanında yapılması gerekli değişiklikler konusunda ülkedeki dil ve eğitim uzmanlarının geniş çapta katılımıyla, 3 Ağustos'ta bir danışma toplantısı yapacağını duyurdu. Toplantıda, 2001-2002 öğretim yılından itibaren halen sadece ilköğretim okullarında kullanılan Latin alfabesinin üniversiteler dahil, ülkedeki bütün eğitim ve öğretim kurumlarında kullanılmaya başlayacak olmasıyla ilgili sorunlar, bu sorunların çözüm yolları ve süreçle ilgili diğer konuların ele alınması planlanıyor. 







</TEXT>
</DOC>
