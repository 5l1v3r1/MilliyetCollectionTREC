<DOC>
<DOCNO> 13443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun11.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da Cumhurbaşkanı Chirac mahkemeye tanık olarak çağrıldı 
</HEADLINE>
<TEXT>

     Fransa'da bir soruşturma yargıcının, Paris Belediye Başkanlığı döneminde belediye lojmanlarındaki yolsuzluklarla ilgili açılan bir davada Cumhurbaşkanı Jacques Chirac'ı mahkemeye tanık olarak çağırması geniş yankı uyandırdı. 
     Elysee Sarayı, basında çıkan haberler üzerine bugün bir açıklama yaparak, sorgu yargıcının Chirac'ı mahkemeye tanık olarak çağırmasını doğruladı, ancak Cumhurbaşkanı'nın anayasal haklarını kullanarak mahkemeye gitmeyeceğini bildirdi. 
     İçişleri Bakanı Daniel Vaillaht, konuyla ilgili olarak basının ısrarlı soruları üzerine, yorum yapmayacağını belirtti ve ''Ben bu konuda müdahalede bulunamam'' dedi. Öte yandan, Cumhuriyetçi Birlik Partisi RPR milletvekilleri yaptıkları açıklamalarla soruşturma yargıcının Chirac'ı mahkemeye çağırmasını sert bir biçimde eleştirdi. 
     RPR Sözcüsü Patrick Deveciyan, ''soruşturma yargıcının başarısızlığını bu tür bir hareketle maskelemek istediğini'' ileri sürdü. Deveciyan, soruşturma yargıcı Eric Halphen'in 7 yıldır devam eden soruşturmada bir sonuç elde edemediğini ve başarısız kaldığını iddia etti. RPR'nin Meclis'teki Grup Başkanı Jean Lois Debre de yasalara göre,Chirac'ın mahkemeye şahit olarak bile çağrılamayacağını söyledi. Soruşturma yargıcının, Chirac'ın Paris Belediye Başkanlığı döneminde ortaya çıkan lojman yolsuzluğu ile ilgili olarak sadece şahit olarak dinlenmesini istediği belirtiliyor. 




</TEXT>
</DOC>
