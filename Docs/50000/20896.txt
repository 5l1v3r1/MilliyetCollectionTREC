<DOC>
<DOCNO> 20896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur06.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da DHKP C operasyonu...21 kişi gözaltında 
</HEADLINE>
<TEXT>

     İstanbul'da, yasadışı DHKP C örgütüne yönelik operasyonlarda, 21 kişi gözlem altına alındı. Yakalanan kişilerle birlikte bomba yapımında kullanılan malzemeler ele geçirildi. 
     İstanbul Terörle Mücadele Şube Müdürlüğü'nden yapılan açıklamaya göre, 5 Mayıs 2001 tarihinden itibaren Milli İstihbarat Teşkilatı MİT İstanbul Bölge Başkanlığı ile İstihbarat ve Terörle Mücadele Şube Müdürlükleri'nce yapılan ortak çalışmalar sonucu yasadışı DHKP C örgütünün milis yapılanmasına yönelik operasyonlar düzenlendi. Operasyonlarda, eylem hazırlığı içinde oldukları ve örgüt adına çeşitli tarihlerde yasadışı yollardan para topladıkları belirlenen 5 örgüt mensubu ile bu kişilere yardım ve yataklık yaptıkları belirlenen 16 kişi yakalandı. Yakalanan kişilerin gösterdikleri yerlerde yapılan aramalarda ise, 5.5 kilogram amonyum nitrat ve TNT karışımı, 1 adet elektrikli fünye, 1 adet üzerinde tadilat yapılmış masa saati, üzerinde tadilat yapılmış elektronik devreler, elektronik malzemeler, 2 adet kar maskesi, örgütsel şifre anahtarı, örgütsel dokümanlar ve örgütsel yayınlar ele geçirildi. 







</TEXT>
</DOC>
