<DOC>
<DOCNO> 31899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sonspo04.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor "Yasal veya yasal olmayan her türlü yolu deneyeceğiz" 
</HEADLINE>
<TEXT>

     Samsunspor Kulübü Başkanı Yusuf Ziya Yılmaz, ''İlhan ve Tümer bizim sözleşmeli futbolcumuzdur, Beşiktaşlı yöneticiler, gelip bizle anlaşacaklar. Bunun başka yolu yok. Ne yaparlarsa yapsınlar, biz hakkımızı arayacağız. Yasal ya da yasal olmayan her türlü çareyi deneyeceğiz.'' dedi. 
     Nuri Asan Tesisleri'nde, bir basın toplantısı düzenleyen Kulüp Başkanı Yılmaz, satış listesine koydukları İlhan Mansız ve Tümer Metin'in satıştan kalan bonservis bedellerinin gerekli bölümlerini Futbol Federasyonu'nun banka hesabına yatırıldığını, iki futbolcunun sözleşmelerinin 1 yıl uzatıldığını belirterek, Beşiktaş Kulübü'nü ve 2 futbolcunun tutumunu eleştirdi. 
     Söz konusu iki futbolcunun Belçika'da bir takımla sözleşme imzaladıkları yolunda duyumlar aldıklarını kaydeden Yusuf Ziya Yılmaz, şunları dedi 
     ''Anadolu kulüplerinden futbolcu almak için kullanılan ve adına da hülle denilen bu durum, Türk sporu adına son derece çirkin bir yöntemdir. İlhan ve Tümer, Profesyonel Futbol Talimatnamesi'nin ilgili maddesi uyarınca halen Samsunspor kulübünün sözleşmeli oyuncularıdır. Biz bu futbolcularımızın Avusturya'daki kampa katılmadıklarını noterle tesbit ettirdik ve kampa katılmaları için de ihtar çekdik. Bugün süre doluyor. Belçika'da da oynasalar, FIFA'ya başvurarak, bonservis bedelini talep edeceğiz.'' 
     
     'Beşiktaşlı yöneticiler bize gelecek' 
     Beşiktaş Kulübü'nün de yanlış yolda olduğunu ve bu hareketin böyle büyük bir camiaya yakışmadığını da bildiren Yusuf Ziya Yılmaz,''Beşiktaşlı yöneticiler Tümer için 750 milyar teklif ederek, masaya oturmak istediler. Biz de görüşmeyi kabul ettik ve buluştuk. Ancak, İlhan ve Tümer için 1 trilyon lira vereceklerini bildirdiler. Biz doğal olarak kabul etmedik. Bütün iyi niyetimize ve anlaşmacı tutumumuza rağmen, görüşmelerden sonuç alamadık. Görüştüğümüz yöneticiler bize Beşiktaş takımının maddi durumu iyi değil dediler. Takas teflif ettiler. Bizde böyle bir niyetimizin olmadığını, para bir yana, futbolcu bir yana dedik ve görüşmelerde böylelikle tıkandı. 
     Biz yine de gelin görüşelim dedik. Şu iyi bilinsin ki, İlhan ve Tümer bizim oyuncumuzdur. Beşiktaşlı yöneticiler, gelip bizle anlaşacaklar. Bunun başka yolu yok. Ne yaparlarsa yapsınlar, biz hakkımızı arayacağız. Yasal ya da yasal olmayan her türlü çareyi deneyeceğiz. Bu futbolcular ruhen Samsunspor'dan ve Samsun'dan kopmuş olabilirler. Bunu kullanmak isteyecekler ama bu bizi ilgilendirmez. Gelirler, ister oynarlar, ister oynamazlar. Bu onların bileceği iş. Türkiye'de bir kulüpte oynayacaklarsa, paramızı alırız. Samsun halkının onurunu kimseye çiğnetmeyiz'' dedi. 
     
     Son derece çirkin bir yöntem 
     Başkan Yusuf Yılmaz, Samsunspor olarak, transferde yaratılmak istenen 3 büyükler-Anadolu kulüpleri ayrımını ve böyle bir ayrımın yaratacağı sürtüşmeyi arzu etmediklerini de ifade ederek, şöyle konuştu 
     ''UEFA'nın 23 yaşını aşan futbolcular için çıkardığı serbest dolaşım hakkı, ülkemizde yaşanan ekonomik kriz nedeniyle büyük takımlar tarafından istismar edildi. Adı, hülle olan ve büyük kulüpler tarafından Anadolu kulüplerinden futbolcu almak için kullanılan bu durum, Türk sporu adına son derece çirkin bir yöntemdir. Bu haksızlığa karşı kimse duyarsız kalmamalıdır. Bütün sporseverlerden, Anadolu kulüplerinden ve Anadolu Kulüpler Birliği'nden destek bekliyoruz.'' 
     
     Transfer çalışmaları 
     Bu arada Başkan Yılmaz, tüm maddi olanaksızlara rağmen kulübü kimseye mahçup olmayacak şekilde yönettiklerinide kaydederek, ''Ekonomik krize ve transferlerden beklediğimiz paraları alamamamıza rağmen borçlarımızı ödüyoruz. Transfer çalışmalarımızı da sürdürüyoruz. Eski ve yeni yanıcı kuruluşlardan paramızı ve Haziran ayı taksitini alamadık. Bu paraları alacağız diye bankadan kredi kullanıyoruz. Bu olumsuzluklara rağmen, golcü bir futbolcu olan Altay'dan Mehmez Yılmaz'ı, Almanya'da santrfor olarak oynayan Ersin'i ve Fenerbahçe'den eski futbolcumuz Celil'i aldık. Yine eski futbolcumuz Epianu ile anlaştık. Ancak, menajeri ile aramızda ufak bir sorun var. Bu oyuncuyu mutlaka kadromuza dahil edeceğiz. Ayrıca 2 Yugoslav ve bir de Brezilyalı futbolcuyu 10 gün içinde Avusturya'daki kampımıza getirerek deneyeceğiz'' dedi. 






</TEXT>
</DOC>
