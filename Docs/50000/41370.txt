<DOC>
<DOCNO> 41370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/spor/ymese.html </URL>
<DATE> 2001/09/10/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Antalyaspor’un yalnızlığı 
</HEADLINE>
<TEXT>

     Antalyaspor "sıkıntılı", ekonomik krizle boğuşuyor. Süper Lig Antalyaspor için "süper çile mi " diye düşünmekten kendimizi alamıyoruz. Parasal sıkıntı Antalyaspor’u ligin dibine iter mi, itmez mi bilemiyoruz. Ama bildiğimiz bir gerçek var ki, Antalyaspor’un "yalnızlığı". 
     Sokakta kime sorsak ya "Galatasaraylıyım", ya da "Fenerbahçeliyim" diyor... Maçlara ilgi ise her geçen gün düşüyor. Avrupa’da bir çok takım şirket olarak varlığını koruyor. Ne var ki Antalyaspor "şirket" olduktan sonra bırakın düzelmeyi bir kenara, daha da kötüye gidiyor. Hatta takım içinde bazı oyuncuların ellerindeki çekleri icraya verdiği de biliniyor. Geçtiğimiz günlerde taraftarlar derneği Mehmet Ali Yılmaz’ın kapısını çaldı, kulübe sahip çıkmasını istedi. Cumhuriyet Meydanı’nda halka biraraya geldik. Halkın çoğunluğu kulübün iyi yönetilmediğinden, taraftarın ilgisizliğinden yakındı. Hele hele iki "dertli" var ki, anlatamayız. Yıllarca İstanbul’da Galatasaray tribünlerinde seyirciyi hop oturtup, hop kaldıran sinema dünyamızın renkli simalarından "tecavüzcü Çoşkun..." 13 yıldır koyu bir Antalyaspor taraftarı. O da "küskünler" ordusuna katılmış. Bir yıldır maçlara gitmiyor. Diğeri de "Miloş" 48 yaşındaki Recep Güler. Onun da bir yanı Beşiktaş, diğer yanı Antalyaspor. Taraftar Derneği’nde ikinci başkan. Mehmet Ali Yılmaz’ın kapısını çaldıklarını detaylarıyla anlattı, biz dinledik. Miloş, "Coşkun’u küstürdüler, kırdılar... Onun için maça gelen üç bine yakın futbolsever vardı. Ona da sahip çıkamadık. O bizim en büyük reklamımızdı" diyerek dert yanıyor. Hem Coşkun, hem de Miloş tribünlerin boşluğunu ekonomik krizin yanı sıra kentte bulunan diğer büyük kulüplerin dernekleriyle kurulamayan iletişimsizliğe bağlıyor. Nokta koymak zorundayız. Ve diyoruz ki, Galatasaraylısı, Fenerbahçelisi, Beşiktaşlısı, ve de Trabzonlusu burada. Vanlısı, Karadenizlisi, Maraşlısı da burada... Siz neredesiniz ey Antalyalılar Hadi ortaya çıkın, kulübünüze sahip çıkın. Yoksa... Olacakları düşünmek bile istemiyorum. 
     



 SPOR 



























</TEXT>
</DOC>
