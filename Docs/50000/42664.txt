<DOC>
<DOCNO> 42664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur04.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar Laleli'ye giderken midibüste soyuldu... 
</HEADLINE>
<TEXT>

     Rusya Federasyonu uyruklu 22 turist,Atatürk Havalimanı'ndan Laleli'ye gelmek için bindikleri midibüste, silahlı 3 kişi tarafından soyuldu. 
     Moskova'dan İstanbul'a bavul ticareti yapmak için gelen ve aralarından kadınların da bulunduğu Rusya Federasyonu uyruklu 22 turist, Laleli'de kalacakları otele gitmek için saat 01.30 sıralarında 34 J 74 89 plakalı midibüse bindiler. 
     Aracın hareket etmesinden kısa bir süre sonra, yolcuların arasına karışarak aynı midibüse bindikleri belirlenen 3 kişi, tabancalarını çıkartarak, şoförden Avcılar istikametine gitmesini istediler. Bunun üzerine E-5 Karayolu'na çıkan araç bu istikamette ilerlerken, iyi derecede Rusça ve Türkçe konuşabildikleri belirlenen gaspçılar da, yolcuların para ve yanlarındaki takıları aldılar. Silahlı gaspçılar, midibüsü Küçükçekmece'den tekrar Topkapı yönüne çevirerek Basınköy yol ayrımında durdurdular. Yolculara, araca bomba yerleştirdiklerini söyleyen 3 gaspçı, daha sonra plakası alınamayan beyaz renkli bir otomobille kaçtılar. Olay yerine gelen Terörle Mücadele Şube Müdürlüğü Bomba İmha ekipleri, yolcuları indirerek midibüste yaptıkları aramada, herhangi bir patlayıcı maddeye rastlayamadı. Korktukları ve bazılarının ağladığı gözlenen 22 turist, ifadelerine başvurulmak üzere Şenlikköy Polis Karakolu'na götürüldü. Polis, eşkali belirlenen gaspçıların yakalanması için operasyon başlattı. 






</TEXT>
</DOC>
