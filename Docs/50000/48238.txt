<DOC>
<DOCNO> 48238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo20.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Bilgili Nihat'ın transferi için İspanya'ya gidecek" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, Real Sociedad'a transferi gündemde olan Nihat Kahveci için kulüp başkanı Bilgili'nin gelecek hafta İspanya'ya gideceğini söyledi. 
     Mete Düren, Nihat'ın transfer görüşmeleri için İspanya'ya gitmeyeceğini belirterek, ''Real Sociedad başkanı ile başkanımız Bilgili bir araya gelip bu transferle ilgili görüş alış verişinde bulunacaklar. Şu an için bir problem yok. Bu transfer gelecek hafta içinde açıklık kazanır'' diye konuştu. 
     Toschak'ın teknik direktörlük görevinden ayrılmış olmasının bu transferi etkilemeyeceğini kaydeden Düren, sonuçta iki kulübün bu konuda görüştüğünü ve konuyu da kulüp yöneticilerinin çözeceğini ifade etti. 
     Almanya'da yarın kokain kullandığı gerekçesiyle mahkemeye çıkacak olan teknik direktör Daum'un her zaman için arkasında olduklarını belirten Düren, ''Biz her türlü desteği veriyoruz'' dedi. 
     Düren, Daum'un Türkiye'de olmadığı günlerde takımı antrenör Koch'un çalıştıracağını, bu konuda daha önceden planlama yaptıklarını da belirtti. 
     Almanya'ya giden teknik direktör Daum'un bu hafta iki kez mahkeme önüne çıkacağı açıklandı. 
     Mete Düren, sadece bu haftaya mahsus olmak üzere Daum'un yarın ve 25 Ekim Perşembe günü mahkemeye çıkacağını ve aynı gün akşam 
     İstanbul'a döneceğini söyledi. 
     Düren, diğer haftalarda ise Alman teknik adamın yalnız bir kez mahkemesinin bulunduğunu sözlerine ekeldi. 
     






</TEXT>
</DOC>
