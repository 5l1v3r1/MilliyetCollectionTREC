<DOC>
<DOCNO> 44988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/siyaset/siy05.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet hızıyla kabul 
</HEADLINE>
<TEXT>

Meclis, Anayasa değişikliği paketini kabul etti. 38 maddelik pakette sadece 3 maddede fire verildi. 
     İki günde görülmemiş bir hızla çalışan TBMM Genel Kurulu, Anayasa değişiklik paketini referandumsuz kabul için gerekli 367 oyun çok üzerinde 474 oyla kabul etti. Meclis, yürürlükle birlikte, 38 maddelik Anayasa paketinde 3 maddede fire verdi. 
     Tayyip Erdoğan ile ilgili 27. madde, dokunulmazlık prosedürünü hızlandıran 28. maddenin yanı sıra ilk turda kabul oyunun altında kalan tek madde olan milletlerarası antlaşmaların çatışma halinde yasaların üzerinde olacağına ilişkin 32. madde de reddedildi. Anayasa'nın 90. maddesini değiştiren 32. madde ilk turda aldığı 221 kabul oyunun üzerinde 244 kabul oyu alırken, ilk turdaki 149 hayır oyu ikinci turda 201'e çıktı. 
     
Ecevit'ten teşekkür      Başbakan Bülent Ecevit, değişikliğin tümünün, 494 vekilin katıldığı oylamada 16 ret oyuna karşı 474 oyla kabul edilmesinin ardından bir teşekkür konuşması yaptı. Meclis'in çok başarılı bir sınav verdiğini, bu başarısıyla ulusa büyük saygı kazandırdığını belirten Ecevit, böylece AB yolunun daha çok açılmasını sağladığını savundu. Ecevit, "Bir milletvekili olarak" iktidar ve muhalefetin tüm milletvekillerine teşekkür ederken, bunda en önemli etkenin uzlaşma kültürü olduğunu vurguladı. Ecevit bundan sonra tüm partilere ve vekillere uyum yasalarını çıkarma görevinin düştüğünü dile getirdi. 
     ANAP Lideri Mesut Yılmaz ve MHP Lideri Devlet Bahçeli de konuşmasının ardından Ecevit'i kutladılar. 
     
Sezer isterse referandum      Anayasa değişikliği yasası Cumhurbaşkanı Ahmet Necdet Sezer'e gönderilecek. Sezer, paketi iade edebileceği gibi, gerekli gördüğü takdirde paketi ya da bazı maddeleri halkoyuna sunabilecek. Halkoyuna sunulmaması ya da geri gönderilmemesi halinde değişiklik Resmi Gazete'de yayımlanarak yürürlüğe girecek. 
     



 SİYASET 












</TEXT>
</DOC>
