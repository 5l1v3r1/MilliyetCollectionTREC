<DOC>
<DOCNO> 23014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur03.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Programın IMF programı diye tanıtılmasından rahatsızım" 
</HEADLINE>
<TEXT>

     Devlet Bakanı Kemal Derviş, ''Ekonomik programın IMF programı diye tanıtılması veya o şekilde konuşulmasından rahatsız oluyorum'' dedi. 
     Bakan Derviş, dün geceyi geçirdiği HiltonSA'dan, Adana Havaalanı'na hareket etmeden önce gazetecilerin, ''Hükümette uyum olmadığı yolunda bazı gazetelerde haberler var'' şeklindeki hatırlatması üzerine, gazeteleri tam okuyamadığını söyledi. 
     'Belki şöyle bir şey demiş olabilirim'' diyen Bakan Derviş, şunları kaydetti 
     ''Bu program Türkiye'nin ve hükümetin programı. Bazı arkadaşlar IMF programı veya IMF'nin istediği şeklinde yansıttıkları zaman yanlış oluyor. Program kendi oluşturduğumuz, istediğimiz Türkiye'nin yararına, Türkiye ekonomisinin güçlenmesi için uygulanacak bir program. IMF programı diye tanıtılması veya o şekilde konuşulmasından bazen rahatsız oluyorum. Kendi programımız, kendimiz uygulamamız gerekiyor.'' 
     Daha sonra Adana Havaalanı'na geçen Bakan Derviş, THY'nın tarifeli uçağıyla saat 08.50'de Ankara'ya hareket etti. Bakan Derviş ve eşi Catherine Derviş'i havaalanında, Adana Valisi Oğuz Kağan Köksal, Büyükşehir Belediye Başkanı Aytaç Durak, Emniyet Müdürü Şükrü Yetimoğlu ve bazı sektör temsilcileri uğurladı. 
     

</TEXT>
</DOC>
