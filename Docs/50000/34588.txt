<DOC>
<DOCNO> 34588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sonspo10.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Perulu Salazar, Trabzonspor ile ilk idmanına çıktı... 
</HEADLINE>
<TEXT>

     Trabzonspor, yeni sezon hazırlıklarını bugün yaptığı çalışmayla sürdürdü. 
     Teknik direktör Sadi Tekelioğlu yönetiminde, Mehmet Ali Yılmaz Tesisleri'nde yapılan ve yaklaşık 1.5 saat süren antrenmana, sakatlığı süren Erhan katılmadı. Hafif sakatlıkları bulunan Jarro ve Şenol ise kondisyon salonunda çalıştı. Sol ayak baldırında ağrı hisseden Kenan ise çalışmayı yarıda bıraktı. 
     Tekelioğlu, kondisyon çalışması biçiminde geçen antrenmanda, istediklerini yerine getiremeyen futbolcuları sert bir dille uyardı. Futbolcuların da antrenmanda bir hayli yoruldukları gözlendi. 
     Trabzonspor'un Perulu oyuncusu Salazar, bu sabah Trabzon'a geldi ve bordo-mavili takımla ilk idmanına çıktı. Perulu oyuncunun idmanda yorgun olduğu gözlendi. 
     Bordo-mavililer, 1 Ağustos Çarşamba günü de Gençlerbirliği ile Ankara'da bir hazırlık karşılaşması oynayacaklar. Karadeniz ekibi, başkente, maçın yapılacağı gün gidecek. 






</TEXT>
</DOC>
