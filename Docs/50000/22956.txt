<DOC>
<DOCNO> 22956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sondun17.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir'de kadınlar yürüdü 
</HEADLINE>
<TEXT>

     Cezayir'de başkentin 110 kilometre doğusundaki Tizi Uzu'da 10 binden fazla kadın, Kabili bölgesinde Nisan ayı sonu ve Mayıs ayı başlarında çıkan Berberi ayaklanmasında ölenlerin anısına gösteri yaptı. 
     Gösteriyi izleyen gazeteciler, her yaştan 10 binden fazla kadının,yasta olduklarını belirten siyah bant taktıklarını ve Berberi dilinde, ''Affetmek yok'', ''Katil devlet'' ve ''Özgürlük, demokrasi'' gibi sloganlar attığını belirttiler. Aynı kaynaklar, gösterici kadınların ellerinde Cezayir bayrakları bulunmasının dikkat çektiğini belirterek, bunun son günlerde yayılan ''Kabili'nin Cezayir'den ayrılmak istediği'' yönündeki söylentileri yalanlamak amacıyla özellikle yapıldığını kaydettiler. Yüzbinlerce Berberi, 21 Mayıs'ta gösteri düzenlemiş, düzenlenen yürüyüşte jandarmanın yaşadıkları bölgeden çekilmesini istemişti. Cezayir hükümeti, Kabili bölgesinde çıkan Berberi ayaklanmasında 42 kişinin güvenlik güçleri tarafından öldürüldüğünü kabul etmiş, bağımsız gazateler ise ölü sayısının 80 civarında olduğunu yazmıştı. 







</TEXT>
</DOC>
