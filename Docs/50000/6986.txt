<DOC>
<DOCNO> 6986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/yasam/yas05.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Onları PKK’nın terörü bile ayıramadı 
</HEADLINE>
<TEXT>
Bomba aşkı ÖLDÜREMEDİ 
Tam 7 yıl önce bir bomba ağır yaraladı Tolga’yı.. Ama onun Ayça’sı vardı.. Aşkıyla hayata döndü.. 
     SEMRA KARDEŞOĞLU 

     Onların hikayesi sevginin gücünü belki de en iyi anlatan hikayelerden biri. 
     Subay bir babanın tek çocuğu olan Tolga Suyolcuoğlu, Ortadoğu Teknik Üniversitesi Sosyoloji Bölümü birincilikle bitirdi. Ardından Bilkent Üniversitesi’nde yüksek lisans yaptı. Sosyoloji ve edebiyat masterini İngiltere’de sürdürdü. İyi bir akademisyen olmayı planlıyordu. Ama 1994, onun yazgısını değiştiren yıl oldu. 
     Yeni yıla sevdikleri ile girmek için geldi Ankara’ya. Tatil bittiğinde İstanbul otobüsüne bindi. Sevdiği kız Ayça, otogardan uğurladı Tolga’yı. 
     
     Ona son kez baktı.. 
     Kış günü otobüsün içi sıcak, dışarısı soğuktu. 
     Genç kız el salladı 24 yaşındaki sevdiğine. O da, aşkını bir kez daha görebilmek için camın buğusunu sildi eliyle. El salladı. Ancak, Tolga’nın bindiği otobüs İstanbul’a ulaşamadı. Gerede’de, terör örgütü PKK’nın saatli bombası, oturduğu koltuğun üstünde patlayınca bir başka yaşam başladı Suyolcuoğlu ve Ayça için. Tolga, ağır yaralı halde önce Bolu’ya ardından Ankara’ya kaldırıldı. 
     Tam 21 gün bir bitki gibi yaşadı. Ayça hep başındaydı. Beyninin algılama ve konuşma bölümünü yitirmişti genç adam. 
     
     Karşımda aşk vardı’ 
     Sonra ilk mucize gerçekleşti, Tolga gözünü açtı. İlk gördüğü de Ayça oldu. Ardından aşkın diğer mucizeleri geldi. Biraz ağır da olsa yürümeyi, sonra bir bebek gibi konuşmayı öğrendi. Bir yıl sürdü tedavisi. Ayça hep yanındaydı. 
     Tolga üç yıl önce Ayça ile nikah masasına taşıdı aşkını. 
     Bir dostları evini onlara açtı. Ayça İngilizce öğretmenliği yaptı. Tolga, şiirlerini bir kitapta topladı. İkinci kitabı Sakin Ölüler Antolojisi’ kısa süre sonra piyasaya çıkacak. Bir kız çocukları olsun istiyorlardı. Dokuz gün önce kızları Ezel doğdu. Şimdi Ezel’in en güzel aşkları yaşamasını istiyorlar.. Nefretin ve kinin olmadığı bir dünyada. 
     


 YAŞAM 






















</TEXT>
</DOC>
