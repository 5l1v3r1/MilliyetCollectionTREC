<DOC>
<DOCNO> 39013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/guncel/gun02.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi boncuklu sanayici 
</HEADLINE>
<TEXT>

İshak Alaton’la 47 yıl önce küçük bir yazıhanede başladı işe... Ve 20 şirketli dev bir holding kurdu. Bu başarı kahramanı Üzeyir Garih, cebinde nazar boncukları taşırdı, dostlarına uğur getirsin diye... 
     EKONOMİ SERVİSİ 

     Dernek ve vakıfların değişmez siması, Türk iş dünyasının en renkli işadamlarından biri olan Doktor Üzeyir Garih, 1929 yılında İstanbul’da doğdu. 
     Yoksul bir ailenin çocuğu olarak büyüdü. 1951’de İTÜ’den makine yüksek mühendisi olarak mezun oldu. 1954 yılına kadar farklı özel sektör kuruluşlarında çalıştı. Daha sonra Carrier Corp.’un Türkiye temsilciliğinde tesisat mühendisliği yaptı. 
     "Birimiz yüz, diğerimiz astarız" dediği ortağı İshak Alaton ile birlikte 1954 yılında Alarko’yu kurdu. Bugün 20 şirkete ulaşan Alarko Şirketler Grubu’nun başkanı Garih, sürekli cebinde bulundurduğu gümüşlü mavi boncuklardan, sevdiği insanlara "uğur getirsin" diye vermesiyle de dikkat çekti. 
     
     
Deneyimleri kitap oldu      Garih, adeta dernek ve vakıf kolleksiyoncusuydu... TÜSİAD, MESS, Loyd Vakfı, SİSAV, Rotary, Lions, Propeller, Isı Bilimi ve Tekniği Derneği, İOO, Turizm Yatırımcıları Derneği, TOKYAD, IESC, AIESEC, Ashrae ve benzeri yabancı ve yerli birçok vakıf ve derneğin yönetim ve danışma kurullarında da faal olarak görev aldı. 
     5 ciltlik "Deneyimlerim" adındaki kitaba imza atan, Yeditepe Üniversitesi’nde hocalık da yapan Garih, Milliyet, Radikal ve Turkish Daily News gazeteleri ile Sigorta ve Bab - ı Ali dergilerine yazılar yazdı. 
     1984 yılında İTÜ’den fahri doktora unvanı aldı, 1990’dan itibaren Filipinler fahri başkonsolosluğunu yürüttü. 
     
     
45 yıllık evlilik      45 yıl önce Lili Garih ile yaptığı evlilikten bir oğlu, bir kızı oldu. Ünlü işadamının büyük çocuğu Dalia’dan ikisi erkek 3, oğlu İzzet’ten de ikisi erkek 3 olmak üzere 6 torunu vardı. 
     Garih’in oğlundan olan son torunu 8 - 9 aylıktı. 
     İngilizce, Fransızca, İspanyolca biliyordu. Devlette ve özel sektörde israfa karşı öğütleriyle de bilinen Garih, "Dernek ile vakıflarda aldığınız görev ve hemen hemen her panel ve konferansa konuşmacı olarak katılmaktan nasıl vakit bulup da şirketinizi yönetiyorsunuz " sorularına, "Ben şirketin yönetimini profesyonellere teslim ettim. Kendime daha çok zaman tanıdım" yanıtını verirdi. 
     
     
Yazıhaneden dev holdinge      1954 yılında Karaköy’deki Vefa Hanı’nda küçük bir yazıhanede Üzeyir Garih ve İshak Alaton’dan oluşan iki kişilik kadrosuyla işe başlayan Alarko, apartman kaloriferleri tesisatçılığı ile Türk sanayi dünyasına ilk adımını attı. 
     Alarko, bugün doğrudan ve dolaylı olarak iş olanağı yarattığı 6 bini aşkın mühendis, teknisyen, beyaz yakalı personel ve işçi ile anahtar teslimi komple tesis taahhüdünden turizme, ağır makine sanayiinden konut yapımına, su ürünlerinden enerji üretimine kadar uzanan çok geniş bir alanda faaliyet gösteren 20 şirketten oluşan halka açık dev bir holding haline geldi. Alarko bugün Asya, Afrika ve Avrupa’da büyük çaplı projelere imza atıyor. 
     



 GÜNCEL 















</TEXT>
</DOC>
