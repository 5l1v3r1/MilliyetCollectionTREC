<DOC>
<DOCNO> 8103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/siyaset/asiy.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan kilitlenince dayanamayıp patladım 
</HEADLINE>
<TEXT>

Sezer'i saygısızlıkla suçlayan Özkan, "Ecevit kilitlendi. Tepki göstermek zorundaydım. Yoksa bana verdiği bütün emekler haram olurdu" dedi 
     SERPİL ÇEVİKCAN 

     MGK toplantısındaki tartışmada Cumhurbaşkanı Sezer'e "Nankör" diyerek tepkisini dile getiren Başbakan Yardımcısı Hüsamettin Özkan, bu beklenmedik çıkışının nedenlerini yakın çevresine anlatırken, "Başbakan duyduğu sözler üzerine kilitlendi. Dayanamadım, tepki göstermeliydim. Göstermeseydim Ecevit'e olan sevgimin, saygımın anlamı kalmazdı" dedi. 
     "Sussaydım Bülent Bey'in bana emekleri haram olurdu. Kimse Bülent Bey'le böyle konuşamaz" diye sözlerine devam eden Özkan, Sezer'in her şeyden önce yaşından dolayı Ecevit'e daha saygılı davranması gerektiğini de vurguladı. 
     
"Yanlış mı, bilemem"      Özkan, "Bülent Bey devlet işlerinde ağız dalaşı yapmış birisi değildir. Büyük olsun, küçük olsun herkese saygıyla hitap eder" dedikten sonra da sözlerini şöyle noktaladı "O anda babama sövülmüş gibi hissettim. Orada yaptığım eksiktir, fazladır bilmem. Yanlıştır, doğrudur bilmem. Bu hakaretlere dayanamadım. Bence Cumhurbaşkanı'nda psikolojik birtakım durumlar var. Tarafsızlığımı kanıtlayayım diye Ecevit düşmanlığı yapıyor." 
     
MGK'ya ancak davetle katılıyor      MGK'daki tartışmayla birlikte Başbakan Yardımcısı Özkan'ın da bu toplantıya girip giremeyeceği tartışması gündeme geldi. Özkan, diğer başbakan yardımcıları gibi asil üyeler arasında olmadığı için MGK toplantılarına "özel davet"le katılabiliyor. Başbakan yardımcılarının MGK toplantılarına çağrılması "geleneği" 1991'de DYP - SHP koalisyonuyla başladı. 
     Demirel'in başbakan olduğu dönemde SHP lideri Erdal İnönü başbakan yardımcısı olarak toplantılara katıldı. Uygulama, ANAP - DYP ve ANAP - DSP - DTP koalisyonlarında da sürdü. MGK'ya düzenli katılan Bahçeli, Yılmaz ve Özkan, tartışmalara katılıyor ama oy kullanamıyor. 
     
DEVELİLİLER DOĞRU YAPTI Memleketinden Özkan’a destekHİDAYET YİĞİT Kayseri DHA 
     Köşk'e Anadolu'dan Amerika'ya kadar binlerce destek mesajı yağarken Cumhurbaşkanı Ahmet Necdet Sezer'e sert tepki Başbakan Yardımcısı Özkan'a memleketi Develi'den destek geldi. Hemşehrileri Özkan için, "Cumhurbaşkanı'nın Başbakan'a yaptığı hareket ve hakaretlere Hüsamettin Bey'in ilgisiz kalması düşünülemezdi. Doğruyu yaptı" dediler. 
     Develi Sanayici ve İşadamları Derneği Başkanı Osman Gün, "Özkan'ın tavrı doğrudur. Zira, Başbakan Bülent Ecevit'in azarlanmasını içine sindiremedi" diye konuştu. Develi Seyrani gazetesinin sahibi Hakan Bayraktar da, "Hüsamettin Bey'in yanındayız. Başbakan'a gösterilen tepkiye karşı tavır koydu" dedi. 
     
MHP, SEZER’DEN YANA... Ortadoğu gazetesi Ecevit çok alıngan      MHP'nin yayın organı olarak bilinen Ortadoğu gazetesi, Başbakan Bülent Ecevit'i "çok alıngan olmak"la eleştirdi. Gazetenin dünkü sayısında yayımlanan başyazıda, gerek Cumhurbaşkanı'nın üslubu, gerekse Ecevit ile yardımcısı Hüsamettin Özkan'ın verdiği tepki eleştirildi. Yazıda, "MGK ev kiralarının konuşulacağı yer midir Allah aşkına " sözleriyle de Özkan'a tepki gösterildi. 
     
ECEVİT’İN EN UZUN GÜNÜ Kriz nedeniyle tam 16 saat çalıştı      Ecevit, önceki gün son derece yoğun bir gün geçirdi. 09 30'da Köşk'e giden Ecevit, MGK toplantısına katıldı. Ancak yaşanan kavga, günün akışını değiştirdi. Ecevit, 8 saat içinde üç basın açıklaması, MGK üyesi bakanlarla toplantı ve Bakanlar Kurulu toplantısı yaptı. 18 20'de IMF heyetini kabul etti. Kabulün ardından ekonomi zirvesi düzenlendi. Ecevit, gece 01 00’de evine dönebildi. 
     
Doktorları tetikteydi      Zirvedeki kriz üzerine, hem Ecevit'in hem de Sezer'in doktoru telefonlara sarılıp kendilerine ihtiyaç olup olmadığını sordu 
ANKARA Milliyet 
     Köşk'teki gerilim, Cumhurbaşkanı Ahmet Necdet Sezer ile Başbakan Bülent Ecevit'in doktorlarını da alarma geçirdi. 
     MGK toplantısının ardından Cumhurbaşkanı Sezer'in doktoru Prof. İlhan Paşaoğlu'nun Köşk'ü, Başbakan Ecevit'in doktoru Arif Abacı'nın da Başbakanlığı arayıp herhangi bir müdahaleye gerek olup olmadığını sordukları belirtildi. Bilindiği gibi Ahmet Necdet Sezer, Cumhurbaşkanı olmadan kısa süre önce dört damarından by - pass ameliyatı geçirmişti. 76 yaşındaki Ecevit ise tartışmadan sonraki gergin tavırlarıyla doktorunu telaşlandırdı. 
     
Ecevit sigarayı artırmadı      Öte yandan Ecevit'in krizin ardından yeniden sigara içmeye başladığı yorumunun doğru olmadığı kaydedildi. Sigarayı bir süre önce bıraktığını açıklayan Ecevit'in alışkanlığından zaten "tamamen" vazgeçmediği, geçiş sürecinde günde bir - iki sigara içmeyi tercih ettiği belirtildi. 
     


 SİYASET 

















</TEXT>
</DOC>
