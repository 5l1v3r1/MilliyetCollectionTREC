<DOC>
<DOCNO> 8378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/soneko13.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de dolar satışı yapılmıyor 
</HEADLINE>
<TEXT>

     Dalgalı kur sistemine geçilmesinin ardından İzmir'de bazı döviz büroları 700 bin liradan dolar alırken, büroların hiç biri dolar satışı yapmıyor. 
     Odak Döviz Bürosu sahibi Bilal Doğan, Ankara ve İstanbul'daki dolar satış fiyatının çok yüksek olduğunu öğrendiklerini, bu nedenle Merkez Bankası piyasaya girinceye ve sağlıklı piyasa koşulları oluşuncaya kadar döviz alış ve satışı yapmayacaklarını söyledi. 
     Döviz bürosunu bugün açmadıklarını, döviz almak ya da satmak isteyenlere öğleden sonra gelmelerini söylediklerini ifade eden Doğan, ''Fiyatlar netleşmediği için vatandaşın da mağdur olmasını önlemek amacıyla satış ve alış yapmıyoruz. Merkez Bankası piyasaya girinceye kadar da yapmayacağız. Benim tahminim dolar satışı 800 bin lira civarında netleşir'' dedi. 
     Doğan, bugünkü döviz fiyatlarını da vatandaşa ilan etmediklerini söyledi. İzmir Döviz Bürosu Müdürü Akif Nursal, Amerikan Doları'nı 700 bin liradan aldıklarını, satış fiyatını 900 bin lira olarak ilan etmelerine rağmen satış yapmadıklarını belirterek, ''Biz dolar fiyatını açıkladık ama satış yapmıyoruz. Alışımız devam ediyor. Elimizdeki Türk lirası bitinceye kadar almaya devam edeceğiz ama sağlıklı piyasa koşulları oluşmadan satış yapmayacağız'' diye konuştu. 
     Dolar almak için döviz bürolarına gelen vatandaşlar, kapı önlerinde gruplaşarak, büroların dolar satışı yapmasını bekliyorlar. 




</TEXT>
</DOC>
