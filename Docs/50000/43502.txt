<DOC>
<DOCNO> 43502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/ekonomi/eko02.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsalarda panik 
</HEADLINE>
<TEXT>

Savaş ve resesyon korkusunun yanı sıra, Londra Borsası’ndaki bomba ihbarı, Fransa’da bir fabrikada ve Amsterdam Havalimanı’ndaki patlamalar Avrupa borsalarını korkuttu 
     EKONOMİ SERVİSİ 

     Uluslararası borsalardaki savaş endişesi panik yaratıyor. Dünya ekonomisindeki resesyon ve ABD’nin misilleme yapacağı beklentisine Avrupa ülkelerindeki patlamalar eklenince borsalar daki düşüşler hızlandı. 
     Dünya çapında reasürans şirketleri Munich Re, Swiss Re ve Axa’nın zararlarının tahminlerin iki katı olarak gerçekleşeceğini açıklamaları ve havayolu şirketlerinin zararları nedeniyle yoğun şekilde işten çıkarmaların yaşanacak olması, tedirginliği artırdı. Avrupa borsaları gün içinde yüzde 7’ye varan düşüşler yaşarken, kapanışa doğru toparlandı. 
     
     Londra’da bomba paniği 
     Avrupa’nın en büyük borsası olan Londra Borsası’nda öğle saatlerinde yapılan bir bomba ihbarı nedeniyle borsa binası güvenlik nedeniyle boşaltıldı. Yapılan araştırmanın ardından haberin asılsız çıkması nedeniyle borsada işlemlere tekrar başlandı. Ancak borsadaki kan kaybı arttı. Londra Borsası 1997 yılı Nisan ayından bu yana en düşük seviyesine indi. Yüzde 7’lere varan düşüşün ardından gelen tepki alımlarıyla düşüş yüzde 2.70 oranında oldu. Paris Borsası’nda da yüzde 5’e kadar çıkan düşüşler daha sonra hız kesti. 
     
     Frankfurt çıktı - indi 
     Alman şirketlerinin üzerindeki baskı IFO Ekonomik Enstitüsü’nün Aylık İş Çevreleri’ne Bakış’ adlı raporunun yayınlanmasının ardından şiddetlendi ve gün içinde Frankfurt Borsası’ndaki kayıp bir ara yüzde 6.5’e çıkarken, kapanışta yüzde 1.74’e indi. 
     ABD borsaları tarihinin en kötü haftasını yaşarken piyasa değeleri yaklaşık olarak 1.4 trilyon dolar düştü. Hafta başından bu yana yüzde 14 düşen Dow Jones dün yüzde 1.68, Nasdaq ise yüzde 3.25 değer yitirdi. 
     
     İMKB’de yüzde 4.51’lik düşüş 
     İMKB, dün de yüzde 4.51’lik kayba uğradı. İMKB - 100 Endeksi 345 puanlık düşüşle 7.306 puana indi. Dünya borsalarındaki kayıplara paralel hareket eden İMKB’nin haftalık düşüşü yüzde 7.96, ABD’ye yapılan saldırılardan bu yana da yüzde 23.24 olarak gerçekleşti. 
     Öte yandan, ABD’ye saldırı sonrası Türkiye’nin artan stratejik önemi nedeniyle Türkiye’nin ihraç ettiği tahviller 11 Eylül’den bu yana yüzde 10.48 prim yaptı. 
     
     Dolar yükseldi 
     Hareketli bir gün geçiren dolar dün de yükselişini sürdürdü. Serbest piyasada dolar 17 bin lira artarak 1 milyon 545 bin liraya çıktı. Bono piyasasında faizler iki puan düşerek yüzde 89’a geriledi. 
     



 EKONOMİ 


















</TEXT>
</DOC>
