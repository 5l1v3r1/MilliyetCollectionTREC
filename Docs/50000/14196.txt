<DOC>
<DOCNO> 14196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/spor/yfbsen.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Goller 
</HEADLINE>
<TEXT>

     ERDOĞAN ŞENAY 

     Lotaryadan çıkan penaltı sayısı geceye erken düşmeseydi eğer, Fenerbahçe’nin anahtar golünü bulması sanırım daha uzun bir zaman alacaktı... 
     Adana düşme hattında her hafta bir ölüp, bir dirilen takım. Ancak sahadaki pas dengeleri Fenerbahçe’den çok daha özenli ve göz alıcı nedense... Bana sorarsanız Sarı - Lacivertli ekip, sihirli gollerin ne zaman ve nasıl geleceğini bizlerden iyi biliyor... Yahu, iki gol attıktan sonra bile sahadaki yenik takım, lider ekipten daha diri, daha pasör ve Rüştü’nün yakınlarında vızır vızır pozisyon tehlikeleri kovalıyorsa eğer, o zaman bizim kalemden de tadı tuzu olmayan laflar dökülür işte böyle sayfaya... 
     Endişemiz Adana maçı değil aslında... Asıl olan haftaya başlayacak Denizli, Kayseri, Ankaragücü ve İstanbul’da noktalanacak Gaziantep oyunlarının korkularıdır beni sarıp sarmalayan... Yani Fenerbahçe’nin futbol çatısını hep ligin sonuna kadar devam edecek korku haftalar adına ölçüp, biçiyoruz... Onun için "randevu umursamazı" Mustafa Denizli dostumuz, bu sitemlere aldırmayıp, önümüzdeki dikenli haftaların ince hesaplarıyla yatıp, kalkmalıdır her gece... 
     Rüştü kalesinde başlı başına bir takım sanki. Onun açı hareketleri, zamanlama doğruları ve topu elleriyle çabuk kullanmaları Sarı - Lacivertli ekibin en saygın görüntüleri olarak yeşeriyor her hafta... Revivo, Johnson, Serhat, Rapajic gibi isimlerin üstün meziyetleri yanında Yusuf, Mustafa Doğan, Ali Güneş gibi futbolcular da iyi niyetliydiler... Ancak Fenerbahçe’de uzun yıllar forma sahibi kalmak için öylesine yaratıcı ve özellikli olmak gerekiyor ki işte saydığım son isimler sanıyorum bunun pek farkında değiller. 
     


 SPOR 




























</TEXT>
</DOC>
