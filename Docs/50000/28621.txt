<DOC>
<DOCNO> 28621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/ekonomi/eko04.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil stokları eridi 
</HEADLINE>
<TEXT>

     Türkiye’nin en büyük iki otomotiv üreticisi Oyak Renault ve Fiat - Tofaş’ın, ekonomik kriz nedeniyle oluşan otomobil stoklarını ihracat ve kampanyalı satışlarla erittiği bildirildi. 
     Oyak Renault’da örgütlü Türk - İş’e bağlı Türk Metal Sendikası Bursa 1 No’lu Şube Başkanı İsmail Dursun, yaptığı açıklamada, kasım ve şubat krizlerinin ardından ertelenen taleplerin, kampanyaların da etkisiyle yeniden canlanmaya başladığını ifade etti. 
     
     İthalat devam ediyor 
     Dursun, Oyak Renault’un stoklarındaki otomobil miktarının gerilediğine dikkati çekerek, 9 bini yerli 16 bini de ithal toplam 25 bin araç stoğu bulunduğunu, sadece geçen mayısta 3 bin 100 yerli, bin 600 de ithal araç satıldığını kaydetti. 
     Avrupa Birliği AB ülkelerinde 2001 yılında yürürlüğe giren "Euro3 motor standardı" nedeniyle Fransa’dan çok sayıda ithal araç geldiğini ifade eden Dursun, şöyle konuştu "İhracat ağırlıklı olarak üretilen Megane ve Clio modellerinin satışı devam ediyor. Piyasaların canlanması işçiye moral veriyor. 
     Ürettiği ürünün satılmasından haz duyan işçiler, piyasaların düzelmesiyle geleceğe daha güvenle bakıyor." 
     
     İhracat kurtardı 
     Türk Metal Sendikası Bursa Şube Başkanı Sabri Özdemir de, Fiat - Tofaş’ın stoklarında otomobil kalmadığını ve mevcut 4 bine yakın aracın Türkiye genelindeki bayilerde satışa sunulduğunu belirterek, özellikle Doblo ve Palio serisi araçların ihracatının artarak sürdüğünü kaydetti. 
     
Kampanyalar işe yaradı      OYAK RENAULT 
     Tüketicilere, 3 yıl vade imkanı, "0" peşinat ya da istenilen miktardaki peşinat tutarı gibi özel avantajlar sağlıyor. 
     
     FIAT - TOFAŞ 
     "Anahtar Teslim Nakit Kampanyası"yla kuş serisi tüm otomobillerinde 1.5 - 2.3 milyar lira arasında indirim yapıyor. Aynı kampanya kapsamında Palio serisinde 500 milyon - 1 milyar lira, Marea, Brava ve Bravo modellerinde ise 750 milyon ile 4 milyar lira arasında değişen miktarlarda indirim yapılıyor. 
     



 EKONOMİ 






















</TEXT>
</DOC>
