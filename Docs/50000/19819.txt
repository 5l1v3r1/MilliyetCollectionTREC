<DOC>
<DOCNO> 19819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/yasam/yas07.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövmeden kurtulun 
</HEADLINE>
<TEXT>

Sıkıldığınız dövmenizden kurtulmak artık sorun değil. John F. Kennedy Hospital’da uygulanan lazer yöntemi, çıkarmak istediğiniz dövmelerinizi ortadan kaldırıyor 
     Başkaldırının, sıradışılığın simgesi olarak değerlendirilen ilginç bir dövmeye takılır bazen gözümüz. Erkekler kadar kadınların da ilgi gösterdiği dövme, bir kolda ya da göbekte çıkar karşımıza. Kimi aşkının ilk harfini, kimi sevdiği sanatçının portresini kazır koluna, kimi de burcunun işaretini göbeğine... 
     Günün birinde sıkılıp, ondan kurtulma isteğiyle de yüzyüze kalabilirsiniz. 
     
     Dövmenizi sildirebilirsiniz 
     Severek yaptırdığınız ama zamanla sıkıldığınızı hissettiğiniz dövmenizi küçük bir operasyonla sildirebilirsiniz. John F. Kennedy Hospital’ın Cosmetic Laser Center biriminde yapılan lazerle dövme silme operasyonları olumlu sonuçlar veriyor. 
     Yabancı bir maddenin deri altına yerleştirilmesi şeklinde yapılan dövmenin, steril şartlarda, sağlık açısından tehlike teşkil etmeyen yöntemler ve boyalarla yapılması gerektiğine dikkat çeken hastane doktorlarından Dermatolog Gökalp Müstecaplıoğlu, aksi takdirde önemli sağlık problemleri ile karşılaşıldığını belirtiyor. Kişileri gereksiz yere dövme yaptırmamaları konusunda uyaran Müstecaplıoğlu, enfeksiyon ve doku hasarı riskinin bulunduğunu bildiriyor. Ana renkler ile yapılmış dövmelerde kesin sonuçlar elde edildiğini vurgulayan uzman, farklı ara renklerin ve kötü maddelerin kullanıldığı dövmelerde zorlanılsa da kalıcı çözümler sağlandığını söylüyor. Ancak temizlenmesi çok zor olan dövmelerde silik izler kalabileceğini belirtiyor. 
     Dövme üzerine değişik dalga boylarındaki laser ışınlarının gönderildiğini, bu ışınların renk pigmentleri tarafından emildiğini ve ısının ışığa dönüştüğünü anlatan Doktor Gökalp Müstecaplıoğlu, maddenin yakma ya da kurutma şeklinde vücuttan atıldığını bildiriyor. Ücret, dövmenin boyutuna göre değişiyor. Küçük dövmeler seans başı 100 milyon liradan başlayan fiyatlarla siliniyor. 
     Tel 0212 441 41 42 
     



 YAŞAM 


















</TEXT>
</DOC>
