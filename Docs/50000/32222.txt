<DOC>
<DOCNO> 32222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/guncel/gun01.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp dağcı ölü bulundu 
</HEADLINE>
<TEXT>

Ağrı Dağı’na yasak olmasına rağmen tek başına tırmanan ve tipiye yakalanan Dağcı Sertaç Tümerdem, zirveye 20 metre kala buzul çukurunda donmuş olarak bulundu 
     AYDIN DENİZ Iğdır DHA 

     Ağrı Dağı’na tek başına tırmanış yapan beden eğitimi öğretmeni dağcı Sertaç Tümerdem, zirveye 20 metre kala buzul çukurunda AKUT ekibi tarafından ölü bulundu. 
     Kılavuz Ahmet Çakmak ile altı gün önce Ağrı Dağı tırmanışına başlayan ve dağın 4 bin 500 metresinden sonra yasak olmasına rağmen tırmanışa yalnız başına devam eden Tümerdem’in tipiye yakalandığı ve donarak öldüğü belirlendi. 
     Tümerdem’in bulunması için ailesinin başvurusu üzerine önceki gün Iğdır’a gelen ve arama çalışmalarına başlayan AKUT Başkanı Nasuh Mahruki ve ekibi, dün sabah saatlerinde Ağrı Dağı’nın 4 bin 500 metresinde Tümerdem’e ait nişan çubuklarını buldu. Zirveye doğru arama - kurtarma çalışması yapan ekip, saat 14.35’te Tümerdem’in buzul çukurundaki cesedine ulaştı. Ağrı Dağı’nın iki doruğu olarak bilinen İnönü ve Atatürk zirveleri arasındaki platoda, 5 bin 135 metre yüksekliğe 20 metre kala bulunan Tümerdem’in donarak öldüğü saptandı. Bunun üzerine Mahruki, Iğdır Valisi Mustafa Tamer’i telsizle arayarak, "Zirveye 20 metre kadar mesafade cesedini bulduk. Herhangi bir kaza ve darbe izi yok. Donarak öldüğü ihtimali büyük. H l tipi var, cesedi aşağıya indirmeye çalışıyoruz" dedi. 
     Cenazesi bugün Iğdır’a getirilmesi beklenen Tümerdem’in ölüm nedeni yapılacak otopsi sonrası ortaya çıkacak. Oğullarının ölüm haberini alan Suzan ve Sabri Tümerdem çiftiyle diğer oğulları Serdar Tümerdem sinir krizi geçirdi. Tümerdem ailesi, cenazenin Diyarbakır’da toprağa verileceğini belirtti. 
     



 GÜNCEL 



















</TEXT>
</DOC>
