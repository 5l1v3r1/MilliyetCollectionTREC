<DOC>
<DOCNO> 11826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sonspo04.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom üç puana kilitlendi 
</HEADLINE>
<TEXT>

     Galatasaray, rakibinin cezası nedeniyle yarın İzmir'de oynayacağı Siirt Jet-Pa Spor maçında mutlak galibiyeti hedefliyor. 
     Ligde 1 maç eksiğiyle lider Fenerbahçe'nin 8 puan gerisinde yer alan sarı-kırmızılılar, galibiyete koşullandı. Galatasaray, bu maçın hazırlıklarını bu sabah Florya Metin Oktay Tesisleri'nde yaptığı idmanla tamamladı. Sarı-kırmızılı kafile, öğleden sonra İzmir'e gidecek. 
     Sakatlıkları süren Hakan Ünsal, Vedat ve Popescu'nun yanı sıra, Futbol Federasyonu Profesyonel Futbol Disiplin Kurulu tarafından 6 maçla cezalandırılan Hagi'den yoksun sarı-kırmızılı ekibin, Siirt Jet-Pa Spor maçına, Taffarel, Fatih, Capone, Bülent Korkmaz, Ergün, Okan, Ümit, Suat, Emre Belözoğlu, Hasan, Jardel muhtemel 11'i ile çıkması bekleniyor. 
     İzmir Atatürk Stadı'nda yarın saat 17.00'de başlayacak maçı hakem Cem Tosyalı yönetecek. 




</TEXT>
</DOC>
