<DOC>
<DOCNO> 16447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/ekonomi/eko01.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekilin değil, yargıcın, savcının lojmanı satılacak 
</HEADLINE>
<TEXT>

Kamuda 23 bin makam aracı ile 50 bin lojman satılacak. Milletvekili lojmanları ise satış kapsamı dışında tutuldu 
     SERPİL ÇEVİKCAN Ankara 

     Devlet Bakanı Kemal Derviş tarafından açıklanan ekonomik programın en önemli ayağını oluşturan "devlette tasarruf" hedefinin ilk somut uygulamaları yaşama geçiriliyor. Tasarruf zirvelerinin ardından alınan kararlara göre görev ve sıra tahsisli lojmanlar kademeli olarak satılacak. Yalnızca, Meclis Başkanı, bakanlar ve yine milletvekillerinin lojmanları kalacak. Bakan ve müsteşar dışında makam aracı uygulaması tarihe karışacak. Üst düzey bütün bürokratlar "havuzdan" araç kullanacak. Hedef 50 bin kamu lojmanı, 23 bin araç. 
     Başbakanlık Müsteşarı Ahmet Şağar başkanlığında art arda gerçekleştirilen tasarruf zirvelerinde tartışılan öneriler karara dönüştü. Bakanlar Kurulu toplantısının ardından yasal düzenleme haline getirilecek kararlar devletteki savurganlığın en önemli kalemleri olan makam aracı ve lojmanlar konusunda devrim niteliği taşıyor. Türkiye’de tüketilen akaryakıtın yüzde 40’ı kullanan kamu kurumlarındaki makam saltanatı bitecek. 
     
23 bin araç, 50 bin lojman satılacak      Kamu araçları havuzu olacak 
     Bakan ve müsteşar dışında makam aracı uygulaması kaldırılıyor. Müsteşar yardımcısı, genel müdür, daire başkanı gibi üst düzey kamu görevlisi ve bürokratlar için "kamu taşıtları havuzu" oluşturulacak. 
     Bu görevdekiler araca ihtiyaçları olduğu zaman bu havuzdan talep edecek. Her bakanlık bünyesinde "havuz araçları" bulundurulacak. 
     Kamu taşıtlarında yapılan envanter çalışması sonucunda havuz için ayrılacak araçlar dışında 23 bin kamu taşıtı "tasfiye kurullarına" devredilerek piyasa fiyatları üzerinde satışları sağlanacak. 
     
     Lojmanlar gidiyor 
     Tasarruf kararları çerçevesinde kamu lojmanlarının büyük bölümü elden çıkarılıyor. Hizmet tahsisli lojmanların kapsam dışında bırakılacağı uygulama şöyle olacak 
     Meclis Başkanı, bakanlar ve milletvekilleri gibi devleti temsil eden kişilere verilen hizmet tahsisli lojmanlar kalacak. 
     Güvenlik nedeniyle tahsis edilmiş olan TSK ve Emniyet Genel Müdürlüğü lojmanları ile kırsal kesimde eğitim ve sağlık hizmetlerinin yürütülebilmesi için köy ilkokulu ve sağlık ocağı gibi hizmet binalarının yanlarında bulunan lojmanlar da kapsam dışında bırakılacak. 
     
     Yargıçlar lojmanları boşaltacak 
     Görev tahsisli lojmanlar yüksek mahkeme mensupları, yargıçlar, savcılar, üst düzey bürokratların oturduğu lojmanlar gibi ise satılacak lojmanların büyük çoğunluğunu oluşturacak. 
     Halen boş bulunan görev tahsisli lojmanlar "tasfiye kurullarına" devredilerek satışa sunulacak. 
     
     Ya öde ya çık 
     Görev tahsisli lojmanlarda oturmakta olan kamu personelinin net maaşının yarısı kadar lojman ödeneği verilecek. Bu ödeneği kabul edenler lojmandan çıkarılacak. Bu yolla boşalan lojmanlar da tasfiye kuruluna devredilecek. Ödeneği kabul etmeyenler ise lojmanda oturmaya devam edip konut giderlerini karşılayacaklar, görevleri bittiği zaman boşalacak lojman tasfiye kuruluna devredilip satılacak. 
     Sıra tahsisli lojmanlarda da ünvansız memurların sırayla oturdukları lojmanlar aynı uygulama yapılacak. 
     
     Dolarlı kira kontratları iptal 
     Kiralık lojman uygulamasına son verilecek. Bankalar ve özerk kurumlar gibi katma bütçeli ve özel kuruluşların genel uygulama dışında yüksek bedeller ve dövizle kiraladıkları lojman uygulaması sona erecek. Bunların kontratları kademeli olarak iptal edilecek. 
     
     


 EKONOMİ 














</TEXT>
</DOC>
