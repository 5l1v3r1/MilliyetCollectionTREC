<DOC>
<DOCNO> 34616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/dunya/dun01.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamcıların baş belası 
</HEADLINE>
<TEXT>

Mısır’da mahkeme, dinden çıktı’ diye İslamcıların kocasından boşandırılması için aleyhinde dava açtığı feminist yazar Saadavi’yi haklı buldu 
     DIŞ HABERLER SERVİSİ 

     Mısır’da mahkeme, feminist yazar Neval El Saadavi’nin dinden döndüğü gerekçesiyle kocasından boşandırılması talebiyle İslamcı bir avukat tarafından yapılan başvuruyu reddetti. 
     Mahkeme, hiç kimsenin, bir kişinin zorla boşanması için dava açamayacağı yolunda karar verdi. 
     Avukat Nebi El Vahş, Saadavi’nin İslam’a hakaret ettiğini öne sürerek, başsavcıya suç duyurusunda bulunmuş, savcı ise Saadavi’nin düşüncelerinin suç oluşturmadığını belirterek davayı reddetmişti. 
     Bunun üzerine, dinden dönen bir kadının Müslüman bir erkekle evlenemeyeceğini öne süren El Vahş, mahkemeye başvurarak, Saadavi’nin eşinden boşandırılması talebiyle dava açmıştı. 
     
     Miras hukukuna karşı 
     Saadavi, haftalık El Meydan dergisine yaptığı açıklamada, haccın putperestlikten kalma bir ayin şekli olduğunu söylemişti. Saadavi, ayrıca, kadınların mirastan erkeklerden daha az pay almasını öngören İslam miras hukukunun kaldırılmasını istemişti. 
     İslam dünyasının önde gelen feministlerinden olan Doktor Saadavi, siyasi görüşleri nedeniyle hem radikal İslamcıların hem de Mısır yönetiminin uzun süredir şimşeklerini üzerine çekiyor. 
     Saadavi 1981’de, rejim karşıtı yazıları nedeniyle Enver Sedat tarafından hapse atılmış, kitaplarının Mısır’da yayınlanması yasaklanmıştı. Birçok kitabı Türkçe’ye de çevrilen, "radikal İslamcıların belalısı" feminist yazar, 1995’te de bu kesimden gelen ölüm tehditleri üzerine ülkesinden kaçmak zorunda kalmış, ancak 1999’de geri dönebilmişti. 
     



 DÜNYA 












</TEXT>
</DOC>
