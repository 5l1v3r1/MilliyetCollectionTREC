<DOC>
<DOCNO> 26500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur13.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "FP olarak vicdanen rahatız" 
</HEADLINE>
<TEXT>

     FP Genel Başkanı Recai Kutan, Anayasa Mahkemesi'nde karar aşamasına gelen partisiyle ilgili davayı, ''FP ve FP'liler olarak hiçbir endişe içinde değiliz. Vicdanlarımız rahat ve müsterihtir'' şeklinde değerlendirdi. 
     Kutan, partisinin grup toplantısında yaptığı konuşmada, Yargıtay Başsavcılığı'nın 2 yıl bir ay önce FP'nin kapatılması istemiyle açtığı davada karar aşamasına gelindiğini anımsattı. Savcılık tarafından ortaya konulan iddia ve delillere itirazlarda bulunduklarını ifade eden Kutan, şöyle konuştu 
     ''Şimdi söz sırası Anayasa Mahkemesi'nin karar merci olan değerli hakimlerindedir. Kimse kendisini Mahkeme yerine koyarak karar vermesin. Yargılama usulünde savcılık taraflardan biridir. Delilleri inceleyerek suç vasfını tayin edip karar verecekler ise hakimlerdir.'' 
     Kutan, dünkü gazetelerin birinde ''Başsavcı kararlı, FP kapatılsın'' manşetinin yer aldığını, bu manşetin adeta karar intibaı verecek şekilde sunulduğunu, bunun maksatlı ve yanlış olduğunu bildirdi. Bu yaklaşımın Anayasa Mahkemesi'ne de saygısızlık olduğunu kaydeden Kutan, hiçbir kurum veya basın organının dava sonucunu etkileyecek davranışta bulunamayacağını, böyle bir davranışın suç olduğunu tekrarladı. Kutan, şöyle konuştu 
     ''Anayasa Mahkemesi'nin vereceği karar, 21. yüzyıl Türkiye'sinde her açıdan önemlidir. Yüksek Mahkeme, kararını verirken hem iç hukukumuz, hem Avrupa İnsan Hakları Sözleşmesi, hem katılım ortaklığı belgesi, ulusal program ve hukuk devleti olmanın gerekleri ve siyasi partilerin demokratik sistemlerin vazgeçilmez unsurları olduğu ilkesini gözetecek, suçlama konusu olayları ve buna ilişkin belgeleri bu normlar ışığında değerlendirerek örnek bir içtihat yapacaktır. Biz bu kararın FP davasının reddi istikametinde olacağına yürekten inanmaktayız. Böyle bir karar ülkemizi büyük bir tedirginlikten kurtaracak, siyasetin önünü açacaktır. Terör ve şiddete başvurmayan, suç işlemesini teşvik etmeyen ve kamu vicdanını bozmayan partiler için bir anayasal güvence olacaktır. Demokrasinin ufku genişleyecek, özgürlükler büyüyecek, parlamento ve partiler güçlenecektir.'' 
     FP Genel Başkanı Kutan, Türkiye'nin 21. yüzyılda siyasi partiler mezarlığı olmaktan kurtulması gerektiğini vurguladı. Recai Kutan, milletvekilleri tarafından yoğun bir şekilde alkışlanan konuşmasını şöyle tamamladı 
     ''FP ve FP'liler olarak hiçbir endişe içinde değiliz. Vicdanlarımız rahat ve müsterihtir. Huzur içerisinde sonucu beklemekteyiz. Suç işlemedik, suç işlemeye tahrik de etmedik. Kamu düzenini bozacak hiçbir olaya karışmadık, banka boşaltmadık. Çetecilerin telefon defterinde, banka hesaplarında ismimiz geçmedi, ihale pazarlıklarına karışmadık. Yolsuzluk ve talanlara bulaşmadık, hiçbir krizin de sorumlusu olmadık. Sadece devlet ve milletimizin bütünlüğü, halkımızın refah ve mutluluğu için gayret sarfettik. 
     Temel hak ve özgürlüklerin tam anlamıyla sağlanması için demokratik mücadelemizi eksiksiz bir şekilde yürüttük. FP'lilerin temsil ettiği fikir ve misyon geçmişten bugüne halkımız tarafından kabul ve takdir gördü. 2 yıl bir aydır devam eden bu dava sonucunun aziz milletimize, ülkemize, Türk siyasi hayatına ve demokrasimize hayırlar getirmesini diliyorum.'' 
     

</TEXT>
</DOC>
