<DOC>
<DOCNO> 11822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/soneko03.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Paramı ne yapayım diyenlere, piyasalarda geçen haftanın özeti... 
</HEADLINE>
<TEXT>

     Piyasalar geçen haftayı altın ve dövizde önemli oranlarda yükseliş, Borsada ise düşüş eğiliminde geçirdi. 
     Altın ve dövizde dalgalı kur uygulamasından sonra gözlenen kararsız seyir sürerken, İMKB'de işlem gören hisse senetlerinde haftanın ilk üç günü gerçekleşen rekor düşüşler daha sonraki günlerde bir miktar dengelendi. 
     İMKB'de işlem gören hisse senetlerinin haftalık değer kaybı yüzde 7.89 oldu. İstanbul Menkul Kıymetler Borsası'nda İMKB hafta boyunca 750.35 puan düşen Endeks haftayı 8,763.42 puandan kapadı. 
     Geçen hafta dövizdeki artışlar yüzde 8-11 aralığında gerçekleşti. İstanbul serbest piyasada Türk Lirası karşısında ABD Doları'nın fiyatı yüzde 11.56 oranında, Alman Markı'nın fiyatı da yüzde 8.37 oranında arttı. 24 ayar külçe altının gram satış fiyatı yüzde 8.50, Cumhuriyet altınının satış fiyatı da yüzde 7.69 oranında yükseldi. Yatırım fonlarının seyrini izleyen A.A Fon Endeksi ortalama yüzde 2.50 oranında artış kaydetti. 
     Mevduat faizlerinde önceki hafta sonuna göre pek değişiklik göstermedi. Önceki hafta sonundaki oranlara göre, 1 aylık mevduat faizinin haftalık net getirisi yüzde 1.07, haftalık reponun net getirisi de yüzde 1.43 olarak gerçekleşti. 
     Borsa uzmanları, Borsanın çıkış için ekonomik programın ayrıntılarına odaklandığını vurgulayarak, programa siyasal ve toplumsal desteğin önemli olduğunu, Borsa için 9,700 puan seviyelerindeki direncin önem taşıdığını savunuyorlar. 
     İMKB Bileşik Endeksi geçen hafta toplam 750.35 puan düşerek, 9,513.77 puandan 8,763.42 puana indi. Hisse senetlerinin haftalık ortalama değer kaybı yüzde 7.89 oldu. 
     Borsada geçen hafta işlem gören 310 hisse senedinden 106'sı değer kazandı. 179 hisse senedi değer yitirirken, 25 hissenin değeri de değişmedi. 
     Dalgalı kur uygulaması ile ani çıkışa geçen döviz geçen haftayı da artışla kapadı. İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 11.56 oranında, Alman Markı ise yüzde 8.37 oranında değer kazandı. 
     ABD Doları'nın Türk Lirası satış fiyatı 104 bin lira artarak 1 milyon 4 bin liraya çıkarken, Alman Markı'nın satış fiyatı da 36 bin lira artarak 466 bin liraya ulaştı. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 11.77 oranında artarak 1 milyon 462 bin liraya, İsviçre Frangı'nın Türk Lirası satış fiyatı yüzde 10.60 oranında artarak 595 bin 900 liraya ve Fransız Frangı'nın Türk Lirası satış fiyatı da yüzde 10.14 oranında artarak 139 bin 600 liraya çıktı. 
     Yatırım fonlarına katılma belgeleri bir önceki haftaya göre ortalama yüzde 2.50 oranında değer kazandı. 
     Hazine geçen hafta ihale düzenlemedi. Hazine'nin çeşitli tarihlerde ihraç ettiği değişik vadelerdeki bono ve tahvillerin haftalık net getirileri yüzde 1.07 ile yüzde 2.28 arasında değişiyor. 
     Geçen hafta, değerlendirmeye alınan bankaların vadeli mevduata uyguladıkları faiz oranlarında pek değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle mevduat faizinin haftalık net getirisi, bir yıllık mevduatta yüzde 0.62, 6 aylık mevduatta yüzde 0.64, 3 aylık mevduatta yüzde 0.79 ve bir aylık mevduatta da yüzde 1.07 oldu. 
     Önceki hafta sonunda ortalama faizi yüzde 450 dolayında bulunan haftalık reponun net getirisi yüzde 1.43'ü buldu. 




</TEXT>
</DOC>
