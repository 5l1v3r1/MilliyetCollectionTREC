<DOC>
<DOCNO> 36276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sontur12.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ Rektörünün isyanı... 
</HEADLINE>
<TEXT>

     ODTÜ Rektörü Prof. Dr. Ural Akbulut, okuma arzusundaki milyonlarca Türk gencinin, son yıllardaki eğitim politikaları nedeniyle Batı'daki eğitim düzeyinin gerisine düşürülmek üzere olduğunu söyledi. 
     Ankara Metropolitan Rotary Klubü'nün geleneksel olarak düzenlediği toplantının bugünkü onur konuğu olan Prof. Dr. Akbulut, yaptığı konuşmada, Osmanlı döneminden Cumhuriyet'e kadar geçen süre içinde eğitimin süreçlerini anlattı. 
     Bugün Türkiye'de 17 milyon öğrenci okuduğunu ve 74 üniversitede 1 milyon 419 bin 927 kayıtlı öğrencinin bulunduğunu söyleyen Prof. Dr. Akbulut, ''Atatürk bir milyonu okuma yazma bilen bir ülke devralmıştı. Bugün 55 milyon kişi okuma yazma biliyor'' diye konuştu. 
     Ulu Önder Atatürk'ün ülkenin en zor günlerinde eğitime verdiği önem sayesinde bugün Türkiye gençlerinin bilgi toplumuna yetişme şansına kavuştuğunu belirten Prof. Dr. Akbulut, şunları kaydetti 
     ''Internet teknolojileri zeki ve çalışkan Türk gençlerinin dünyanın en gelişmiş ülkelerindeki üniversite öğrencileriyle aynı düzeye getirebilecektir. Ancak, maalesef okuma arzusundaki milyonlarca Türk genci son yıllardaki eğitim politikaları nedeniyle batıdaki eğitim düzeyinin gerisine düşürülmek üzeredir.'' 
     Atatürk'ün, Cumhuriyet'in ilk yıllarında savaş sonrası ekonomik çıkmazlar ve ''Düyun-u Umumiye adlı ilik sömürücü dış borca'' rağmen eğitime ciddi bütçeler ayırdığını anlatan Prof. Dr. Akbulut, ''Atatürk ülke ekonomisinin ancak eğitimli insanlarla düzeleceğini çok iyi biliyordu. Maalesef Atatürk'ün bu yol gösterici hareketi daha sonraki yöneticilerce tam olarak anlaşılamamıştır. Bütçede kısıntı yapmak gerekince ilk akla gelen Milli Eğitim bütçesi olan bir ülke nasıl kalkınabilir '' dedi. 
     Ortaçağ karanlığı 
     Türkiye'nin, Gayri Safi Milli Hasıla'dan eğitime ayırdığı payın diğer ülkelere göre çok gerilerde olduğunu vurgulayan Prof. Dr. Akbulut, 1990 yılında 28 devlet üniversitesi varken eğitime bütçeden yüzde 3.9'luk bir pay ayrıldığını, 2000 yılında Devlet Üniversitesi sayısı 53'e çıktığı halde bütçedeki payın yüzde 2.2'ye indirildiğini ifade etti. 
     Türkiye'de eğitime ayrılan payın sürekli düşürülmesi sonucunda lise ve dengi eğitim almamış milyonlarca insan bulunduğunu, 55-64 yaş arası erkeklerin yüzde 10'u, kadınların ise sadece yüzde 3'ünün lise mezunu olduğunu bildirdi. Prof. Dr. Akbulut, şöyle devam etti 
     ''Bu yaklaşım herhalde gurur duyulacak bir durum değildir. Olsa olsa üniversitelerini bu derece hafife alan bir ülkenin ortaçağ karanlığına itilmekte olduğunun işaretidir. Dünyanın en ileri ülkeleri gelişmenin eğitime önem vermekten geçtiğinin bilincine yıllar önce varmışlardır. Biz ise maalesef Atatürk'ten bu yana eğitimi ikinci plana atarak ekonominin düzeleceği yanılgısına düşmüş gözüküyoruz.'' 
     Prof. Dr. Akbulut, konuşmasını şöyle tamamladı 
     ''Aziz Atatürk'ün ülkenin en zor günlerinde eğitime verdiği önemin yarısını bile ne yazık ki daha sonra bir daha göremedik. Umuyorum ve diliyorum ki, ülke yöneticileri önümüzdeki yıllarda üniversitelerin bütçelerini hazırlarken eğitim ve Ar-Ge'ye yönelik yatırımları planlarken bu utandırıcı tabloyu düzelterek ülkemizin geleceğini tekrar bilimin aydınlığına yöneltirler.'' 
     
     







</TEXT>
</DOC>
