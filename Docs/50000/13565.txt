<DOC>
<DOCNO> 13565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/siyaset/siy03.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz, 23 Nisan’ı vurdu 
</HEADLINE>
<TEXT>

TBMM Başkanlığı, 23 Nisan bayramlarında başkentte ilgiyle izlenen ve bayramla özdeşleşen havai fişek gösterisiyle Meclis binasının önünde düzenlenen halk konserinden kriz nedeniyle vazgeçti. 
     SALİHA ÇOLAK Ankara 

     Ekonomik krizin ardından gelen tasarruf önlemleri, bu yıl yapılacak 23 Nisan kutlamalarına gölge düşürdü. Meclis Başkanlığı, "TBMM’nin açılış yıldönümünün kutlandığı" 23 Nisan Çocuk Bayramı’nda ev sahibi olarak düzenlediği geleneksel kutlamaları iptal etti. Başkanlık, 23 Nisan bayramlarında başkentte ilgiyle izlenen ve bayramla özdeşleşen havai fişek gösterisi ile Meclis binasının önünde düzenlenen halk konserinden kriz nedeniyle vazgeçti. 
     
"Ulusal yas" gibi      TBMM Başkanlığı, 23 Nisan 1920’de ilk Meclis’in açılışı nedeniyle kutlanan Ulusal Egemenlik ve Çocuk Bayramı’nı resmi törenlerin yanı sıra 1984’ten bu yana havai fişek gösterisiyle kutluyor. Sabahın erken saatlerinden itibaren resmi törenler yapılırken, akşam havanın kararmasıyla birlikte Meclis binasının önünden başkent semalarına bayramla bütünleşen havai fişekler fırlatılıyor. 
     Başkanlık bu geleneksel kutlamadan ancak ulusal yas niteliğindeki acı günlerde vazgeçti. 8. Cumhurbaşkını Turgut Özal’ın öldüğü yıl ve 17 Ağustos depreminden sonra havai fişek gösterisi yapılmazken, ilk kez ekonomik kriz nedeniyle bu geleneksel gösteri iptal edildi. 
     
30 milyarı bulamadı      Havai fişek ve halk konseri Meclis Başkanlığı’na yaklaşık 30 milyar liraya mal oluyor. 
     TBMM, bu yıl 23 Nisan kutlamalarına Atatürk Anıtı’na çelenk koyarak başlayacak. Anıtkabir ziyaretinin ardından Meclis’te kutlamalar kabul edilecek ve Meclis Genel Kurulu özel oturumla toplanacak. Akşam da Meclis Başkanı bir resepsiyon verecek. Çeşitli ülkelerden ve Türkiye’nin değişik bölgelerinden gelen çocuklar Meclis’i ziyaret edecek. Bu yıl "barış" temasının işlendiği afişler de Türkiye çapında dağıtılacak. 
     


 SİYASET 











</TEXT>
</DOC>
