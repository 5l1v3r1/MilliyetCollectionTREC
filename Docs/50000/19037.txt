<DOC>
<DOCNO> 19037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur18.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tefeciyi otomobilini yıkatırken öldürdüler 
</HEADLINE>
<TEXT>

     İzmir'in Karşıyaka İlçesi'nde, tefecilik yaptığı öne sürülen Cuma Demirelöz 46 , otosunu yıkatırken tabancayla vurularak öldürüldü. 
     Alınan bilgiye göre, Demirelöz, 35 KND 68 plakalı otomobiliyle Anadolu Caddesi'ndeki Ceylan Oto Yıkamacısı'na gitti. Burada, otosunu yıkatan Demirelöz, işyeri önünde sandalyede oturduğu sırada, bir otomobilden tabancayla ateş açıldı. Demirelöz, başına ve vücudunun çeşitli yerlerine isabet eden kurşunlarla olay yerinde öldü. 
     Görgü tanıklarının verdiği bilgiye göre, saldırganlar, 35 AE 4013 plakalı metalik renkli Siena marka otomobille Çiğli yönüne doğru kaçtılar. Bunun üzerine bölgeye sevk edilen çok sayıda ekip, kaçış noktalarını kesmesine rağmen saldırganlar izlerini kaybettirdiler. 
     Olay yerinde 10 adet boş kovan bulunurken, kaçan şahıslar ile ilişkisi olduğu belirtilen 35 AC 9527 plakalı bir otomobilin de arandığı kaydedildi. Emniyet yetkilileri, cinayetin, alacak-verecek hesaplaşmasından kaynaklanma olasılığının yüksek olduğunu, Karşıyaka Trafik Tescil Şube Müdürlüğü'ne kayıtlı 35 AE 4013 plakalı otonun sahibine ulaşılmaya çalışıldığını belirttiler. Yetkililer, üzerinden bir tabanca da çıkan Demirelöz'ün tefecilik yaptığını, ''adam öldürmek ve yaralamaktan'' sabıkasının bulunduğunu söylediler. 
     
     
     







</TEXT>
</DOC>
