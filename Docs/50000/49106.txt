<DOC>
<DOCNO> 49106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun18.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da ABD karşıtı gösteride çatışma...7 ölü 
</HEADLINE>
<TEXT>

     Hindistan'ın batısındaki Malegaon kentinde, Afganistan'a yönelik bombardıman nedeniyle Amerikan ve İngiliz mallarını boykot kampanyası düzenleyen Müslüman grubun üzerine polisin açtığı ateşte 7 kişi öldü. 
     Polisin açıklamasında, Bombay kentine yaklaşık 250 kilometre mesafedeki Malegaon'da polisle dün çıkan çatışmada, hastaneye kaldırılan 4 kişiyle birlikte 7 kişinin öldüğü, 14 kişinin tedavilerinin sürdüğü belirtildi. 
     Maharashtra eyaletindeki kentte, Müslüman grubun Amerikan ve İngiliz mallarını boykota çağıran el ilanları dağıttığı, polisin ilanlara karşı çıkması üzerine çatışma çıktığı kaydedildi. 
     Eyalet İçişleri Bakanı Chhagan Bhujbal, kente takviye güvenlik gücü gönderildiğini, gerginliğin sürdüğü kentte durumun kontrol altında olduğunu söyledi. 
     
     Kandahar'da gösteri 
     Bu arada, Afganistan'ın Kandahar kentinde Amerikan saldırılarını kınayan yüzlerce kişi gösteri düzenledi. 
     Katar'dan yayın yapan El Cezire televizyonu, güneydeki Kandahar kentinde yapılan gösteriye katılanların Usame Bin Ladin'in posterlerini ve pankartlar taşıdıklarını bildirdi. 
     Göstericilerin, İngiltere ve Rusya'yı kınayan sloganlar da attıkları belirtildi. 
     






</TEXT>
</DOC>
