<DOC>
<DOCNO> 9572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sontur06.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'den 'ekonomi' gensorusu 
</HEADLINE>
<TEXT>

     FP, ''Uyguladığı ekonomik politikayla ülkeyi durgunluk, işsizlik ve iktisadi gerileme ve hatta çöküş dönemine getirdiği'' gerekçesiyle hükümet hakkında gensoru önergesi verdi. 
     Rize Milletvekili Mehmet Bekaroğlu ve 32 arkadaşı tarafından verilen gensoru önergesinin gerekçesinde, son günlerde durgunluk içine giren Türkiye ekonomisinin her geçen gün kötüleştiği ve krizlerin birbirini kovaladığı kaydedildi. 
     Milli gelirin 1997'de yüzde 8.3 arttığı, buna karşın artışın 1998'de yüzde 3.9'a düştüğü 1999 yılında ise yüzde 6.4 küçülme olduğu belirtilen gerekçede, ''Bu, 50 yıldır görülmeyen bir gerilemedir'' ifadesine yer verildi. 
     57'inci Hükümet'in uygulamaya koyduğu IMF destekli istikrar programının işçi, çiftçi, memur, esnaf, emekli başta olmak üzere toplumun tüm kesimlerini çok olumsuz koşullara ittiği bildirilen gensoru önergesinin gerekçesinde, bu sıkıntılara rağmen programda öngörülen hedeflere ulaşılamadığı belirtildi. 
     Gerekçede, şöyle denildi 
     ''Enflasyon-döviz kuru makası açıldıkça ihracat gerilemiş ve ithalat artmıştır. 2000 yılında ihracat 27 milyar dolara ve ithalat 54 milyar dolara, dış ticaret açığı ise 27 milyar dolara ulaşarak yeni bir rekor kırılmıştır. 
     2000 yılında ödenen faiz ise 33 milyar dolardır. Toplanan vergilerin tamamına yakını faizlere ödenmiştir. 
     Çekilen bunca sıkıntıya rağmen Kasım 2000'de ve Şubat 2001'de yaşanan krizlerle yüzde 7500'e kadar yükselen faizler, piyasadan kaçan milyarlarca dolar, batan bankaların getirdiği milyarlarca dolarlık yük, panik halindeki piyasaların anormal şartlarda dalgalanması, program hakkındaki güvensizliği yaygınlaştırmış ve hükümete güveni sarsmıştır. Bugün gelinen nokta tam bir umutsuzluktur.'' 
     Kalkınma, gelişme, iş ve aş bulmak isteyen Türk insanının hüsrana uğradığı ileri sürülen gerekçede, milletin buna layık olmadığı vurgulanarak, şunlar kaydedildi 
     'Türkiye bugünkü şartları ile güven vermediği için yatırım yapılamamakta, tersine yatırımcıların şartları müsait diğer ülkeleri tercih etmekte ve hatta mevcut tesislerini bu ülkelere taşımaktadırlar. Fakirlik ve işsizlikle mücadele eden milletimiz iş ve aş beklerken durum her geçen gün kötüleşmektedir. 
     Türkiye ekonomisini IMF güdümünde otomatiğe bağlamış hükümetin beceriksizliği ortadadır. Programın Türkiye şartlarına göre hazırlanması, büyümeyi ve üretimi esas alması gerekirken küçülmeyi, durgunluğu ve gerilemeyi esas alan bir programın her geçen gün Türkiye'yi iktisadi, sosyal ve siyasi krizlere sokacağı açıkça görülüyor. Netice olarak hükümet programı yönetememektedir. Bütün bunların sorumlusu olan 57'inci Hükümet hakkında gensoru açılması halinde programdan ve uygulamadan kaynaklanan hatalar müzareke edilerek ortaya çıkacak ve siyasi sorumlular tespit edilecektir.'' 




</TEXT>
</DOC>
