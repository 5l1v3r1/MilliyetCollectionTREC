<DOC>
<DOCNO> 33347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/soneko04.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7 zirvesinin ekonomi bildirgesi "Daha serbest uluslararası ticaret..." 
</HEADLINE>
<TEXT>

     Öndegelen sanayileşmiş ülkelerden oluşan Yediler Grubu'nun zirvesinin ekonomi bildirgesinde, uluslararası ticaretin daha da serbestleştirilmesi için yeni tur müzakerelerin başlatılması istendi. 
     G-7, Cenova'daki zirvesinde, dünyanın en yoksullar grubundaki 40 ülkesinin dış borç yükünün azaltılmasına ilişkin mevcut planları uygulamayı vaad ederken, 3. Dünyaya daha fazla miktarlarda hibe yardımı verilmesine dair Amerikan önerileri biraz desteklendi. G-7 ülkeleri, ''sağlık ve eğitim gibi öncelikli sosyal yatırımlar'' için hibe yardımlarının artırılması yollarını araştıracak. 
     Zenginler Klübü, bununla birlikte, kalkınmakta olan ülkelerin dış borç yükünün hafifletilmesi için hiçbir yeni doğrudan girişime yer vermedi. 
     G-7'nin bildirgesine göre, euro bölgesinde vergi indirimlerinin yanısıra, yapısal reformlarla istihdam imkanları artırılıp, enflasyonsuz sürdürülebilir büyüme sağlanabilecek. Japonya'da para politikasıyla yeterli likidite sağlanmalı, orta vadede güçlü ekonomik büyümenin temellerinin atılması için de mali sektör ve şirketlerde reformlar gerekli. 
     Bildirgede özetle şöyle denildi 
     ''Gelişen piyasalar ekonomileri global ekonomideki gelişmelerden farklı düzeylerde etkilendi, birçok ülke potansiyel krizlere karşı esnekliklerini artırırken, uluslararası mali sistem son bir yıldaki tedbirlerle krizleri daha iyi önleyecek şekilde güçlendirildi. 
     Ancak, gelişen piyasalarda son zamanlardaki gelişmeler, iç mali sistemler ve temeldeki mali pozisyonların daha da güçlendirilmesi gereğine işaret ediyor. Arjantin ve Türkiye'de alınan tedbirler, bu yolda atılan olumlu adımları temsil ediyor. 
     Petrol fiyatlarının yüksekliği ve dalgalanmalar, dünya ekonomisi ve bilhassa da en kırılgan kalkınmakta olan ülkeler için endişe kaynağı. Enerji kaynaklarının artırılması ve çeşitlendirilmesi, enerji verimliliğinde artış, enerji altyapısının genişletilmesi ve istikrarlı petrol piyasaları önemli hedefler. 
     Global ekonominin güçlendirilmesi için yeni tur uluslararası ticaret müzakerelerinin başlatılması, uluslararası mali sistemin istikrarı ve bütünlüğünü artırmak için eylem, en yoksul ülkelerin dışlanmaması için eylemler gerekiyor.'' 






</TEXT>
</DOC>
