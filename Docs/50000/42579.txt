<DOC>
<DOCNO> 42579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun02.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan muhalefetinden ABD'ye destek.. 
</HEADLINE>
<TEXT>

     Afganistan'da iktidardaki Taliban hareketine karşı savaşan gerillalar, Usame Bin Ladin'in kamplarına yönelik düzenlenecek herhangi bir Amerikan saldırısını destekleme sözü verdiler. 
     Muhalif Kuzey İttifakı'nın üst düzey yetkililerinden Abdullah Abdullah, CNN televizyonuna verdiği demeçte, ''Afganistan'da terörist faaliyetlere imkan hazırlayan Taliban varlığı ve terörist kampların yok edilmesini istiyoruz'' dedi. 
     Abdullah, ''Amerikan yönetimi, teröristler ve işbirlikçilerine karşı harekete geçecekse, bize danışmalı ve desteğimiz ve işbirliğimizin ne kadar etkili olduğunu görmelidir'' diye konuştu. 
     Pakistan'ı, Taliban güçlerini silahlandırmak ve desteklemekle suçlayan Abdullah, ABD'nin ilk iş olarak buna engel olması gerektiğini belirtti. 
     Taliban'ın 1996 yılında başkent Kabil'i ele geçirmesinden bu yana aşırı dinci harekete karşı savaşan Kuzey İttifakı, halen ülkenin kuzeyindeki küçük bir bölgeyi elinde bulunduruyor. 






</TEXT>
</DOC>
