<DOC>
<DOCNO> 21141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sondun08.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Oklahoma bombacısının idamı bir daha ertelenmeyecek 
</HEADLINE>
<TEXT>

     ABD Adalet Bakanı John Ashcroft, Federal Soruşturma Bürosu'nun FBI bulduğu yeni kanıtlar nedeniyle idam tarihi bir ay ertelenen Oklahoma bombacısı Timothy McVeigh'in idam tarihinin bir daha ertelenmeyeceğini bildirdi. 
     Ashcroft, Amerikan gazetelerine verdiği demeçte, 1995 yılında Oklahoma'da bir hükümet binasını bombalayarak 168 kişinin ölümüne yol açan McVeigh'in idamının, FBI'ın bir köşede unuttuğu anlaşılan yeni kanıtları ortaya çıkarmasının ardından ertelendiğini, ikinci bir ertelemenin olmayacağını belirtti. 
     FBI'ın bir depoda unutulmuş olarak bulduğu kanıtlar nedeniyle, McVeigh'in 16 Mayıs tarihinde gerçekleştirilecek idamı 11 Haziran'a ertelenmişti. McVeigh'in avukatlarının, yeni deliller ışığında davayı gözden geçirerek, yeniden mahkemeye başvurabileceği belirtiliyor. Adalet Bakanı Ashcroft, 33 yaşındaki McVeigh'in davasına bakan avukatların yeni ortaya çıkan belgeleri değerlendirmek için ek zaman istemeleri halinde bile, idamın ikinci bir kez ertelenmeyeceğini kaydetti. 
     McVeigh'in, 16 Mayıs'ta gerçekleştirilmesi beklenen idamının, yeni kanıtlar yüzünden ertelenmesi, Oklahoma'daki bombalamada yakınlarını kaybedenlerin büyük tepkisine yol açmıştı. Kurbanların aileleri, McVeigh'in idamı sayesinde, adaletin yerini bulduğunu görmek istediklerini belirtiyor. Bütün kurbanların yakınlarının izleyebilmesi için, idamın kapalı devre televizyondan canlı yayınlanmasına yönelik çalışmalar da tamamlandı. 
     FBI'ın bulduğu kanıtlar arasında 3000 sayfadan fazla belge, tanıklarla yapılan görüşmelerin bantları ve diğer materyalin yer aldığı belirtiliyor. 
     ABD Kongresi de, FBI'ın belgeleri neden unuttuğu konusunda bir soruşturma başlatırken, FBI kurumunun baştan aşağı gözden geçirilmesi için Başkan George Bush yönetimine çağrıda bulunacak. Oklahoma bombacısı Timothy McVeigh, Indiana'daki Terre Haute Hapishanesi'nde, zehirli iğneyle gerçekleşecek idamını beklerken, yasal seçeneklerini gözden geçirmeye istekli davranıyor. McVeigh, davası sırasında mahkemeye ''Ben idam edilmek istiyorum'' diyerek, cezasını ömür boyu hapse çevirmeye çalışan avukatlarının girişimlerini engellemişti. Son gelişmelere karşılık, hukuki gözlemciler, Oklahoma bombacısının, 11 Haziran'a ertelenen idamından kurtulmasına imkan olmadığı görüşünde birleşiyor. 







</TEXT>
</DOC>
