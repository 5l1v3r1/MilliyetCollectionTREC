<DOC>
<DOCNO> 9422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/dunya/tur.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Clinton’dan medyaya öğütler      100 bin dolara konferans verdi 
WASHINGTON Milliyet 

     Başkanlığı bırakmasına rağmen ABD’nin "en çok konuşulan adamı" olmayı sürdüren, ancak hakkındaki "para karşılığı af sağlama" iddiası nedeniyle kamuoyu nezdinde prestij kaybına uğrayan Bill Clinton, medyaya bir dizi öğüt verdi. 
     "Variety" dergisi ile Credit Suisse Boston Bankası tarafından düzenlenen, muhabirlere ve kameralara kapalı bir toplantıda, Amerikan medyasının üst düzey yöneticilerine hitap eden Clinton, "uluslararası haberlere daha geniş yer verilmesi gerektiğini" belirtti ve bu alanda "Afganistan’da kadınlara yönelik baskılar, dünyanın çeşitli yerlerinde AIDS salgınının etkileri, Üçüncü Dünya’nın borçları ve global ekonomi" konularını örnek gösterdi. 
     
45 dakika sürdü      Clinton, 100 bin dolar ücret karşılığında yaptığı 45 dakikalık konuşmada, siyasetçilerin doğru kararlar verebilmesi için, halkın objektif habercilikle bilgilendirilmesinin şart olduğunu söyledi. 
     Eski başkan şunları söyledi "Haberle eğlence arasındaki sınırın silikleştiğinin farkındayım. Gazeteciler haberle eğlence arasındaki dengeyi mutlaka gözetmek zorundadırlar. Karşılıklı bağımlılığın hızla arttığı dünyamızda, iç politika ile uluslararası ilişkileri birbirinden ayıran çizginin ise artık tamamen yok olduğu kanısındayım. Bu nedenle de, bir ülkenin yurttaşlarının, kendi ülkelerinin sınırları dışında olup bitenle daha fazla ilgilenmelerini basın aracılığıyla sağlamak zorundayız". 
     


 DÜNYA 











</TEXT>
</DOC>
