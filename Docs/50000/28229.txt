<DOC>
<DOCNO> 28229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun07.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Susam Sokağı'nın "Kurabiye Canavarı" tekme yedi... 
</HEADLINE>
<TEXT>

     Ünlü çocuk programı Susam Sokağı'nın kahramanı ''Kurabiye Canavarı''nı canlandıran bir kadın, birlikte fotoğraf çektirmeyi reddettiği küçük kızın babası tarafından tekmelendi. 
     Polis, 22 yaşındaki baba Lee McPhatter'ın, Susam Sokağı'nın canlandırıldığı parkta, ''Kurabiye Canavarı'' kostümünü giyen çalışanı tekmelediği için tutuklandığını açıkladı. 
     Ancak McPhatter, iddiaları reddetti ve ''İnsanlar, Kurabiye Canavarı'na vurduğum için kendimden utanmam gerektiğini söyleyip bana bağırıyordu. Ama ben Kurabiye Canavarı'na ne tekme attım, ne de yumruk'' dedi. 
     McPhatter, Kurabiye Canavarı'nın, 3 yaşındaki kızı Mina'nın en sevdiği kahraman olduğunu belirtti. Kurabiye Canavarı'nı canlandıran 21 yaşındaki Jennie McNelis ise kaburgalarındaki sıyrıklar, başında ve sırtındaki şişliklerle hastanede ayakta tedavi edildi. 
     Kızgın baba, kızıyla birlikte resim çektirmek için bekledikleri sırada iki kez ikaz etmesine karşın, Kurabiye Canavarı'nın, kızını sert bir şekilde ittiğini savundu. 
     20 bin dolar kefaletle serbest bırakılan McPhatter, ''Neden bir baba, 3 yaşındaki kızını alıp Susam Sokağı parkına gitsin ve kızının en sevdiği kahraman olan Kurabiye Canavarı'na saldırsın Kızımın önünde asla böyle bir şey yapamam'' dedi. 
     Susam Sokağı'nın sözcüsü Audrey Shapiro ise ''Kahramanımız, bu adamın iddia ettiği şekilde davranmadı. Kurabiye Canavarı olmak bir onurdur'' dedi. 






</TEXT>
</DOC>
