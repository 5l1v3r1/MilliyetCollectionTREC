<DOC>
<DOCNO> 31420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/guncel/gun10.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet, baz’ın parasını sevdi 
</HEADLINE>
<TEXT>

     SİNAN TOROS İstanbul 

     Diyanet İşleri Başkanı Mehmet Nuri Yılmaz, Maliye Bakanlığı'nın izin vermesi durumunda GSM firmalarının camilere baz istasyonu kurmasında bir sakınca görmediklerini belirterek, buradan elde edilecek geliri, cami ve mescitlerin restorasyonlarının yanı sıra çevre düzenlemelerinde kullanmayı düşündüklerini söyledi. 
     Mehmet Nuri Yılmaz, Amsterdam dönüşü Atatürk Havalimanı'nda gazetecilerin sorularını yanıtlarken, bu amaç doğrultusunda konunun test edilmesi için geçtiğimiz yıl müftülüklere talimat verildiğini hatırlattı. Yılmaz şunları söyledi "Cami ve mescitlerin restorasyon, onarım ve çevre düzenlemelerine yeni kaynak sağlamak için de böyle bir yola girilmesinde bir sakınca görmüyoruz. Camiler, hazine arazisi üzerine kurulu olduğu için devletle devamlı yazışma halindeyiz." 
     
     Maliye olumlu’ 
     Ericsson ile Siemens'in minarelere baz istasyonu kurmak için kendilerine başvuruda bulunduğunu belirten Diyanet İşleri Başkan Yardımcısı Sami Uslu da, "Türkiye genelinde yaklaşık 10 bin camide baz istasyonu kurmak istiyorlar. Çok büyük bir gelir olduğunu gördük. Maliye Bakanlığı da bize bu konuda olumlu cevap vereceğini duyurdu" dedi. 
     



 GÜNCEL 





















</TEXT>
</DOC>
