<DOC>
<DOCNO> 23117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/yazar/bila.html </URL>
<DATE> 2001/05/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Enerjide beyaz sayfa 
</HEADLINE>
<TEXT>

     Beyaz Enerji Operasyonu ve davası nedeniyle bütün kamuoyunun gözü Enerji ve Tabii Kaynaklar Bakanlığı'nda... 
     Cumhur Ersümer'in istifasından sonra Enerji ve Tabii Kaynaklar Bakanı olan Zeki Çakan, göreve başladığı günden bu yana geceli - gündüzlü bir çalışma içinde. Hafta sonlarını da bakanlıkta çalışarak geçiren Çakan, Enerji Bakanlığı'nın faaliyetlerine, dosyalara, tartışmalı konulara hakim olabilmek için sürekli bilgi alıp inceleme yapıyor. 
     Enerji ve Tabii Kaynaklar Bakanı Zeki Çakan, titizliği, disiplini ve çalışkanlığıyla tanınır. Çakan'ın bilinen bir diğer özelliği de sansasyonu ve medyatik çalışma yöntemlerini sevmeyişidir. Bu nedenle de çalışmalarını sessizlik içinde yürütür, medya üzerinden çalışmayı tercih etmez. 
     Çakan, Enerji Bakanlığı'nı devraldığı günden beri yine bilinen özelliklerine uygun bir çalışma yürütüyor. Enerji Bakanlığı ve bağlı kuruluşlarının üst düzey yöneticileri Beyaz Enerji Operasyonu nedeniyle kamuoyu nezdinde çok yıpranmış durumda. Birçok önemli bürokrat, Beyaz Enerji davasının tutuklu sanıkları. 
     Yeni Bakan işe Enerji Bakanlığı'nda "beyaz sayfa" açarak başlamış görünüyor. Bakan Çakan, bürokraside kendini kanıtlamış, sicilleri parlak bürokratlardan yeni bir enerji yönetimi oluşturuyor. 
     Çakan, Enerji Bakanlığı müsteşar yardımcılıklarına iki atama yaparak işe başladı. Birisi Hazine kökenli Fikret Baran, diğeri Köy Hizmetleri kökenli Kenan Veziroğlu. 
     Çakan ayrıca görevden aldığı TPAO Genel Müdürü Osman Demirağ'ın yerine Müsteşar Yardımcısı Ali Türkoğlu'nu vekaleten atadı. Bu genel müdürlüğe yakında asaleten bir atama yapmaya hazırlanıyor. 
     Yeni Enerji Bakanı'nın diğer üst düzey görevler için değerlendirmesi sürüyor. 
     Enerji Bakanlığı Müsteşarı Yurdakul Yiğitgüden "şimdilik" görevini sürdürüyor. Ancak bu "şimdilik" kaydı önemli. Müsteşarlık konusunda yeni Bakan'ın değerlendirmesi sürüyor. Müsteşar hakkında Yargıtay Cumhuriyet Başsavcısı Sabih Kanadoğlu'nun soruşturma için izin verilmesi talebinde bulunmuş olması yeni gelişmelere yol açabilir. 
     Enerji Bakanı Zeki Çakan'ın bürokratlara verdiği bir talimat da Beyaz Enerji ve diğer soruşturmalarla ilgili. Çakan, bakanlık görevlilerine, hukukun bütün taleplerinin yerine getirilmesini talimatlandırmış durumda. Savcıların isteyeceği bütün bilgi ve belgelerin kendilerine yardımcı olarak verilmesini istiyor. Soruşturmayı yürüten savcı ve kolluk kuvvetleriyle karşılıklı nezaket ve saygı ilişkisi içinde olunmasını özellikle vurguluyor. 
     Bu yaklaşımın ilk örneği önceki gün BOTAŞ'ta yaşandı. Mavi Akım soruşturmasını yürüten DGM Savcısı Cengiz Köksal, Çankaya Jandarma Komutanı ve Maliye Bakanlığı'nın bir yetkilisi, BOTAŞ Genel Müdürü'nü saat 10.30'da ziyaret ediyorlar. Bu ziyarette bazı bilgiler ve belgeler istiyorlar. Durum, Bakan Çakan'a iletiliyor. Çakan, süratle savcının taleplerinin karşılanması talimatını veriyor. BOTAŞ yönetimi de istenilen belgelerin fotokopilerini akşam geç saatlere kadar çekip dosyaları hazırlıyor ve jandarmaya teslim ediyor. Belgelerin jandarmaya teslim edilmesinin nedeni ise BOTAŞ Genel Müdürlüğü binasının jandarmanın sorumluluk bölgesinde olması. Dolayısıyla, Çakan'ın da vurguladığı gibi ortada BOTAŞ Genel Müdürlüğü'ne yapılmış bir gece yarısı "baskın"ı yok... 
     Enerjide yeni bir dönem başlıyor. 
     
     







Borazancılar 


Enerjide beyaz sayfa 


Kurdun yasası düşeni yemektir 


Erdal İnönü'nün yenilenme projesi, Derviş... 


Değişim paketi 


Öğrenci kurultayı 


"Acıtan" barış savaştan iyi... 


Buharlaşan para... 


Türkiye miyop, tedavisi belli 


TÜSİAD demokrasisi... 


Antep rüzgarı 


Dünya liginde Türkiye nerede 


Krizlerden ders almıyoruz 2 


Bayrampaşa toptancıları "dertli" 


Kimin ortaklığı var Gazın fiyatı nedir 


</TEXT>
</DOC>
