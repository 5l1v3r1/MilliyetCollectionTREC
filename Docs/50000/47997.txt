<DOC>
<DOCNO> 47997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/spor/spo04.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon "oh" çekti 
</HEADLINE>
<TEXT>

Bordo-Mavili ekip, Yimpaş Yozgatspor’u Da Silva ve Zafer’in golleriyle yıktı, ligde beş hafta aradan sonra galibiyetle tanıştı. Kötü gidişine son verdi, moral buldu 
     LİGDE kötü günler yaşayan ve taraftarını hayal kırıklığına uğratan Trabzonspor, Yozgat’ı her iki yarıda attığı iki golle geçip, rahat nefes aldı. Henüz 3. dakikada kaleci Gökhan, büyük hata yaparak Osman’ın ortasında topu elinden kaçırdı. Da Silva hatayı affetmedi, ağları havalandırdı. Ardından iki tarafın da defans hataları pozisyonlar doğurdu, ancak gol çıkmadı. İkinci yarıda da futbol kalitesi vasatı aşamazken, 87. dakikada sahneye Zafer çıktı ve skoru belirledi. 
     
     Tekelioğlu rahatladı 
     YİMPAŞ Yozgatspor maçı öncesi "bıçak sırtındayım" açıklaması yapan Teknik Direktör Sadi Tekelioğlu’nun yüzü galibiyetin ardından güldü. Tecrübeli hoca "Maça baskı altında çıktık. Çok iyi oynadığımızı söyleyemem. Ancak birçok karşılaşmayı iyi oynamamıza rağmen kaybettik. Beni sadece şu kritik dönemde alınan üç puan ilgilendiriyor. Şimdi yeni sayfa açtık" diye konuştu. 
     



 SPOR 





























</TEXT>
</DOC>
