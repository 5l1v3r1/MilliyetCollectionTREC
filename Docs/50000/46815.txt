<DOC>
<DOCNO> 46815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun03.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 5 kişi daha şarbona yakalandı 
</HEADLINE>
<TEXT>

     ABD'nin Florida eyaletinde yayınlanan bir gazetede çalışan 5 kişinin daha şarbon hastalığına yakalandığı belirlendi. Böylece, Florida'da toplam 8 kişide şarbon görüldü. Bunlardan American Media binasında foto editörü olarak çalışan Bob Stevens, mikrop yüzünden hayatını kaybetmişti. 
     Yetkililer, daha yaklaşık 300 kişinin test sonuçlarının beklendiğini ve bunlar arasında da şarbona yakalanmış olanlar görüldüğü takdirde, sayının önemli çapta artabileceği uyarısında bulundular. 
     Florida dışında New York'ta da NBC televizyonu görevlilerinden Tom Brokaw'a gönderilen ve içinde şarbon mikrobu bulunduğu anlaşılan mektubu açan bir kadın görevlide cilde yerleşen şarbon türü hastalık saptandı. Kimliği saklı tutulan kadın tedavi altına alınırken, Microsoft firmasına Malezya'dan gönderilen bir mektubun içinde de şarbon bulunduğu yetkililer tarafından bildirildi. Ancak bu örnekte hastalığa yakalanan olmadı. 
     






</TEXT>
</DOC>
