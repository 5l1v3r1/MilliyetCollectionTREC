<DOC>
<DOCNO> 4833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/soneko15.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Şubat'ta 5.3 katrilyon iç borç ödeyecek 
</HEADLINE>
<TEXT>

     Hazine, 5.3 katrilyon liralık iç borç geri ödemesi yapacağı şubat ayında, düzenleyeceği üç ayrı ihaleyle 4.3 katrilyon lira ile 4.5 katrilyon lira arasında borçlanacak. Borçlanma, geri ödemenin yüzde 80'i ile yüzde 84'ü seviyesinde kalacak.Hazine, şubat ayına ilişkin iç borç geri ödeme ve iç borçlanma takvimini açıkladı. Buna göre, Hazine biri 13 Şubat'ta, ikisi de 20 Şubat'ta olmak üzere üç ayrı iç borçlanma ihalesi yapacak. 
     13 Şubat'taki üç ay vadeli bono ihalesinde, şubat ayı iç borç geri ödemelerinin yüzde 15'i kadar olmak üzere toplam 802 trilyon lira net borçlanmaya gidilecek. Hazine, 21 Ocak'taki 3.9 katrilyon liralık iç borç geri ödemesini finanse edebilmek için de 20 Şubat'ta biri bir yıllık diğeri de 7 aylık iki ihale yapacak ve iki ihalede toplam 3.5 katrilyon lira ile 3.7 katrilyon lira arasında net borçlanma gerçekleştirecek. 13 Şubat'ta yapılacak üç ay vadeli bono ihalesinde ortaya çıkacak olan faiz 16 Mayıs 2001'de ödenecek olan iki ve üç yıl vadeli Devlet tahvillerinin kupon ödemesinin bazını oluşturacak. 20 Şubat'ta ihalesi yapılacak olan bir yıl vadeli kağıtlar ise 18 Şubat 2001'de 20 Şubat 2001 vadesiyle satılan tahvillerin yeniden ihracına yönelik olacak. 
     Hazine, şubat ayında 3 katrilyon 175.2 trilyonu anapara, 2 katrilyon 172.4 trilyonu da faiz olmak üzere toplam 5 katrilyon 347.6 trilyon liralık iç borç geri ödemesi yapacak. Bu ödemenin 3 katrilyon 926.1 trilyonu 21 Şubat günü gerçekleştirilecek. 
     Hazine, yarın 150 trilyonluk, 2 Şubat'ta 221.2 trilyonluk, 14 Şubat'ta 977.1 trilyonluk, 28 Şubat'ta ise 73.2 trilyonluk geri ödemede bulunacak.Hazine'nin daha önce 4.3 katrilyon lira olarak açıkladığı 21 Şubat'taki geri ödemenin 3.9 katrilyona düşmesi ise zorunlu tasarruf hesabında bulunan 21 Şubat 2001 vadeli kağıtların 350 trilyon liralık bölümünün, nema ödemeleri için erken itfaya tabi tutulmasından kaynaklandı. 
     Ayrıca Hazine, Tasarruf Mevduatı Sigorta Fonu bünyesindeki bankalara verdiği 20 Şubat 2002 vadeli kağıtların da 250 trilyon liralık bölümünü, söz konusu bankaların nakit gereksinimini karşılamak amacıyla bu ay içerisinde erken itfaya tabi tutulacak. Şubat ayı için açıklanan 5.3 katrilyon liralık iç borç geri ödemesine Fon'daki bankalara yapılacak olan 250 trilyon liralık geri ödemenin dahil edilmediği bildirildi. Hazine, şubat ayında 784.7 milyon dolar tutarında da dış borç geri ödemesinde bulunacak.Bu arada, Hazine daha önce açıkladığı Mart ayı iç borçlanma programında da değişiklik yaptı. 19 Mart 2001 tarihinde yapılması planlanan 3 yıl vadeli tahvil ihalesi, 14 ay vadeli ve üç ayda bir faiz ödemeli tahvil ihalesiyle değiştirildi. 




</TEXT>
</DOC>
