<DOC>
<DOCNO> 12464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/magazin/yazdud.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapa Çapa'lar ile Laila nişanlandı 
</HEADLINE>
<TEXT>

Vira Vira, Paper Moon, Nevale'ye buyrun, Efendy 'Maslak'ı renklendirdi, Joaquin Cortes huzurlarınızda, Cafe City, Köşebaşı, Türkan Şoray'ı rahatsız eden koca adayı 
     Bu hafta farklı konuklarım vardı. Sözleşmiş gibi balık tercih ettikleri için sık sık Vira Vira'ya gittim. 
     Bir akşam, bana göre gerçek sosyete olan Ferhunde Verdi ve sevgili Nur Abla Özdemir ile keyifli bir gece geçirdik. Verdi gerçek anlamda bir hanımefendi. 8 yıldır resim yapıyor ve Cenevre'de tüm sosyetenin gözbebeği olan bir dergiye yazı yazıyor. Bu nedenle meslekdaş sayılırız. Verdi'nin en kızdığı şey, medyada 70 yaşında olduğu ve sık sık estetik yaptırdığı dedikodularının yer alması. "Valla Şenay'cığım, inan 63 yaşındayım. 18 yıl önce bir estetik geçirdim. Zaten karaciğerimdeki önemli bir rahatsızlık nedeniyle alkol, ilaç alamam. Vücudum silikon kabul etmiyor. Niye bana bunu yapıyorsunuz " diye tatlı tatlı sordu. Ben de aynen yazdım. Bir başka akşam ise, Miami'den gelen sevgili arkadaşım Nurdan Gür, Bodrum'daki eski Dedikodulu, yeni Berdush'un sahibi Erhan ve Erkan Güler kardeşlerle yine Vira Vira'daydım. Maşallah her gittiğimde tıklım tıklım. O akşam 20 kişilik bir grup dikkatimi çekti. İş Sanat tarafından düzenlenen konserler için Türkiye'ye gelen Dave Holland Octet grubu ve yetkililermiş. 
     Bu arada İş Sanat'ın düzenlediği sanatsal etkinlikler için de 21 Mart'da müzik dünyasının en önemli sopranolarından olan Barbara Hendricks, 24 Mart Cumartesi ise muhteşem sesi ve büyüleyici güzelliği ile ülkemizde 'Rüzgarın Belleği -La Memoire du Vent'le adını duyuran Bia birer konser verecekler. Rezervasyon için telefon numarası 0216 654 15 55. O akşam yan masamızda sevgili arkadaşlarım Kaya Çilingiroğlu, Sinan Ergin, Arnavutköy'deki Horasan Cafe'nin sahibi İsmet Türkuaz vardı. Kaya hayli üzgündü, Allah babasına şifa versin, zor tabii. Vira Vira'nın ortaklarından Zafer, şefler Sait, Nihat, sağolsunlar masayı çiçek gibi donattılar. Bu kez balığa yer kaldı. 
     
     Joaquin Cortes, Nevale restoran -cafe, Köşebaşı 
     Bana ailem kadar yakın olan sevgili Derya -Zafer Babacan ile bir kez nasip olmuştu Köşebaşı'nda yemek. Aslında hep yazar ve söylerim, kebap kültürüm gerçekten yok. Ama Köşebaşı'nın bu konuda rakipsizler arasında olduğunu ben bile biliyorum. Yarın Tarsus mutfağının önde gelen lideri Köşebaşı, Fenerbahçe Dalyan'da hizmete giriyor. Bilginize. Rezervasyon için telefon numarası 0216 363 58 56. Şişli'de bir işim vardı. Tesadüf keşfettim Nevale Restaurant ve Cafe'yi. Pırıl pırıl bir yer. Aydınlık. Dekorasyonu insanı yormuyor. Şef bir bayan, Semra Hanım. Sahibi Özer Köse, aşçı da yıllarca Hollanda'da kalmış Ahmet Usta. Şimdilerde haftanın dört günü, Murat ile Barış adlı iki genç müzisyen, gitar ve ud eşliğinde canlı müzik yapıyor. Fiyatlar ehven. Mutfak açık, yediğiniz her şeyi görme olanağınız var, kendiniz seçiyorsunuz. Sabah 06.00'da açılıyormuş. Günün çorbası 750 bin lira, açık büfe kahvaltı 1,5, omlet çeşitleri 1 -2 milyon. Ana yemekler çok çeşitli, üstelik enteresan. Julyen sebze, krema ve mantarlı tavuktan oluşan kremalı tavuk, sebze garnitür ile sunulan ve içinde sote edilmiş sebze, yeşil fıstık olan fıstıklı çöp bonfile, piliç göğüs içine sote edilmiş sebze, zeytin ezmesi ve napolitan sostan meydana gelen piliç dolma, piliç, badem, yeşil soğan, soya sosu ve haşlanmış patatesden oluşan Çin piliçi favori yemekler. Fiyatlar 2,5 -3 milyon arasında değişiyor. Tüm Pasta Villa çeşitleri, kişler, krepler, spesyal salatalar mevcut. Yeşillik, ton balığı, yumurta, haşlanmış sebze ve kori sostan meydana gelen 'nisüaz' ile yeşillik, piliç göğüs, kekik, paprika, mısır ve kokteyl sosdan yapılan 'kekikli tavuk salata' ile ıspanaklı, mantarlı krep enfes. Telefon numarası 0212 248 07 95. NetWork Altınyıldız, 2001 ilkbahar -yaz sezonunu, flamenkonun tartışmasız idolü Joaquin Cortes ile karşılıyor. Gösteri, 30 Mart -1 Nisan tarihleri arasında Mydonose Showland'de sergilenecek. 
     
     Paper Moon, Cafe City ve Maginal Moments 
     Uzun süredir uğramamıştım, Erol, Fahrettin, Doğan, Doktor, kısacası çocukların hepsini özlediğim için bir yemek randevumu Paper Moon'a verdim. İyi de ettim. Maşallah hayli kalabalıktı ve kalite her zaman olduğu gibi yerindeydi. Barda bir aperatif aldım. O gün Doğan, Fahrettin yoktu, kapıda Eroy karşıladı. Yalnız her gittiğimde güleç yüzüne ve samimiyetine alışık olduğum Melisa'nın nedense o gece yüzünden düşen bin parçaydı. Tam anlamıyla sevimsizliği üstündeydi. Her zaman şık ve yakışıklı ola Raif Dinçkök ise barda sevgili Nuri Yönver ile sohbet ediyordu. Hemen yanımda DMC'nin Genel Koordinatörü olan sevgili arkadaşım Ercan Saatçi, güzel karısı Gülümsün, Avukat Ömer Durak, Selim Kosif vardı. Daha sonra gruba Hande Yener katıldı. O gece Gülümsün'ün doğumgünüymüş. Bir yıl önce Almanya'da, Kanal D'nin güzellik yarışmasında karşılaşmıştık. Bebekten sonra hayli kilo vermiş Gülümsün. O geceki iltifatlarına tekrar teşekkür ediyorum. Megalomanlık olmasın diye yazmıyorum. Paper Moon'un ardından, methini, sevgili Esin Maraşlıoğlu'ndan çok sık işittiğim ve 15 senedir tanıdığım sevgili Viki Saban'ın Beşiktaş Akaretler Yokuşu'ndaki Cafe City'sine uğradım. Aksi tesadüf, Viki yoktu, üzüldüm. Bir yıldır hizmet veren Cafe City'e en kısa süre içinde tekrar gideceğim. Dekorasyon on numara. Zaten Viki zevkli ve girdiği her işte başarılı olan bir arkadaşım. Yazın arka bahçesi hizmetteymiş. Pazar hariç, haftanın her günü saat 10.00 -24.00 arası açık olan bu mekana mutlaka uğrayın. Gerçi Viki'nin müşteriye ihtiyacı yok ama, zevkli saatler geçirmek için ideal, üstelik de fiyatlar komik. Perşembe akşamı şovu izledim, müthiş ayrıntıları sizlere anlatacağım. Ama bugün 'Efendy Show Theater'da güzel bir öğleden sonra geçirebilirsiniz. Otantik bir atmosferde, farklı bir mimari içinde 'Maginal Moments'i izleyebilirsiniz. Telefon numarası 0212 286 82 64. 
     
     Okan Bayülgen'in kocalığı sorun oldu 
     Efendim, başrollerini üç sevdiğim insan Kadir İnanır, Okan Bayülgen ve herkesin sultanı Türkan Şoray'ın paylaştıkları 'Bağ Bozumu' filmi ile ilgili olarak medyada son günlerde çıkan haberleri sanırım biliyorsunuz. Ama bunu ilk kez benden duyacaksınız. Daha film başlamadan çatlak belirdi. Filmde İnanır bir mahkumu, Okan ise Türkan Şoray'ın kocası olan bir gardiyanı canlandıracak. Fakat duyumlarıma göre Türkan Sultan, Okan'ı oyuncu ve insan olarak çok beğendiği, sevdiği halde, genç olduğu için kocasını oynamasından biraz rahatsızmış. 
     Sinan Çetin ise Okan'ı bu rolde oynatmakta ısrarlıymış. Bakalım sorun nasıl çözülecek. Türkan Şoray'ın, İtalyanların çektiği belgesel filmin montajını beğenmeyip 3 günlüğüne İtalya'ya gittiğini yine ilk kez Posta vermiş ve ortalık karışmıştı. Şimdilerde Türkan Sultan Diyarbakır'da. Döndüğünde neler olacak hep birlikte izleyeceğiz. 
     
     Nişan oldu, düğün kışa 
     Evet, eğlence dünyasında müthiş bir sürpriz gerçekleşti. Celal ve İzzet Çapa kardeşler, Laila'nın sahibi Şefik Öztek ile birleştiler. Öztek'in geçen yıl popüler olan Laila'sındaki 'Şaşıbala' adlı dükkanının işletmesi Çapa Çapa'ya geçti, adı da 'People' oldu. Şefik Öztek de Çapa kardeşlerin Maçka'daki Berdush'una ortak oldu ve adını 'Bluejean' olarak değiştirdi. Kışlık Laila ise 'People Night Club' olarak saat 24.00'den sonra, yazın da diskotek olarak hizmet verecek. Bu arada ortaklığın kış ile ilgili büyük sürprizlerine hazır olun. Bu haftalık da bu kadar. Artık parmaklarım hareket etmiyor. En kötü pazarınız benimkinden iyi olsun, kalın sağlıcakla. 
     
     


 MAGAZİN 










</TEXT>
</DOC>
