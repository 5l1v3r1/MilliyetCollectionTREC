<DOC>
<DOCNO> 41558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun17.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İnanılmaz dehşet, Amerika intihar saldırıları ile sarsılıyor 
</HEADLINE>
<TEXT>

     ABD, dünya terörizm tarihinde eşine rastlanmayan toplu terörist saldırı ile dehşet içinde sarsılıyor. Ölü sayısının 20 bine ulaştığı tahmin ediliyor. 
     Dünyayı ayağa kaldıran saldırılar dizisi Türkiye saati ile 16 50'de başladı. Önce New York'un simgesi Dünya Ticaret Merkezi'nin ikiz kulelerine iki uçak peşpeşe gelerek bıçak gibi saplandı. 
     OLayın kaza mı intihar saldırısı mı olduğu tartışılırken herşey anlaşıldı. 
     İntihar uçuşunda kullanılan uçaklardan biri havada 168 yolcusu ile kaçırılmış ve masum yolcular da eylem sırasında ölmüştü. 
     Ardından Washington'da Amerikan Savunma Bakanlığı Pentagon'a bir uçak girdi ve dev bina yanmaya başladı. Amerikan ordusunun gücünün simgesi olan Pentagon binası alev alev yanıyordu. 
     Dünya, üç terör eyleminin dehşeti içinde sarsılırken 107 katlı İkiz Kulelerden biri yeni bir patlama sonucu çökerek yıkıldı. Patlama ve çökmenin etkisi ile New York'un güneyi toz ve dumanla kaplandı. Kulelerden biri artık yoktu... 
     Ardından saat 17 20'de Amerikan Kongre binasına intihar eylemi gerçekleştirildi. 
     Herkes şaşkınlık içinde iken Washington'da bir alışveriş merkezi de de patlama ile yanmaya başladı. İçeriden canlarını kurtaranlar çığlıklar atarak caddeye fırladılar. 
     Patlamalar bitti sanılırken Dışişleri Bakanlığı önünde bomba yüklü bir araç patlatıldı. Patlamanın şiddeti kulakları sağır edecek yükseklikteydi. 
     Kimse ne olduğunu anlayamıyordu. Eylemler ise sürüyordu. bu kez New York'taki ikiz kulelerden diğeri de yeni bir dev bir patlama ile kağıttan kule gibi çöktü. New York silüetinin ünlü ikiz kuleleri artık yoktu... 
     Dehşet bitmedi 
     Ancak eylemler hala sona ermedi, havada kaçırılan yeni uçaklar olduğu belirtiliyor. Amerikan Airlines'e ait iki uçağın daha yolcularıyla birlikte kaçırıldığı anlaşıldı. 
     Amerikan ordusu savaş haline geçti. 
     Film senaryolarında bile görülmeyecek eylemler dizisiyle panik ve dehşet içinde kalan Amerikalılar kentleri boşaltmaya başladı. Şehirlerarası yollarda trafik kilitlendi. Terörist saldırılar üzerine Beyaz Saray'ın da aralarında bulunduğu bütün resmi binalar boşaltıldı. 
     Havadan gelen dehşet üzerine ABD'deki bütün havaalanları uçuşa kapatıldı. Ardından Avrupa ve dünyanın dörtbir yanından Amerika'ya yapılan seferler iptal edildi. Havadaki uçaklar da Kanada'ya yönlendirildi. 
     Amerikan Başkanı Bush da kurmaylarıyla birlikte yeri sır gibi saklanan ofisinde krizi yönetmeye çalışıyor. Bush'un bulunduğu yerin hedef olmaması için gizli tutulduğu belirtiliyor. 
     Korkutan tablo 
     New York ve Washington'da yüzlerce ambulans hastanelere yaralı ve ölüleri taşıyor. New York'taki hastaneler artık yaralıları kabul etmiyor. Yaralıların tedavisinde kullanılmak üzere ülke çapında bir kan bağışı kampanyası açıldı. Ölü sayısının yarın net olarak belli olacağı ancak ortaya çıkacak tablodan korkulduğu belirtiliyor. Sadece ikiz kulelerde olay sırasında yaklaşık 15 bin kişi bulunuyordu. 
     Amerikan ordusuna da gelişmeler üzerine savaş alarmı verildi. Ordu savaş durumuna geçerken dünyanın her yerindeki Amerikan üslerine "hazırol" mesajı gönderildi. 
     Dünya nefesini tuttu, Amerika'daki dehşeti izliyor. 
Gelişmeleri aktarmaya devam edeceğiz... 







</TEXT>
</DOC>
