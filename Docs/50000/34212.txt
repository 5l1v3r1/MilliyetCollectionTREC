<DOC>
<DOCNO> 34212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/guncel/gun02.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
12 ay yaz olacak 
</HEADLINE>
<TEXT>

Doç. Dr. Mikdat Kadıoğlu’nun araştırmasına göre Türkiye, küresel ısınmanın pençesine düşecek. Hava sıcaklığı düzenli olarak yükselecek kanser, astım, katarakt gibi hastalıklar giderek artacak 
     Uzmanlardan kötü haber... Son günlerde ortalığı kasıp kavuran sıcaklar, daimi kaderimiz olacak... İTÜ Meteoroloji Mühendisliği Bölümü’nden Doç. Dr. Mikdat Kadıoğlu’nun, "iklim değişikliği" araştırmasına göre, sanayileşme ile beraber doğanın tahrip edilmesi sonucu dünya atmosferinin bileşimindeki gazlarda büyük değişiklikler ortaya çıktı. İnsanoğlu, artık küresel ısınma gibi büyük bir sorunla karşı karşıya. 
     
     Sıcaklık hep artacak 
     Sadece son 100 yılda sıcaklıklar 0.6 derece arttı ve artmaya devam ediyor. Bu sıcaklık artışının ne kadar büyük olduğunu, 15 ile 50 bin yılları öncesi Buzul Çağı’ndan sonra sadece 5 derecelik bir artış olması açıklıyor. İklim değişikliğine karşı hangi strateji takip edilirse edilsin yakın gelecekte görülecek olan iklim değişiminin kötü etkileri artık önlenemeyecek. Her durumda, gelecek 40 yıl içindeki her 10 yılda bir 0.1 dereceden daha fazla miktarda küresel ısınma meydana gelecek. Türkiye’deki ozon miktarlarındaki değişimle birlikte de alt tropiklerdeki yüksek basınç kuşağı kuzeye doğru yani Türkiye üzerine kayacak. Böylece Türkiye kuru ve sıcak iklimin etkisine girecek. İSTANBUL ANKA 
     
     Başımıza gelecekler 
     Cilt kanseri ve katarakt artacak. 
     Daha fazla kalp, astım ve akciğer hastalıkları görülecek. 
     Deniz suyu yükselecek, tatlı su sıkıntısı doğacak. 
     Kar yerine yağmur yağacak. 
     Seller, heyelan ve erozyonlar artacak. 
     Böcekler çoğalacak. 
     



 GÜNCEL 


















</TEXT>
</DOC>
