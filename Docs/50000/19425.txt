<DOC>
<DOCNO> 19425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/ekonomi/eko03.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kadarını da beklemiyorduk 
</HEADLINE>
<TEXT>

Nisan ayı enflasyonu toptan eşyada yüzde 14.4, tüketicide yüzde 10.3 düzeyinde gerçekleşti. Bu rakamlar son 21 yılın rekor oranları arasına girdi. 8 ay sonra Yıllık enflasyon yeniden yüzde 50’yi aştı 
     EKONOMİ SERVİSİ 

     Şubat ayında yaşanan kriz ve dalgalı kura geçişin ardından fiyatlardaki artışlar beklenenin de üzerine çıktı. Nisanda, bir önceki aya göre toptan eşya fiyatları TEFE yüzde 14.4, tüketici fiyatları TÜFE yüzde 10.3 oranında yükseldi. Daha önce tahminler toptan eşya için yüzde 11 -12, tüketicvi fiyatları için ise yüzde 9 düzeyinde öngörülüyordu. Aylık eflasyon bu rakamlarla 24 Ocak kararlarının alınmasının ardından Şubat 1980 ve 5 Nisan kararlarının alındığı Nisan 1994’den sonra son 21 yılın en yüksek düzeyine ulaştı. Aylık enflasyon Şubat 1980’de yüzde 26.9, Nisan 1994’de de yüzde 32.5 düzeyinde çıkmıştı. 
     
     Geçen ayı da solladı 
     Nisanda yıllık enflasyon TEFE’de yüzde 50.9, TÜFE"de yüzde 48.3 oldu. 4 aylık enflasyon TEFE yüzde 32.2, TÜFE yüzde 22.1 düzeyinde gerçekleşti. Nisan itibarıyla 12 aylık ortalamalara göre yıllık enflasyon TEFE’de yüzde 41.8, TÜFE’de yüzde 45.6 olarak hesaplandı. 
     Nisanda enflasyon krizden sonra yeniden yükselişe girdiği mart ayını da solladı. Marta göre TEFE 4.3 puan, TÜFE 4.2 puan daha yüksek gerçekleşti. 
     TEFE’deki yüzde 14.4’lük artışta, devletin payı 5.1, özel sektörün payı da 9.3 puan oldu. TEFE devlet sektöründe yüzde 21.5, özel sektörde yüzde 11.8 düzeyinde gerçekleşti. 
     
     Çekirdek yüzde 15’e vurdu 
     Sektörel bazda en yüksek fiyat artışı ise yüzde 17.4 ile imalat sanayinde gerçekleşti. Tüketici fiyatlarına bir sonraki ay doğrudan yansıması nedeniyle çekirdek enflasyon’ olarak nitelenen imalat sanayinde özel sektördeki fiyat artışı da yüzde 14.9 olarak hesaplandı. Nisan’da fiyatlar, tarım, avcılık, ormancılık ve balıkçılık sektöründe yüzde 5.9, madencilik ve taşocakçılığı sektöründe yüzde 13,elektrik, gaz ve su sektöründe yüzde 16.4 oranında arttı. 
     



 EKONOMİ 






















</TEXT>
</DOC>
