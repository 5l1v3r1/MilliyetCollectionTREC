<DOC>
<DOCNO> 47618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/guncel/agun.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbona hazırız 
</HEADLINE>
<TEXT>

Cesur PTT çalışanları, kuru ortamda çoğalan ve solunduğu zaman öldüren şarbondan toz maskesi, eldiven ve galoşlarla korunacak 
     MUSTAFA BAKACAK İstanbul 

     Dünyanın dört bir yanındaki posta merkezlerinde alınan önlemler, sonunda Türkiye’de hayata geçirildi. Posta ve Telgraf Teşkilatı PTT , posta ayrımında görevli memurlara eldiven, galoş ve maske kullanma zorunluluğu getirdi. 
     PTT Genel Müdür Vekili Selçuk Coşkun, biyolojik, zehirli ve patlayıcı madde tehlikesine genelge yayımladıklarını belirterek, posta ayrımında görevli memurlardan daha dikkatli olmalarını istediklerini söyledi. 
     Genelgede bu tür tehlikelerle karşılaşıldığında nasıl davranılması gerektiğini anlattıklarını ifade eden Coşkun, eldiven ve maske kullanımının yaygınlaştırılmasına çalıştıklarını belirtti. 
     
     HALKI DA UYARACAĞIZ’ 
     Dünya Posta Birliği UPU ve Amerikan Posta İşletmesi USPS ile bilgi alışverişinde bulunduklarını ifade eden Coşkun, sadece çalışanların değil, vatandaşların da bilgilendirilmesi gerektiğini vurgulayarak, "ABD’de şüpheli mektup alarmı başlıklı afişler ve uyarıcı bilgiler var. Bunları değerlendirip vatandaşlarımıza aktaracağız. Ayrıca internetteki sitemizde yayımlayacağız" diye konuştu. 
     
     TOZ MASKESİ ÇARE Mİ 
     Türkiye’deki postaların yüzde 80’inin toplandığı İstanbul Avrupa Yakası Posta İşleme Merkezi’nde, şarbon bakterisine karşı bir dizi önlem alındı. Merkeze yurtdışından haftada 7 milyon 500 mektup ya da paket geliyor. Bunların ayrımında görevli memurlar, önceki günden itibaren kişi başına 3 milyon 591 bin 600 lira harcanarak alınan önlük, toz maskesi, eldiven ve galoşla çalışıyor. Memurlar, işlerini bitirdikten sonra da steril suyla ellerini yıkıyor. 
     
Şarbonlu mektup nasıl anlaşılır      Zarfın ağırlığı fazlaysa dikkat 

</TEXT>
</DOC>
