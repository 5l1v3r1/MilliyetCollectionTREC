<DOC>
<DOCNO> 24753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/siyaset/siy05.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümü durduracak 4 madde 
</HEADLINE>
<TEXT>

1 - F tipi cezaevlerinde tecridin kaldırılması2 - Görüşmelere bir an önce başlanması3 - Zorla müdahale uygulamasına son4 - Demokratik ve insani talepler 
     İSTANBUL Milliyet 

     49’u tutuklu 53 kişinin hayatını kaybettiği ölüm oruçlarının 227. gününde tutuklu ve hükümlüler, çözüm için dört madde önererek, görüşme çağrısında bulundu. 
     Tutuklu ve hükümlüler, ölüm orucu eylemlerinin bitirilmesi yönünde güven verici somut adımların atılması için taleplerini belirlediler "F tiplerinde tecrit ve izolasyona dönük uygulamaların kaldırılması. Görüşmelere bir an önce başlanması. Zorla müdahale uygulamasına son verilmesi. Taleplerimiz son derece insani, demokratik ve meşru taleplerdir" şeklinde sıralanan dört ana madde çerçevesinde tüm tutukluların ve örgütlerin görüş birliğine vardığı bildirildi. Bu kapsamda, görüşmeleri yapacak temsilcilerin Edirne F Tipi Cezaevi’ndeki tutuklu ve hükümlülerin onayıyla belirlendiği öğrenildi. 
     İnsani ve demokratik olarak gösterilen talepler ise şöyle "1 ve 3 kişilik hücre uygulamasına son verilmesi. Ziyaretlerde çıkartılan güçlüklere son verilmesi. Savunma hakkının kutsallığını ortadan kaldıran uygulamalara son verilmesi. Tahliye edilmeleri gerektiği halde 19 Aralık operasyonu gerekçe gösterilerek toptan tutuklanan tutukluların serbest bırakılması. Çeşitli hastalıkları nedeniyle cezaevlerinde yatamayacak ölçüde rahatsızlıkları bulunanların cezalarının ertelenmesi." 
     
     Kadınlardan oturma eylemi 
     Sabri SEVER 

     Taksim’de de çeşitli sivil toplum kuruluşlarına üye bir grup kadın, ölüm oruçlarına son verilmesi için oturma eylemi yaptı. Galatasaray Postanesi önünde toplanan İHD, 8 Mart Kadın Platformu, ÖDP, Emekçi Kadınlar Birliği, Halkevlerinden Kadınlar, Özgür Kadın Dergisi, Üniversiteli Feminist Grup ve HADEP’e üye yaklaşık 100 kadın, ölüm oruçlarına son verilmesini istedi. Adalet Bakanı Türk’e de faks çeken kadınlar, Türk’ü ölüm oruçlarına karşı duyarlı olmaya çağırdı. Grup daha sonra sessizce dağıldı. 
     



 SİYASET 











</TEXT>
</DOC>
