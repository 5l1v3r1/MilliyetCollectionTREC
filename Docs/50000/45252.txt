<DOC>
<DOCNO> 45252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/soneko04.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ticaret Merkezi'ne saldırının maliyeti 105 milyar dolar 
</HEADLINE>
<TEXT>

     New York'taki Dünya Ticaret Merkezi'ne DTM yönelik olarak 11 Eylül'de gerçekleştirilen saldırının kent ekonomisine maliyetinin 105 milyar doları bulacağı hatta geçeceği bildirildi. 
     Amerikan Kongresi ''Başkan Bush'un girişimiyle'' New York'a 20 milyar dolar yardım yapılmasını kararlaştırmıştı. Terörle mücadele amacıyla alınacak önlemler için harcanacak olan ikinci bir 20 milyar doların da New York'a tahsis edileceği bildirildi. 
     New York Belediye Başkanı Rudolph Giuliani ve eyalet valisi George Pataki, Başkan Bush'un, New York'a yapılacak yardımların ''bir başlangıç olduğunu'' söylediğine işaret ettiler. Giuliani, hafta içinde New York'u ikinci kez ziyaret eden Bush'un, ''New York'u yeniden imar etmenin çok, çok pahalı bir iş olduğunun bilincinde olduğunu'' ifade etti. 
     New York Belediyesi Muhasebe İşleri Müdürü Alan Hevesi, ''özellikle gelir kaybından kaynaklanan 105 milyar dolarlık zararın 2003 Haziranına kadar uzanan dönemi kapsadığını ve etkisinin 2002 Temmuz ayından itibaren hissedilmeye başlanacağına'' dikkat çekti. 
     Hevesi'nin verdiği rakamlara göre zararın bir bölümünün dökümü şöyle 
     -DTM'nin yıkılması 6.7 milyar dolar -Binada yokolan bilgisayar ve diğer ofis malzemesi 12 milyar dolar -DTM'yi yeniden inşa etmek 5.3 milyar dolar -DTM kurbanları için yapılacak harcamalar 11 milyar dolar Turizm sektörünün uğrayacağı zarar ise hesaplamaya dahil edilmedi. 
     Kennedy ve La Guardia havaalanlarından yapılan uçuş sayısının da yarı yarıya düştüğü haber veriliyor. 
     Hevesi, ''sadece bu yıl, saldırı nedeniyle 115.300 kişinin işini kaybedeceğini, ancak bu kişilerden bazılarının inşaat ve temizlik sektörlerinde yeniden iş bulabileceğini'' sözlerine ekledi. 
     Öte yandan, saldırı sonucu kaybolan kişilerin sayısı 4.986, ölü sayısı ise 380 olarak açıklandı. 
     






</TEXT>
</DOC>
