<DOC>
<DOCNO> 10790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/ekonomi/aeko.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in sürpriz görüşmesi 
</HEADLINE>
<TEXT>

Devlet Bakanı Derviş, ABD Hazinesi, IMF ve Dünya Bankası’ndan sağlam programa’ kredi sözü alırken, Meksika Merkez Bankası Başkanı’yla da görüştü 
     YASEMİN ÇONGAR Washington 

     Ekonomiden sorumlu Devlet Bakanı Kemal Derviş, Washington’daki temaslarını tamamladı ve bugün Türkiye’ye dönüyor. 8 Mart’ta Bush yönetimi, Uluslararası Para Fonu IMF ve Dünya Bankası yetkilileriyle bir araya gelen Derviş, önceki günü 1978’den beri çalıştığı Dünya Bankası’nda geçirerek, masasını topladı, istifasını resmen sundu ve ilişiğini kesme işlemlerini tamamladı. 
     Derviş bu arada Meksika Merkez Bankası Başkanı’yla da görüştü ve bu ülkenin beş yıl önce krizden çıkışına ilişkin deneyimlerini dinledi. Ekonomiden sorumlu Bakan, Türkiye’nin krizi aşması ve dış finansman sağlaması açısından, özellikle Meksika ve Brezilya deneyimlerinin çok öğretici olduğunu, bunlardan yararlanmak gerektiğini söyledi. 
     Bugün Türkiye’ye dönecek olan Derviş’in Washington gezisinin bilançosu şöyle ABD Hazine Bakanı Paul O’Neill, Dünya Bankası Başkanı James Wolfensohn, IMF Başkanı Horst Köhler, IMF Başkan Yardımcısı Stanley Fischer ile görüştü. 
     
Ne istedi      Derviş’in bu görüşmelerdeki talepleri şunlardı Krizden çıkmamız için kısa vadede, ciddi miktarda dış kaynak şart. Mali disiplini sağlayacak ve enflasyonla mücadele ile yapısal reformları kararlılıkla sürdürecek uygulanabilir bir program için hazırlanıyoruz. Bu programın başarısı sizlere de bağlı. Bize destek olursanız, Türkiye uluslararası ekonominin güçlü bir ortağı ve yatırımcılar için çekim merkezi olacaktır. 
     
Ne yanıt aldı      Derviş’e verilen yanıtlar ise şunlar Bu göreve gelmenizi sevinçle karşıladık. Sizin bilgi ve birikiminizle Türkiye’deki sorunun çözüm yollarını gördüğünüzü biliyoruz. Programın hazırlanışı ve uygulanışı aşamasında siyasi engelle karşılaşmayacağınızı umarız. Biz size destek olmaya hazırız. Krizi ve gelişmeleri yakından takibi sürdürüyoruz. Ancak desteğimizin şekli ve boyutu, program ortaya çıktıktan sonra kesinleşir. Programın başarısı ve yeni bir krize sürüklenilmemesi, dış kredinin de boşa gitmemesi için bu krizden ders çıkarıp, hızlı, köklü ve kararlı bir bankacılık reformu gerçekleştirilmesi şart. 
     
Teknik görüşmeler      Merkez Bankası Başkan Yardımcısı Şükrü Binay ve Hazine Müsteşarlığı yetkilileri, IMF ve Dünya Bankası yetkilileriyle bir araya gelip hazırlanmakta olan programla ilgili görüş alışverişinde bulundular. 
     
Derviş ne yapacak      On güne kalmadan enflasyonla mücadele programı, bankacılık reformu, özelleştirme alanlarında hızla atılacak adımları belirleyip hükümetten ve kamuoyundan siyasi destek almaya çalışacak. Siyasi destek verilmeyecek ya da başarılı olmak için gerekli temel unsurları kapsamayacak programa imza atmaya niyetli değil. 
     Yeniden krize düşülmesinin önünü kesecek ve dış destek alabilecek bir program oluştuğunda bunu Washington’a getirecek ve finansman sağlamaya çalışacak. Derviş, 24 Mart’ta Dışişleri Bakanı İsmail Cem ile birlikte Washington’a gelecek ve o ziyaretinde, Amerikan Türk Konseyi toplantılarına katılmanın yanı sıra, ABD Hazinesi, IMF ve Dünya Bankası ile kredi işini bağlamayı amaçlıyor. 
     
Ecevit IMF çağın gereğiANKARA Milliyet 
     Başbakan Bülent Ecevit, dalgalı kur sisteminin sağlayacağı olanaklar iyi değerlendirilirse ekonominin kısa sürede büyük canlılık kazanacağını söyledi. Ecevit, "Ekonomimizin geleceğine umutla ve güvenle bakabilmemiz için bazı nedenler vardır" dedi. 
     Ecevit, yaptığı basın toplantısında, "IMF çağdışı" ifadesine de açıklık getirdi. Ecevit, "Böyle bir ifade kullandığımı sanmıyorum. Daha yumuşak bir ifade kullanmışımdır. Uluslarası Para Fonu’nu IMF ne kadar eleştirsek de dünyanın kaçınılmaz gerçeğidir. Dış kaynak ararken IMF’yi gözden uzak tutmamak kaçınılmaz bir gerçek" dedi. 
     Ecevit, Bakan Derviş’in Türkiye’ye dönüşünden kısa süre sonra programın hazırlanmış olacağını söyledi. Ücretlilerin enflasyon kayıplarının telafisinin temel ilkeleri olduğunu da belirten Ecevit, "Bu konuda evvelce verdiğimiz sözleri nasıl yerine getirdiysek, yeni program döneminde de yerine getireceğiz" dedi. 
     


 EKONOMİ 
















</TEXT>
</DOC>
