<DOC>
<DOCNO> 46868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sontur13.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Irak'a müdahale en çok Türkiye'ye zarar verir'' 
</HEADLINE>
<TEXT>

     Başbakan Bülent Ecevit, "Eğer, Irak'a yönelik bir müdahale olursa, -ki bunu asla temenni etmiyoruz- o zaman Irak'ın bütünlüğünü korumak çok zorlaşabilir, hatta olanaksız duruma gelebilir. Bundan da en çok zarar gören, görecek olan Türkiye olabilir" dedi. 
     Ecevit, Afganistan'daki mücadelenin, Türkiye'nin bulunduğu bölgeye sıçramasını, Irak'ı hedef almasını asla temenni etmediklerini belirterek, ''ABD'den bize Irak'a yönelik bir operasyon konusunda herhangi bir eğilim gelmiş değildir'' diye konuştu. 
     Ecevit, ''Bölgemizin, terörizmden başka bazı sorunları vardır, o sorunlar da işgalle falan çözülemez'' diye konuştu. 
     Başbakan Ecevit, NTV'de canlı olarak yayınlanan, ''Türkiye Savaşın Neresinde '' programında, Ankara Temsilcisi Murat Akgün'ün sorularını yanıtladı. 
     Türkiye'den ABD'ye giden irtibat ekibinden yeni bir haberin ve ABD'nin somut bir talebinin olup olmadığının sorulması üzerine Ecevit, ABD'nin isteği üzerine giden irtibat heyetinin, 8 ülkeden oluştuğunu söyledi. 
     Bu ülkelerin, kalkınmış ve gelişmiş ülkeler olduğunu ifade eden Ecevit, Türkiye'nin bu ülkeler arasında yer almasının, Afganistan olayları üzerine kazandığı jeopolitik durumunu gösterdiğini ifade etti. Ecevit, bunun, Türkiye'ye birtakım sorumluluklar da getirebileceğini, bu sorumluluklardan ürkülmemesi gerektiğini söyledi. 
     Ecevit, ''Çünkü, bunlar jeopolitik konumunun ne kadar ağırlıklı olduğunu, terörizme karşı mücadelede Türkiye'nin ne kadar önem taşıdığının artık bütün dünyada bilindiğini gösteriyor'' diye konuştu. 
     Ecevit, henüz irtibat heyetinden bilgi gelmediğini belirterek, ''Dün Genelkurmayımız ile görüştüm henüz bilgi yoktu. Herhalde bugünlerde bir yanıt alacağız. Bu şekilde, ABD ve bu heyete dahil olan ülkelerin temsilcileri neler düşünüyorlar ABD'nin, Taliban'a karşı harekete geçtiği sırada Türkiye'den beklentileri neler olacaktır, ne kadarını biz yerine getirebiliriz. Ancak ondan sonra belli olacak'' şeklinde konuştu. 
     Ecevit, ''ABD bizden asker talebinde bulunacak olursa, bunlar cephede çarpışacak askerler mi olacak yoksa geri hizmet mi olacak '' sorusu üzerine, hergün, bunların yanıtını medyanın verdiğini, bu konuda kendilerine bilgi ulaşmadığını söyledi. 
     ABD'nin, planlamasını tamamlamamış olabileceğine işaret eden Ecevit, ABD'nin hiç beklenmedik bir olayla karşılaştığını, iki büyük okyanusta her türlü saldırıdan uzak şekilde yaşadığını, topraklarının bağımsızlığı, güvenliği bakımından ilk defa çok ciddi sorunla karşılaştığını anlattı. 
     Bu nedenle ABD'nin hazırlanmasının zaman alabileceğini kaydeden Ecevit, her gün, şu veya bu kanaldan, ABD ile diyalog içinde olduklarını ancak şimdiye kadar Türkiye'den neler beklediklerini belirten herhangi birşey söylemediklerini kaydetti. 
     Ecevit, ön talebin gelip gelmediğinin sorulması üzerine, böyle bir talebin de gelmediğini ifade etti. ABD'den, hava ve toprak sahasından yararlanma isteği geldiğini anımsatan Ecevit, zaten, bunu Türkiye'nin kendiliğinden önerdiğini söyledi. 
     Sağlık ekipleri gönderilmesi, istihbarat işbirliği bakımından hemen akla gelebilecek katkılarının bulunduğunu vurgulayan Ecevit, Türkiye'nin Afganistan'daki istihbaratının gelişmiş durumda olduğunu kaydetti. İstihbarat ile ilgili bütün bilgileri ABD'ye sunduklarını belirten Ecevit, sözlerini şöyle sürdürdü 
     ''Aramızda tam bir güven ortamı var. Onun dışında bizden askeri anlamda ne isteneceğine dair herhangi bir işaret gelmiş değil. 
     Medyadaki haberlerin aksine henüz ortada birşey yok. Biz uzun yıllardır süren terörizm süreci sırasında gerilla savaşlarına karşı büyük deneyim kazandık. Deneyimli birliklerimiz var. Gece harekatını bile başarıyla yapan birliklerimiz var. Bunların sağlayabileceği eğitim olanakları, oradaki koalisyon güçleri bakımından olsun, Afganistan'ın kuzeyindeki bağımsız muhalif güçleri açısından olsun Türkiye'nin bu konuda büyük katkısı olabilir. Ayrıca, sosyal ihtiyaçlar vardır, sağlık gibi... Sivil halkın korunması bakımından yapabileceğimiz şeyler var. Daha ileri ölçüde aktif askeri davranış bilgileri de bizden istenilebilir. Bu konuda herhangi birşey gelmiş değildir. Bize gelecek isteklerden hangisini yerine getirebiliriz, kaynaklarımıza, olanaklarımıza bağlı. Şimdiye kadar medyada çıkan haberler tahminden ibarettir.'' Ecevit, ABD'ye, Türkiye'nin yapabileceklerine dair bir listenin sunulup sunulmadığına ilişkin soru üzerine, ''Hayır yok'' dedi. 
     ''Sözlerinizden, çok mecbur olmadıkça, Türk askerinin sıcak çatışmaya girmesinden ziyade, geri hizmette görev almasını planladığınız anlaşılıyor'' denilmesi üzerine Ecevit, Türkiye açısından, yalnız Afganistan'da terörizmin olmadığını belirtti. 
     Türkiye'nin hala kendi topraklarında, terörizmle savaştığına işaret eden Ecevit, dinci, bölücü, aşırı sol terörün, hala aktif durumda olduğunu söyledi. Ecevit, Türkiye'nin, çok büyük silahlı gücü topraklarında tutmaya mecbur olduğunu, Türkiye'de terörün devam ettiğini belirterek, ''Bizim de buna karşı almamız gereken tedbirler devam ediyor. Bütün bunlar gözönünde tutulacaktır. Türkiye'nin olanakları, deneyimleri bakımından bu süreçten nasıl yararlanılabilinir, başta ABD olmak üzere müttefiklerimizle kararlaştıracağız'' diye konuştu. 
     Ecevit, Afganistan'daki operasyonun süresine ve bölgeye etkilerine ilişkin öngörüsünün sorulmasına karşılık, şunları söyledi 
     ''Sadece dışarıdan gelen kuvvetlerle Afganistan'daki olayın sona ermesi mümkün değil. Her ne kadar Kuzey İttifakı denen güç varsa da bunlar kendi aralarında o kadar bölünmüş durumda ki, başlangıçta Taliban'ın gücü olmadığı halde, Kuzey İttifakı'na karşı başarı gösterebildi. Kuzey İttifakı'ndaki birbirine rakip olan liderleri, komutanları mutlaka biraraya getirmemiz lazım. ABD, bu konudaki bütün ağırlığını koymalı. Türkiye'de veya başka yerde bu komutanların ve birliklerin kendi aralarında birleşmeleri şart. Aksi halde, Batı'dan gelen güçler, ABD, İngiltere'den gelen güçler, diğer ülkelerden gelebilecek güçler, Afganistan'ı çağdışı Taliban rejiminden kurtarabilirler ama bu güçler kalıcı değil geçicidirler. Harekat bittikten sonra çekip giderler, Afganistan tekrar kendi kavgalarıyla baş başa kalır.'' Şu veya bu devletin, kendi çıkar hesaplarına göre, Afganistan'da sağlıklı gelişmeyi önlediğini ifade eden Ecevit, Türkiye'nin özellikle Atatürk döneminde sağlıklı gelişmeyi sağlamak için elinden geleni yaptığını vurguladı. 
     Ecevit, ''Diyelim, Taliban yıkıldı, yerine, nispeten kalıcı yönetim kuruldu, bu İslam dünyasındaki demokratikleşme sürecini nasıl etkiler '' sorusu üzerine, Taliban döneminin, Afgan halkı için talihsiz bir dönem olduğunu söyledi. Taliban yönetiminin, çağdışı, zalim bir yönetim olduğunu, bunun uzun süre ayakta durabilmesinin mümkün bulunmadığını belirten Ecevit, bu rejimin kökleşmesi halinde, Orta Asya ülkeleri için ciddi tehlike oluşturacağını kaydetti. Ecevit, şimdiden Taliban'ın Orta Asya'daki Türk cumhuriyetlerine sızma girişimlerinde bulunduğunu bildirdi. Ecevit, Taliban'ın bu ülkelere nüfuz etmeye çalıştığını, bu nedenle bu ülkelerin istedikleri halde demokratikleşme yolunda gerektiği kadar adım atamadıklarını anlattı. 
     Ecevit, sadece Taliban rejiminden kurtulmanın, Usame Bin Ladin'i şu veya bu şekilde ortadan kaldırmanın yetmeyeceğini ifade ederek, Afganistan'ın geleceğini şimdiden hazırlamak gerektiğini söyledi. 
     Ecevit, bölge ülkelerinin, çağdışı rejimin baskısından mutlaka kurtarılması gerektiğini vurgulayarak, söz konusu olanın sadece, askeri savaş olmadığını belirtti. 
     Diyanet İşleri Başkanı Mehmet Nuri Yılmaz'ın, İslam'a ilişkin açıklamalarının anımsatılması üzerine Ecevit, Yılmaz'ın demeçlerinin çok uyarıcı ve aydınlatıcı olduğunu kaydetti. 
     Son olayların, İslam ülkeleri arasında çağa en iyi uyum sağlayan ülkenin Türkiye olduğunu gösterdiğini ifade eden Ecevit, İslam'ın, demokrasi, laiklik, çağdaşlık ile bağdaşabileceğinin görüldüğünü vurguladı. 
     Ecevit, Orta Asya'daki Türk cumhuriyetlerine ilişkin bir soruya karşılık, Taliban'ın başarılı olması halinde, bu ülkelerdeki olumlu gelişmelerin ciddi bir tehlike ile karşı karşıya kalacağını belirtti. 
     Ecevit, ''ABD'den gelen mesajlar, basında, operasyonun Afganistan ile sınırlı kalmayacağı, Irak'a da sıçrayacağı izlenimine yol açtı, böyle bir izlenim aldınız mı Yetki tezkeresinin bu amaçla geniş tutulduğu yorumları var Bu konudaki görüşleriniz nedir '' şeklindeki soruyu şöyle yanıtladı 
     ''Bu yorum doğru değil. Afganistan'daki mücadelenin bölgemize, o arada Irak'a gitmesini asla temenni etmiyoruz. Bizim bölgemizin, terörizmden başka bazı sorunları vardır, o sorunlar da işgalle falan çözülemez. Bizim Irak ile yakın ilişkilerimiz var ama bir yandan da bu ülkenin yeniden silahsızlaşmasına karşı alınan önlemleri de destekliyoruz. Eğer, Irak'a yönelik bir müdahale olursa, -ki bunu asla temenni etmiyoruz- o zaman Irak'ın bütünlüğünü korumak çok zorlaşabilir, hatta olanaksız duruma gelebilir. Bundan da en çok zarar gören, görecek olan Türkiye olabilir. O bakımından, Afganistan'daki mücadelenin bölgemize sıçramasını, bölgemize kadar yaygınlaşmasını, Irak'ı hedef almasını asla temenni etmiyoruz. ABD'den bize, Irak'a yönelik bir operasyon konusunda herhangi bir eğilim gelmiş değildir. 
     Bush, geçen günkü konuşmasında sadece, Irak dikkatli olsun diye uyarıda bulundu onun dışında bir işaret gelmedi, gelmemesini de temenni ediyoruz.'' 
     






</TEXT>
</DOC>
