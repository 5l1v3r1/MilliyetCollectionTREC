<DOC>
<DOCNO> 47741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sonspo15.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'deki oyuncularımızla Terim yemek yedi..Başkan Moratti köpürdü 
</HEADLINE>
<TEXT>

     Corriere dello Sport Gazetesi'nde yer alan bir haberde, FC Inter'deki Türk temsilcileri Emre, Okan ve Hakan'ın, geçen Pazartesi akşamı Fatih Terim ile akşam yemeği yedikleri belirtildi. 
     Haberde, yemeği öğrenen FC Inter Kulübü Başkanı Massimo Moratti'nin, Türk futbolculara tepki gösterdiği öne sürüldü. 
     
     Derbi düşüncesi 

     Öte yandan UEFA Kupası 2. tur ilk maçlarında rakiplerini yenen AC Milan ve FC Inter, artık 21 Ekim Pazar akşamı yapacakları derbi maçını düşünüyor. 
     Venezia karşısında aldığı beraberlik sonrası eleştirilen teknik direktör Fatih Terim ve takımı, dün akşam Bulgar CSKA Sofya takımı karşısında aldığı 2-0'lık galibiyetle moralini düzeltti. 
     Terim, maç sonrası yaptığı açıklamada, ''Takımın eleştirilerden sonra sahada verdiği cevaptan memnunum. Oyuncular artık takımı düşünüyor. Savunma güvenliydi, mükemmel pres yaptık, ataklar da sonuca gidici nitelikteydi'' dedi. 
     UEFA Kupası'nda aldıkları galibiyetin önemli olduğunu belirten Terim, şimdi yalnızca Pazar günkü Milano derbisini düşündüklerini bildirdi. 
     İkinci yarıda sahada yer almayan Albertini'nin ise ayak kaslarında çekme olduğu derbi maçına dek yetiştirileceği bildirildi. 
     Basındaki yorumlarda da Rui Costa ve Shevchenko ''süper'' olarak ifade edilerek, ''Terim'in vaad ettiği göze hoş gelen oyun yoktu. 
     Rakip güçsüzdü. Türk teknik adamın daha yapacak çok işi var ama derbi öncesi takımda rahatlık sağlamayı başardı'' denildi. 
     






</TEXT>
</DOC>
