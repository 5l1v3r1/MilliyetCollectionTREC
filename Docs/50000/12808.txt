<DOC>
<DOCNO> 12808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/siyaset/siy02.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı ısrarlı 
</HEADLINE>
<TEXT>
FP kapatılsın 
12 sayfalık mütalasını Anayasa Mahkemesi'ne gönderen Başsavcı FP'nin sadece iki kurucunun TBMM üyeliğinin düşürülmesini isteyerek, erken seçim ihtimalini gündemden kaldırdı 
     ERSAN ATAR Ankara 

     Yargıtay Cumhuriyet Başsavcısı Sabih Kanadoğlu, "laiklik karşıtı eylemlerin odağı" haline geldiği gerekçesiyle RP'nin kapatılması sürecinde FP'nin adeta "yedek parti" olarak kurulduğunu, bu nedenle "temelli" kapatılması gerektiğini savundu. Kimsenin demokrasiyi yıkma özgürlüğü hakkına sahip olmadığını dile getiren Kanadoğlu, partinin iki kurucusu İsmail Alptekin ve Mehmet Özyol'un TBMM üyeliklerinin de düşürülmesini istedi. 
     FP'nin kapatılması istemiyle açılan davada, FP'nin ek iddianameye verdiği ön savunmaya karşı 12 sayfalık esas hakkındaki mütalaasını dün Anayasa Mahkemesi'ne gönderen Kanadoğlu, kapatılan RP ile FP'nin "fikir, söylem ve eylem" birliği içinde olduğunu kaydetti. Kanadoğlu mütalaasında şu görüşlere yer verdi 
     " RP, laik Cumhuriyet ilkesine aykırı eylemleri nedeniyle kapatılmıştır. Anayasa Mahkemesi'nin kararındaki 'RP'nin kapatılmasına' ibaresi, 'temelli kapatma'yla eş anlamlıdır. Dayanılan Anayasa maddelerinde gösterilen ve sabit görülen laik cumhuriyet ilkesine aykırı eylemlerin yaptırımı 'temelli kapatma'dır. Bir partinin, bir başka ad altında kurulması halinde bozulan Anayasal düzen, ancak o partinin kapatılmasıyla düzeltilebilir, bunun için de doğrudan kapatma davası açılması gerekir. 
     Anayasal kurallar, laik demokratik cumhuriyetin hukuki koruma silahlarıdır. Hiç bir demokraside, demokrasiyi yok etme özgürlüğü yoktur. Demokrasinin uzlaşma ve hoşgörü rejimi olduğu, milli iradenin siyasi partiler vasıtasıyla oluşacağı ne kadar doğruysa, demokratik kuralların dışına çıkan, özellikle demokrasinin olmazsa olmaz koşulu olan laiklik ilkesini yok etmeye çalışan siyasi partilerin demokratik rejim için en büyük tehlike olduğu gerçeği de bir başka doğrudur. Bu tehlikenin önlenmesi için yapılması gereken, yine Anayasa ve yasada gösterilen hukuki yolların kullanılmasıdır." 
     
Katılımlar dikkat çekici      FP'nin kurulmasının ardından, önce kapatılan RP milletvekillerinin, ardından bu partiye mensup tüm büyükşehir, il ve ilçe belediye başkanlarının FP'ye geçtiğini vurgulayan Kanadoğlu, "RP'nin merkez karar, yönetim üyeleri ve grup başkanvekilleri FP'de aynı görevlere getirilmiş, bu partinin devamı olunduğu yolunda kamuoyuna gerekli mesajın verilmesine dikkat gösterilmiştir" yorumunu yaptı. 
     
Yine türban      Kanadoğlu mütalaasında, Anayasa Mahkemesi'nin, RP'nin kapatılması kararındaki, "türban ve başörtüsü kullanmayı teşvik eden konuşmaların, üniversitelerde ve cami önlerinde kamu düzenini bozduğu" ifadelerine de yer verdi. FP'nin, RP'nin türban ve başörtüsü konusundaki tavrını sahiplendiğini anlatan Kanadoğlu, "Kişileri şu ya da bu yönde giyinip başını örtmeye zorlamak, ayrı ve hatta aynı dinden olan insanlar arasında bile ayrılıklar yaratacaktır. Bu durumun laiklik ilkesine aykırı düşeceği kuşkusuzdur" dedi. 
     
Seçim olmayacak      "Anayasa ve Siyasi Partiler Yasası'na aykırılığın FP'yi kurmak" olduğunu vurgulayan Kanadoğlu, bu nedenle sadece kuruculara beş yıl siyasi yasak getirilmesini, bunlardan milletvekili olan Alptekin ile Özyol'un Meclis üyeliğinin düşürülmesini istedi. 
     Anayasa Mahkemesi, Kanadoğlu'nun görüşünü benimserse, Meclis sadece Alptekin ve Özyol'un vekilliğini düşürecek. Bu durumda Meclis'te ara seçim için zorunlu boşluk oluşmayacağından erken veya ara seçim gündeme gelmeyecek. Kanadoğlu'nun esas hakkındaki görüşünün tebliğinin ardından FP, 15 gün içinde son savunmasını verecek. 
     


 SİYASET 

















</TEXT>
</DOC>
