<DOC>
<DOCNO> 2820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur05.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfezde "deprem korkusu" yaratan balık ölümlerinin sırrı çözüldü 
</HEADLINE>
<TEXT>

     İzmit Körfezi'nde, dün meydana gelen balık ölümlerinin, deniz dibindeki hidrojensülfür gazının şiddetli lodos nedeniyle hareketlenmesinden kaynaklandığı açıklandı. 
     İl Çevre Müdürü Mahmut Akyol, yaptığı açıklamada, denizin dip katmanlarında oluşan hidrojensülfür gazının, kuzeydoğudan esen şiddetli lodosun etkisiyle hareketlenip yüzeye çıktığını, bunun sonucunda da balıkların havasız kalarak karaya vurduğunu söyledi. 
     Bu doğa olayına çok az rastlandığına işaret eden Akyol, ''Rüzgarın etkisiyle dip katmanlarda hareketlenen hidrojensülfür gazı, Marmara Denizi'nden hızlı bir akıntı hareketiyle İzmit Körfezi'ne ilerlemiş ve balıkları derin şoka sokmuştur. Bu tamamen biyokimyasal bir olaydır'' dedi. 
     Akyol, lodosun etkisini kaybetmesiyle durumun normale döndüğünü sözlerine ekledi. 




</TEXT>
</DOC>
