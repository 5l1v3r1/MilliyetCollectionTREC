<DOC>
<DOCNO> 13990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur22.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgin Grubu, Dinç Bilgin'in gözaltına alınmasıyla ilgili açıklama yaptı 
</HEADLINE>
<TEXT>

     Etibank'ın eski sahibi Dinç Bilgin ve oğlu Önay Bilgin'in İstanbul DGM Savcılığı'nın talimatıyla mali polis yetkililerine ifade vermek üzere Emniyet Müdürlüğü'nce gözaltına alınmalarının ardından Bilgin Grubu, ''Ümit ve tahmin etmekteyiz ki, Bilgin Grubu bu hafta içinde devlete olan borçlarının tasfiyesini öngören anlaşmayı imzalamış olacaktır'' açıklamasını yaptı. 
     Bilgin Grubu'ndan yapılan yazılı açıklamada, Tasarruf Mevduatı Sigorta Fonu'na TMSF devredildiğinden bu yana hiçbir ayrıcalıklı muamele görmeyen Etibank'ın eski sermayedarlarıyla ilgili rutin işlemlerin devam ettiği kaydedildi. 
     Açıklamada, ''Bu çerçevede İstanbul DGM Savcılığı'nın talimatıyla mali polis yetkilileri ifadelerini almak için grubumuzun Yönetim Kurulu Başkanı Dinç Bilgin ve oğlu Önay Bilgin'i Emniyet Müdürlüğü'ne davet etmiştir'' denildi. Açıklamada, Dinç Bilgin'in, Etibank'a el konulduğunu öğrendiği gün yurtdışında bulunduğu halde ilk uçakla yurda döndüğü belirtilerek, oğlu ile birlikte ön tahkikat çerçevesinde yetkililerin kendisine sorduğu soruları cevaplamaya başladığı kaydedildi. 
     Bilgin Grubu'nun, Etibank nedeniyle oluşan borçları tasfiye konusundaki kararlılığını ilk günden beri hem yetkili makamların, hem de kamuoyunun malumu olduğu ifade edilen açıklamada, şöyle denildi 
     "Dinç Bilgin, Etibank'ın yeni yönetiminin kendisine ve grubuna karşı çıkardığı borç ve zarar rakamının tamamını kayıtsız şartsız kabul etmiştir. Ayrıca bu borcu ödeyeceğine ilişkin taahhüdü eşi, oğlu ve kızıyla birlikte imzalayarak bir ilki gerçekleştirmiştir. Dinç Bilgin, bununla da yetinmemiş, bu borcun tasfiyesi konusunda gerekli teminat ve kefaletleri de vererek tasfiye planını Etibank'ın yeni yönetimine sunmuştur. Etibank bünyesinde oluşan zararın tasfiyesi konusunda imza aşamasına gelinmiş, tutanaklar da hazırlanmıştır. 
     Hazine'nin, dolayısıyla vatandaşlarımızın cebinden tek kuruş çıkmasına neden olmayacak bu anlaşma geçtiğimiz günlerde onay için Fon Bankaları Ortak Yönetim Kurulu'na sevkedilmiştir. Planlanan takvime göre, Fon Bankaları ortak Yönetim Kurulu Başkanlığı yetkilileri ile borç tasfiye planı üzerindeki nihai görüşmeler 2 Nisan Pazartesi günü başlayacaktır. Bu arada kamuoyunun bilgisine bir kez daha sunmak isteriz ki, Etibank'la ilgili olarak eski sermayedarlara yani Bilgin ailesine yönelik 'paravan şirketler yoluyla bankadan para aktarma' konusunda iddia mevcut değildir. 
     Ayrıca bilindiği gibi Etibank, Fon'a devredilen bankalardan farklı olarak off-shorezede yaratmayan tek bankadır.'' 
     Açıklamada, NY Bank Off-Shore adlı bankadan Bilgin Grubu'na kullandırılan bütün kredilerin tamamının Hazine Müsteşarlığı ve Merkez Bankası bilgisi ve onayı dahilinde gerçekleştirildiği kaydedilerek, şöyle devam edildi 
     ''105 yıllık bir gazeteci aileden gelen Dinç Bilgin ve oğlunun her zaman olduğu gibi başları diktir. Bilgin ailesinin sahip olduğu yayın organları patronlarının başına gelen bu üzücü durumdan elbette rahatsızdır. Ancak başta Sabah ve ATV olmak üzere en yetkilisinden en kıdemsiz çalışanına kadar bütün Bilgin Medya Grubu çalışanları patronlarının arkasında dimdik durmaktadır ve durmaya devam edecektir.'' 
     
     




</TEXT>
</DOC>
