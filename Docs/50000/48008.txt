<DOC>
<DOCNO> 48008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/spor/ysenay.html </URL>
<DATE> 2001/10/21/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Hoşgeldin Fenerbahçe 
</HEADLINE>
<TEXT>

     Şampiyonlar Ligi’ndeki zihin ve beden yorgunlukları her hallerinden belli oluyordu Fenerbahçe’de dün forma giyenlerin. 
     İlk iki gole kadar mükemmel pas servisleri, hırs dolu pres giydirmeleri ve gözlere hoş gelen atak kompozisyonları ile tam bir "özlenen Fenebahçe" yarışıyordu Kadıköy’de... 25 dakika süren Sarı - Lacivertli ayakların futbol gösterileri iki golden sonra nedense birden yavaşlıyor, Antalyaspor’un ele geçirdiği orta alanda bu kez Kırmızı - Beyazlılar’ın korkulu atak çıkışları ve dengeli pas çevirmeleri sarıp, sarmalıyordu oyunu... İşte böyle bir anda gelen Antalya golü hem Fener taraftarının canını sıkıyor, hem de Sarı - Lacivertliler oyundaki üstünlüğü rakip ayakların hakimiyetine terk ediyordu. 
     Bu arada Revivo’nun özellikle ilk yarıdaki pas yanlışları, korner vuruşlarını hep ön direk yakınındaki Antalyalı kafalara kesmesi, İsrailli yıldıza yakışmayan bir yanlış olarak sırıtıyor, Yusuf’un çok çalışmasına rağmen oyun kurucu bölgede görev almasına yakışmayan yan paslarla zaman öldürmesi, takımın hücum gücünü oldukça eksiltiyordu. 
     
     İkinci yarıda Fenerbahçe, yine canlı ve tempolu şekilde oyuna giriyor, sağlı sollu kanat çıkışları ve Revivo’nun göbekten girişleriyle sayısız pozisyon yaratıyordu Antalya ceza sahası içinde... Oktay oynadıkça fizik gücünü geliştiren bir yenilenmenin sinyallerini veriyordu dün... Kendisine orta alandan muntazam pas çıkışları ileriki haftalarda çoğaldıkça, ben Oktay’ın forması içinde bir gol makinesi haline geleceğine inanıyorum... Andersson iyi niyetle sahanın her bölgesine koşup, duruyor tamam da ileride bir gol adamı olarak oynadığına göre uç adam maharetlerini ortaya döküp, gol veya goller yaratmak değil mi ilk görevi .. 
     Mustafa Denizli dünkü tertipte yaptığı operasyonlarda tamamen haklıdır bizce... İkinci yarıda oynanan hızlı temponun gelişmesi takımdaki ağır bataryaların oyun dışında kalışından kaynaklanıyordu muhakkak... Öyle ya, Fenerbahçe kimle oynarsa oynasın, eğer rakibinden çok daha çabuk olamadığı sürece, nasıl maç kazanabilir ki 
     Dünkü iyi niyetli mücadelede oyunun iplerini kaçıran adam hakem Ali Aydın’dı... Her iki takıma da çaldığı akıl almaz yanlış düdüklerle maçın teknik seyrini alt üst etti dersem yeridir. 
     Özetle Fenerbahçe, çok da kaliteli bir oyun temposu ile geçen 90 dakikada kazanan taraf olurken, biraz da lige dönüyordu artık yarışma mantığında. 
     



 SPOR 





























</TEXT>
</DOC>
