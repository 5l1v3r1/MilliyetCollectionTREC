<DOC>
<DOCNO> 46560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur09.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de güvenlik önlemleri artırıldı... 
</HEADLINE>
<TEXT>

     TBMM'ye girişlerde güvenlik önlemleri arttırıldı. Tüm personel ve araçlar çok sıkı bir aramadan geçiriliyor. 
     TBMM'ye girişlerde, tüm personel, gazeteci ve ziyaretçilerin üstleri elektronik cihazdan geçirilmek suretiyle aranırken, tüm araçlar da bagajları ve içleri kontrol edilmek, altlarına da ayna tutmak suretiyle aramadan geçiriliyor. 
     TBMM İdare Amiri Hakan Tartan, A.A muhabirine yaptığı açıklamada, Başbakanlık binası önündeki caddenin trafiğe kapatılıp, buradaki önlemlerin sıkılaştırılmasından sonra Emniyet yetkililerinin, eylemlerin Başbakanlığa yakın mekanlara yansıyacağı uyarısında bulunduklarını söyledi. 
     Başbakanlığa en yakın mekanlardan birinin de TBMM olduğunu kaydeden Tartan, şöyle devam etti 
     ''Her gün 3-4 bin kişinin ziyaret ettiği Meclis'te herhangi bir nahoş olaya meydan verilmemesi için önlemler arttırıldı. Bütün bu önlemler rutin çalışmalardır. Meclis yasama faaliyetlerinin yürütüldüğü bir mekan, burası eylem yeri değil. Bu nedenle gerekli önlemler alınıyor, güvenlik görevlileri de daha dikkatli bir çalışma yapıyor. Sıkıntıya yol açabilecek yüksek mekanlar devamlı kontrol ediliyor. Genelde zaten deneyimli olan polis arkadaşlarımız da vatandaşlara yumuşak, telkin edici ve sorun çözücü bir biçimde yaklaşmaları konusunda brifingden geçiriliyor.'' Afganistan'a yönelik operasyonun yanı sıra TBMM'de önceki gün Ünal Ceren adlı vatandaşın işsiz olduğu gerekçesiyle Halkla İlişkiler Binası çatısı üstüne çıkarak intihar girişiminde bulunmasının da alınan önlemlerde etkili olduğu öğrenildi. 
     






</TEXT>
</DOC>
