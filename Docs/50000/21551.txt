<DOC>
<DOCNO> 21551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sondun15.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de hükümet krizi büyüyor 
</HEADLINE>
<TEXT>

     KKTC Devlet Bakanı ve Başbakan Yardımcısı, Toplumcu Kurtuluş Partisi TKP Genel Başkanı Mustafa Akıncı, Bakanlar Kurulu'nun bugünkü toplantısının kendisinin isteğiyle yapılmadığını açıkladı. 
     Akıncı, makamında gazatecilere yaptığı açıklamada, hükümetin devam edip etmeyeceğine ilişkin belirsizlik sürerken Bakanlar Kurulu'nun toplanmasının anlamsız olduğunu ifade ederek, KKTC Başbakanı ve Ulusal Birlik Partisi UBP Genel Başkanı Derviş Eroğlu'ndan hükümetle ilgili tavırlarını kısa sürede netleştirmesini istediğini kaydetti. 
     Eroğlu'nu telefonla arayarak, Bakanlar Kurulu toplantısının haftaya ertelenmesini ve UBP'den hükümetin geleceğiyle ilgili tavrını netleştirmesini istediğini belirten Akıncı, Eroğlu'nun son iki günde verdiği demeçlerle, hükümetin geleceğine ilişkin belirsizlik yaratıldığını söyledi. 
     Belirsizliğin bir an önce giderilmesi ve durumun netleştirilmesi gerektiğini söyleyen Akıncı, Eroğlu'nun ''Koalisyonların ömrü sınırlı olur'' sözlerine atıfta bulunarak şunları söyledi 
     ''Yeri ve zamanı geldiğinde koalisyonların bitmesi doğaldır. Ama bir hükümet devam ederken başka bir hükümet arayışının da devamı sözkonusu olursa bu doğal olmaz ve siyasi etiğe uygun düşmez. O nedenle UBP yetkili organlarının buna bir an önce açıklık getirmelerini bekliyoruz. Bugünkü Bakanlar Kurulu'nun yapılamayışının temel nedeni de budur. Yeni bir hükümet söz konusu olacaksa, kararları o hükümetin alması en doğal gelişme olur. UBP bu hükümetin ömrünün bittiğini düşünüyorsa, bu kararını açıklaması ve onun gereğini yerine getirmesi gerekir. Eğer bu hükümetin devamı yönünde karar söz konusu olacaksa, bunu gecikmeden ortaya koymak gerekir.'' 
     TKP'nin bugünkü koşullarda hükümet krizi yaratma niyetinde olmadığını, ancak koalisyon ortağı UBP'nin de değerlendirme hakkı olduğunu söyleyen Akıncı, ''Sadece yapılması gereken, tutumlarının net, açık bir şekilde ve erken bir zamanda ortaya konulmasıdır. Bu konular sürüncemede bırakılamaz. Zaten sıkıntılı bir dönemden geçiyoruz'' dedi. 
     Bugün yapılması planlanan Bakanlar Kurulu toplantısı, TKP'li bakanların toplantıya gelmemesi nedeniyle yapılamamıştı. 
     Hükümetteki gelişmelerle ilgili olarak, UBP'den şu ana kadar herhangi bir açıklama yapılmadı. 






</TEXT>
</DOC>
