<DOC>
<DOCNO> 5623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko10.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergamalı esnaf kepenk indirdi 
</HEADLINE>
<TEXT>

     İzmir’in Bergama ilçesi Sanayi Sitesi esnafı, TEDAŞ’in "güç bedeli" adı altındaki zorunlu kesintisini protesto etmek amacıyla dükkanlarını açmadı. 
     Yaklaşık 2 bin esnaf, 1 ve 2. sanayi sitesinin birleştiği noktada toplandı. Üzerinde "esnaf" yazılı tabut taşıyan esnaf, taleplerini dile getiren çeşitli sloganlar attı. Polisin geniş güvenlik önlemi aldığı eylem sırasında İstiklal Marşı’nı okuyarak, saygı duruşunda bulunan esnaf, basın bildirisinin okunmasının ardından tabutu alana bıraktı. Eylem, olaysız sona erdi. 
     Sadık Yapan adlı bir esnaf tarafından okunan basın bildirisinde, yaşanılan ekonomik sıkıntıların her kesimi olduğu kadar toplumun temel direği olan esnaf ve sanatkarları da derinden etkilediği dile getirilerek, şu görüşler savunuldu "Yaşanan olumsuzluklara, Güç bedeli altında kullanılan elektrik enerjisinden aylık sabit ücret alınması da eklendi. Getirilen bu uygulama insafa çok aykırı olup, tüketilen enerjinin bedelinin çok çok üstünde bir bedeldir. 
     Elektrik tüketimi günümüzde çağdaşlığın ve gelişmişliğin bir göstergesi olarak değerlendirilmektedir. Oysa ülkemizde, insanlarımız bu adaletsiz ve mantıksız tutumla adeta cezalandırılmak istenmektedir. Zamanında gerekli enerji yatırımlarını yapamayan politikacı ve yöneticilerimiz, basiretsizliklerinin bedelini enerji açığı ortaya çıkınca, bu şekilde, bizlere mi ödettirmek istemektedirler " 
     Binlerce esnaf ve sanatkarın, işyerlerini kapatmak için vergi dairelerine başvurduğu belirtilen açıklamada, "Bu çarpık uygulamadan ivedilikle vazgeçilerek, esnafın sesine ve feryadına kulak verilmelidir" denildi. 
     Eyleme, esnafın yanı sıra DYP, FP ve CHP İlçe başkanları da katılarak destek verdiler. 
     




</TEXT>
</DOC>
