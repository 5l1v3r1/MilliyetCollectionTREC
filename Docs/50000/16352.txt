<DOC>
<DOCNO> 16352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/guncel/gun24.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a izin çıktı 
</HEADLINE>
<TEXT>

Kokain kullandığı gerekçesiyle zor günler yaşayan Beşiktaş'ın Alman teknik Direktörü, üç temiz raporu getirdi 
     TOLGA ŞARDAN Ankara 

     Türkiye'ye gelişi büyük tartışma yaratan Alman teknik adam Christoph Daum'a çalışma izni nihayet çıktı. Daum, çalışma izniyle birlikte vize süresinin bitmesine beş hafta kala, sözleşmesi boyunca Türkiye'de ikamet izni almaya da hak kazandı. 
     Almanya'da görev yaptığı sırada kokain kullandığı gerekçesiyle zor günler geçiren, ardından Beşiktaş'ın başına geçen Daum, oturma iznine nihayet kavuştu. Türkiye'deki kamuoyu tepkisi nedeniyle Daum'dan iyi hal kağıdı, mahkeme belgesi ve sağlık raporu isteyen İçişleri Bakanlığı, Alman çalıştırıcının üç ayrı temiz kararını göndermesinin ardından değerlendirmesini tamamladı. 
     Evrakların geçen hafta Ankara'ya ulaşmasının ardından dosyayı inceleyen Emniyet Genel Müdürlüğü Yabancılar Daire Başkanlığı, Daum'un başvurusunu yeniden gözden geçirdikten sonra, oturma izninin verilmesinde sakınca olmadığına karar verdi. Yabancılar Dairesi, tatil günü olmasına karşın, dün değerlendirmesini tamamlayarak, Daum için, Yabancıların İkameti Yasası'na göre Türkiye'de çalışmasına izin veren belgeyi hazırladı. Yazı, iki saat içinde hazırlanırken, İçişleri Bakanlığı Müsteşar Yardımcısı Rasih Özbek'in imzasından geçtikten sonra İstanbul Valiliği'ne gönderildi. İçişleri Bakanlığı'nın, Daum'un ikamet talebine "olumlu" görüş vermesiyle, ünlü teknik adam, sözleşmesi boyunca Türkiye'de çalışma iznine hak kazandı. 
     Daum'un çalışma ve ikamet izni almasına karşın, sevgilisi Angelika Camm'ın Türkiye'de uzun süre kalmak istemesi halinde, ayrı ikamet başvurusu yapmak zorunda olduğu kaydedildi. 
     


 GÜNCEL 

































</TEXT>
</DOC>
