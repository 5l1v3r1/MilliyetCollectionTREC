<DOC>
<DOCNO> 29268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sondun05.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton "Arafat esnek davranmadığı için barış olmadı" 
</HEADLINE>
<TEXT>

     ABD'nin eski başkanı Bill Clinton'ın, Filistin Devlet Başkanı Yaser Arafat'ın geçen yıl Camp David'de Temmuz ayında yapılan zirvede yeterince esnek davranmadığını, bu yüzden de ''tarihi barış'' anlaşmasının imzalanması fırsatını kaçırdığını söylediği bildirildi. 
     Newsweek dergisinin internet sitesinde yayınlanan haberde, Clinton'ın bu sözleri, ABD'nin eski BM büyükelçisi Richard Holbrooke tarafından Salı akşamı verilen bir resepsiyonda söylediği belirtildi. 
     Haberde, Arafat'ın Ocak ayında Clinton'ı ABD ziyaretinde 3 gün önce telefonla arayarak, ''Siz büyük adamsınız'' dediği, Clinton'ın da Camp David'teki dönemin başbakanı Ehud Barak ile Arafat'ın sonuçsuz zirvesine atıfta bulunarak, cevaben, ''Ben şeytanın tekiyim, üstelik sayenizde bir başarısızlık abidesiyim'' dediği kaydedildi. Newsweek'in haberinde, Clinton'ın Arafat'a, kendisine teklif edilebilecek en iyi barış planını reddederek, aşırı sağcı Ariel Şaron'a başbakanlığı garantilediğini söylediği ve Arafat'ı artık yaşlı ve barış anlaşması imzalamaya muktedir olmayan bir yönetici olarak tanımladığı belirtildi. Bu arada, Filistinli bir işçi, İsrail askerlerinin Gazze şeridinde açtığı ateş sonucu ağır yaralandı. Filistinli hastane kaynakları, 22 yaşındaki Fares Lafi'nin Erez sanayi bölgesinde göğsünden vurulduğunu açıkladılar. 







</TEXT>
</DOC>
