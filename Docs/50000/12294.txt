<DOC>
<DOCNO> 12294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/guncel/gun09.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria bugün 'Alo' diyor 
</HEADLINE>
<TEXT>

     SEÇKİN ÜREY İstanbul 

     Türkiye'nin 3. GSM operatörü olan Aria, bugün ilk kez "Alo" diyerek, kullanıcılarıyla buluşacak. Çırağan Sarayı'nda düzenlenecek törene, Ulaştırma Bakanı Enis Öksüz ve İş - TİM'in ortakları katılacak. 
     Törende, İş - Tim Telekomünikasyon Hizmetleri AŞ'nin haberleşme hizmetleri için start verilecek. Aria'nın diğer şebekelerden daha ucuz olacağı bildirilen tarifesiyle önemli projeleri de bugün açıklanacak. GSM 1800 frekansını kullanan 0555 numaralı hatlarda, dual bandlı cep telefonlarıyla çalışacak olan Aria, bu özelliğe sahip olmayan müşterileri için cazip fırsatlar sunacak ve kampanyalar düzenleyecek. 
     
0555’li ilk alo Ecevit’ten      İstanbul Çırağan Sarayı’nda yapılacak tanıtım toplantısında da bir sürpriz gerçekleşecek. Tanıtımın yapılacağı Çırağan Sarayı’ndan Başbakanlık’la sabah saatlerinde bir canlı bağlantı yapılacak. Aria’nın ilk konuşmasını Başbakan Bülent Ecevit yapacak. İlk "Alo"nun Ecevit tarafından dile getirilmesinin ardından Aria resmen faaliyete geçecek. 
     
İlk abonelere ayda 20 dakika bedava      Bugün hizmete girecek olan Aria’nın abonelerinden, diğer iki cep telefonu şebekesinin 2 milyon 100 bin lira artı KDV olarak tahsil ettiği sabit ücreti almayacağı öğrenildi. Diğer operatörlerin 326 bin 500 lira olan dakikalık konuşma ücreti ise Aria’da 280 bin lira olacak. Aylık 55 dakikadan sonra abonelere 5 dakikalık bedava konuşma hakkı verilecek. İlk Aria abonelerine ayda 20 dakikaya kadar ücretsiz konuşma hakkı verilecek. 32 KB’lik çok güçlü bir sim kartına sahip olacak olan Aria aboneleri, tek kartla hem faturalı hem de ön ödemeli görüşebilecek. Aria 0555’ten başka iki cep şebekesinden gelen aboneler için de 552 ve 553’ü faaliyete sokacak. Aria’ya geçen aboneler, eski şebekelerindeki numaralarını 552 ve 553’le kullanabilecek. 
     Aria’nın piyasaya girmesi üzerine bugün Turkcell’in de kendi indirim paketini açıklayacağı öğrenildi. 
     


 GÜNCEL 

























</TEXT>
</DOC>
