<DOC>
<DOCNO> 5004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sonspo01.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Dünyanın en iyi takımı 
</HEADLINE>
<TEXT>

     Dünyada 2000 yılında adeta fırtına gibi esip UEFA ve Avrupa Süper Kupası'nı müzesine götüren Galatasaray,''Dünyanın en iyi takımları'' sıralamasında sonunda zirveye oturdu. 
     Birinci Futbol Ligi'nde lider olan, Avrupa Şampiyonlar Ligi'nde grubunda ilk sırada yer alan, Türkiye Kupası'nda ise Trabzonspor'u adeta dağıtarak yarı finale çıkan Galatasaray, Uluslararası Futbol Tarihi ve İstatistikleri Federasyonu'nun IFFHS yaptığı değerlendirmede de zirveye yerleşti. 
     Geçen ay yapılan sıralamada 1. durumda bulunan İspanyol Real Madrid'i 301 puan 10.5 puanla geçen ''Aslanlar'', 311.5 puanla dünyanın en iyi takımı unvanını ele geçirdi. 
     IFFHS'nin her ay yapılan yorumunda, ''Mükemmel duygu-Galatasaray lider'' olarak ifadelerine yer verirken, Galatasaray'ın başarılarıyla İspanya'nın Real Madrid takımını geçtiği vurgulandı. 
     Galatasaray'ın Avrupa'nın güçlü ligleri ve takımları arasında gerçekten tarihi bir başarı elde ettiği vurgulanan yorumda, Real Madrid'in, yitirdiği puanlarla zirveyi Galatasaray'a kaptırdığı kaydedildi. Değerlendirmede 3. sırada ise 296 puanla Arjantin'in CA Boca Juniors takımı yer aldı. IFFHS değerlendirmesinde, Ocak ayının en başarılı takımı ise İspanya'nın 8.'likten, 5.'liğe yükselen FC Barcelona ekibi oldu. 
     Dünyanın en iyi takımları değerlendirmesinde Beşiktaş ilk 100 takım içinde yer almayı başarırken, sıralamada 163 puanla 35.'likten 44. sıraya düştü. Türkiye'de ''3 büyükler'' arasında yer alan Fenerbahçe ise, sıralamada ilk 200 takım arasındaki yerini de yitirme tehlikesi yaşamaya başladı. Geçen ay 191. durumda bulunan sarı-lacivertliler, bu ay 79.5 puanla 196. sırayı aldı. IFFHS değerlendirmesinde, Antalyaspor 120.5 puanla 87., Gaziantepspor 91 puanla 153., Trabzonspor ise 88.5 puanla 160. sırada bulunuyor. 
     Fatih Terim'in teknik direktörlüğünü yaptığı İtalyan ekibi AC Fiorentina ise, değerlendirmede 69. sırada. İtalyan ekibi, 140 puan elde ederken, Tugay'ın takımı Glasgow Rangers ise 241.5 puanla 12. sırayı aldı. Hakan Şükür'ün takımı FC Internazionale Milan ise, 172 puanla 22.'likten 32.'liğe geriledi. 
     IFFHS'nin dünyanın en iyi takımları sıralamasında ilk 10'a giren ekipler şöyle 
     Takım Ülke Puan 
     1- GALATASARAY TÜRKİYE 311.5 
     2- Real Madrid İspanya 301 
     3- Boca Juniors Arjantin 296 
     4- Bayern Münih Almanya 292 
     5- Barcelona İspanya 265 
     6- SE Palmeiras Brezilya 278 
     7- River Plate Arjantin 276 
     8- Manchester United İngiltere 271 
     9- Valencia İspanya 266 
     10-Lazio İtalya 254 




</TEXT>
</DOC>
