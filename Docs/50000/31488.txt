<DOC>
<DOCNO> 31488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun03.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman mahkemesinden "Drakula" şaraplarına izin çıktı 
</HEADLINE>
<TEXT>

     Almanya'nın Münih kentindeki bir mahkeme, Transilvanya Prensi Vlad olarak bilinen Kont Drakula'nın adının şarap satışlarında kullanılmasının engellenmesi yönündeki bir girişimi reddetti. 
     15. yüzyılda yaşayan ve hayatı, İrlandalı yazar Bram Stoker'in ''Drakula'' isimli ünlü vampir romanına esin kaynağı olan Transilvanya Prensi 3. Vlad'ın soyundan geldiğini iddia eden Ottomar Radolphe Vlad Dracul Prince Kretzulesco, ''Drakula'' adında şaraplar satan bir internet dağıtım şirketine karşı açtığı davayı kaybetti. Münih mahkemesi, Almanya'da yaşayan antika satıcısı kontun, çok sayıda filme konu olan vampir prensin adı üzerinde tek başına hak iddia edemeyeceği hükmüne vardı. Hakkında dava açılan internet şirketi, duruşmada, ''Drakula'' adındaki şarap ve köpüklü şarap türlerini pazarlama hakkına sahip olduğunu başarıyla savundu. Şirket, reklamlarının Ottomar Radolphe'u değil, korkunç efsane Kont Drakula'yı muhatap aldığını belirtti. Osmanlıların elinden iki kez aldığı Eflak bugünkü Romanya tahtında en son 1476-1477 yılları arasında hüküm süren 3. Vlad, Rumen tarihinde ''ulusal kahraman'', Türk tarihinde ''Kazıklı Voyvoda'' olarak biliniyor. 







</TEXT>
</DOC>
