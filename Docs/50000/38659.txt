<DOC>
<DOCNO> 38659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sontur06.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan AK partililere üstü kapalı davet... 
</HEADLINE>
<TEXT>

     SP Genel Başkanı Recai Kutan, "Kapımız herkese açıktır. Bizim görüşlerimizi benimseyen herkes soylu hareketin içinde yer alır" dedi. 
     Kutan, "AKP'nin başına gelenlerin "FP'nin kapatılmasından sonra bölünme olmaması için gösterdikleri çabaların ne kadar haklı olduğunu ortaya çıkardığını" söyledi. 
     Kutan, Memur-Sen Genel Başkanı Fatih Uğurlu ve beraberindeki yönetim kurulunu kabulünde gazetecilerin Yargıtay Başsavcısı Sabih Kanadoğlu'nun AKP ile ilgili girişimi ve Recep Tayyip Erdoğan kasetleri konusundaki sorularını yanıtladı. Kutan, FP kapatıldıktan sonra camianın gücünün birlik ve bütünlükte olduğunu savunarak bölünme olmaması için çaba gösterdiklerini söyledi. Bölünmenin bazı etkin güçlerce istendiğini kaydeden Kutan, şöyle konuştu 
     "Bazı çevreler, bu bölünmeyi teşvik edecek istikamette yayınlar yaptılar. Bu arkadaşlarımızı adeta teşvik ettiler. Siz ayrı bir parti olarak, ayrı bir kulvarda gittiğiniz takdirde yüzde 30'larda oy gelecek şeklinde hayali şeyler söylediler. Ama bölünme gerçekleşince durum değişti. Bu arkadaşların önünü kesmek için hukuki olmayan uygulamalar başlatıldı. Şimdi üzülmek bize düştü, bu arkadaşları savunmak bize düştü. Aman bölünmeyelim şeklindeki çabamızın ne kadar haklı olduğu ortaya çıktı." 
     Kutan, AKP'ye yönelik hukuk dışı uygulamaların biran önce sona erdirilmesini istediklerini, bu konuda SP olarak üzerlerine düşeni yapmaya hazır olduklarını bildirdi. 
     Kutan, AKP'lileri SP'ye davet edip etmeyeceklerine ilişkin bir soruyu yanıtlandırırken de, "Biz kendimizi ulu bir çınara benzetiyoruz. SP bu çınarın kökü ve ana gövdesini temsil ediyor. Bölünme ile bazı dalları budanmıştır. Ancak ağaçlarda budamadan sonra dallar daha gür çıkar. Kapımız herkese açıktır. Bizim görüşlerimizi benimseyen herkes soylu hareketin içinde yer alır" dedi. Recai Kutan, Tayyip Erdoğan'ın kurucu ve genel başkan olup olmayacağı sorunun hukuk içerisinde çözülmesi gerektiğini, 6 türbanlı kurucunun üyelikten çıkarılmasının istenmesine ise karşı olduklarını söyledi. Erdoğan'la ilgili kasetleri içeriğine ilişkin yorum yapmak istemediklerini ancak bir iddiaya göre 1994, bir iddiaya göre de 1992 yılında yapılmış konuşmaların neden parti kuruluşu aşamasında ortaya çıkarıldığının sorulması gerektiğini söyledi. Kutan bunu normal karşılamadıklarını belirtti. 






</TEXT>
</DOC>
