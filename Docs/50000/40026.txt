<DOC>
<DOCNO> 40026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur13.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel "Eksik büyüme gelecek sene telafi edilir" 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, Türkiye'nin büyük bir ülke olduğunu ifade ederek, ''Bu sene birtakım şeyler ters gitti. Büyüme hızı eksilmiş. Gelecek sene, öbür sene telafi edilir. Dünyanın sonu değil'' dedi. 
     Kadıköy Feneryolu'ndaki Dünya Göz Sağlığı Merkezi'nin açılışını yapan Demirel, basın mensuplarının gündeme ilişkin sorularını yanıtladı. 
     Bir gazetecinin ''Türkiye içinde bulunduğu ekonomik küçülme sürecini nasıl aşacak '' sorusu üzerine Demirel, Türkiye'nin bu sorunların hepsini aşacağını söyledi. 
     Türkiye'nin bu duruma düşmemesi gerektiğini, ancak düştüğünü ifade eden Demirel, her şeyin ekonomik büyümeden ibaret olmadığını kaydetti. Demirel, şöyle devam etti 
     ''GSMH bu yıl yüzde 10 küçülmüş... Gelecek sene yüzde 10 büyür. Çünkü Türkiye'nin potansiyeli vardır. Türkiye 25 bin fabrikası ile 1 milyon 150 bin traktörü ile 260 milyon dönüm arazisi ile yani muhteşem üretim gücüyle, 25 milyon turisti ağırlayacak kadar turizme açık tesisleri ile dünyada altyapısı düzgün olan sayılı ülkelerden biri olmakla ve 74 üniversitesiyle her sene aşağı yukarı 200 bin üniversite mezununu topluma veren eğitim sistemi ile 15 milyon çocuğu okutan 650 bin öğretmeniyle Türkiye, büyük bir Türkiye'dir. 
     Bu sene birtakım şeyler ters gitti. Büyüme hızı eksilmiş. Gelecek sene, öbür sene telafi edilir. Dünyanın sonu değildir.'' 
     Demirel, ''Türkiye nasıl harekete geçecek '' sorusu üzerine de, gazetecilerin bu soruları sormasının bile bu hareketin olduğunu gösterdiğini ifade ederek, Türkiye'nin 18 ulusal, 300 yerel televizyonu ile her evine telefon ve her evine televizyonu ile büyük bir güç olduğunu vurguladı. 
     
     'Geleceğe güvensinler' 
     Süleyman Demirel, ''Yeter ki, bu ülkenin insanları ülkenin geleceğine olan inançlarına bağlı kalsınlar. Bunlar gelip geçer. Gelip geçeceğine inansınlar. Ne olacak yani, deniz bitti mi diyeceğiz'' şeklinde konuştu. 
     Bir gazetecinin ''Yeni bir siyasi açılım gerekli mi '' sorusuna da Demirel, seçim lafları edilmeye başlandığını, yeni hareketlerin olduğunu ifade ederek, ''O da oluyor işte. Yeter ki demokrasinin zeminleri açık olsun. Çare demokrasidedir. Çare tükenmez'' şeklinde yanıt verdi. 
     Demirel, ''Sizin idare edeceğiniz ama içinde olmayacağınız yeni bir hareket olacağı iddiaları var. Buna ne diyorsunuz '' sorusuna da, ''Bu yemeği bensiz yiyin çocuklar. Dönüp dolaştırıp bana getiriyorsunuz. Ben içinde olmayınca haber niteliği olmuyor mu '' diye konuştu. 
     







</TEXT>
</DOC>
