<DOC>
<DOCNO> 1632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/spor/spo02.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DOKTOR ÇELİŞKİSİ 
</HEADLINE>
<TEXT>

Fenerbahçe futbolcularını, sezon başında görevine son verdiği, Baykan’a emanet ediyor 
     YUSUF KOBAL 

Abdullah - Celil örneği      FENERBAHÇE yönetimi, Mustafa Denizli ile arasında spekülasyonlara neden olan sağlık ekibi operasyonunda ilginç bir çelişkiye imza attı. Asbaşkan Murat Özaydınlı’nın iki doktoru, Denizli’nin gönderdiğini açıklamasından sonra futbolcuların, sezon başında görevine son verilen Doç.Dr.Asım Baykan’a ameliyat, tedavi ve muayene oldukları ortaya çıktı. Baykan, Abdullah’ın meniskus ameliyatının dışında, önceki gün Celil’in sakatlığını teşhis etti. 
     
Bedelsiz hizmet ediyor      SARI - Lacivertli ekipte, son zamanlarda tartışılan sağlık ekibi olayına yeni boyut kazandıran bu durum çelişki olarak nitelendirilirken, Doç. Dr. Asım Baykan’ın da dikkatini çekti. Sarı - Lacivertli kulübün, görevine son verilinceye kadar uzun süre doktorluğunu yapan Asım Baykan, bir kongre üyesi ve iyi bir Fenerbahçeli olarak, hiçbir bedel gözetmeden, hiçbir şart ileri sürmeden dışarıdan hizmet etmeye devam ettiğini bildirdi. 
     
Andersson teşhisi      FENERBAHÇELİ amatör sporcuların, teşhis, tedavi ve ameliyatlarını sürekli yaptığını belirten Asım Baykan, Andersson olayına da değişik boyut getirdi. Baykan, İsveç’li golcünün olduğu ameliyatın Dünya’nın her yerinde aynı sistemle yapılacağını belirterek, "Celil ile Andersson’un geçirdiği sakatlık teknik açıdan farklı değil, İsveçli santrforun sahalara dönmesi tamamen bünyesine bağlı. Ancak dönüş süresi kısa olmayacak" dedi. 
     
RÜŞTÜ sakatlandıHÜSEYİN YAVUZ 
     FENERBAHÇE’nin kalecisi Rüştü yine boynundan sakatlandı. Teknik heyet, Rüştü’nün geçen yıl yaşadığı uzun süreli boyun sakatlığı nedeniyle endişeye kapılırken, milli kaleci dinlenmeye alındı. Omuriliğindeki sorun nedeniyle geçen sezon uzun süre Fenerbahçe’nin kalesini koruyamayan Rüştü, önceki gün yapılan ağır kondisyon antrenmanından sonra rahatsızlandı. 
     DENİZLİ’nin izniyle çalışmalara katılmayan kaleci, tedaviye alındı. Rüştü’nün bu sakatlığı nedeniyle uzun süre Almanya’da çare aradığını hatırlayan yöneticiler, Antalya kampı öncesi bu oyuncunun sakatlığını giderebilmek için seferber oldu. Bu arada Mirkoviç’in de adalesindeki sorun nedeniyle çalışmalara katılamaması sorun yarattı. Denizli’nin bu sakatlıklar üzerine "Bir sakatlanmayan ben kaldım" dediği bildirildi. 
     
Yeni rakip Bielefeld      FENERBAHÇE Antalya kampında, Alman ligi takımlarından Bielefeld ile bir hazırlık maçı oynayacak. Daha önce Werder Bremen ile karşılaşmayı amaçlayan Sarı - Lacivertliler, program uyuşmazlığı nedeniyle Bielefeld ile anlaştı. Cumartesi günü Polonya’nın Pogon takımıyla karşılaşacak Fenerbahçe, Antalya’da birkaç Üçüncü Lig takımıyla da oynamayı arzuluyor. 
     
Tribünler yetişmeyecek      FENERBAHÇE, sponsor firmanın ödemelerini geç yapması nedeniyle, 45 bin kişilik stat projesini, söz verdiği tarihe yetiştiremeyecek. Şükrü Saraçoğlu Stadı’nın ikinci kale arkası tribünlerini yeniden yapmaya başlayan Sarı - Lacivertli kulüp, nisan ayında bu inşaatın tamamlanacağını duyurmuştu. Ekonomik durgunluk nedeniyle sponsorundan yeteri kadar para alamayan Fenerbahçe, lig bitiminden önce yeni tribünleri hizmete sokmayı amaçlarken, bu sorunla karşılaştı. 
     
Denizli mola verdi      Fenerbahçe, Antalya kampı öncesi Samandıra’daki çalışmalarına dün yaptığı çift çalışmayla devam etti. Mustafa Denizli, iki haftadır sürdürdüğü ağır antrenmanlara dün ara verdi. Denizli, temposunu düşük tuttuğu çalışmada futbolcuların aktif dinlenme yöntemiyle hazırlıkları devam ettirmesini sağladı. Fenerbahçeli futbolcular, neşeli geçen antrenmanda birbirleriyle iddialı bir çift kale karşılaşması da yaptı. Baliç ve Uche’nin takımı, galibiyeti sevinç gösterisiyle kutladı. 
     


 SPOR 

























</TEXT>
</DOC>
