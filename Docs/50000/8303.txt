<DOC>
<DOCNO> 8303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/spor/spo04.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜMER topa tuttu 
</HEADLINE>
<TEXT>

     Sert konuştu 
     TRABZONSPOR Başkanı Özkan Sümer, dünkü basın toplantısında eski başkan Mehmet Ali Yılmaz ve yönetimini adeta bombardımana tuttu. Göreve başladığından bu yana ilk kez bu kadar sert konuşan Sümer, "Iwan’la serbest kalmasına altı gün kala, Löbe ile de serbest transfer hakkı bulunmasına rağmen anlaşma yapılmış. Takıma katkısı olmayan oyunculara, milyonlarca dolar akıtılmış" dedi. 
     
     "Borçtan kurtardık" 
     SÜMER, eski yönetimin, 17 futbolcuyu para talebinde bulunmadan gönderdiğini söyledi. Başkan, "Kulüp milyonlarca dolar zarara uğratılmış. Verimli olmayan oyuncuları satıp, kulübü borçtan kurtardık. Eski yönetimin yaptığı suç değil. Ama yanlış. Lange’nin taksitlerini Yılmaz’ın ödediğine ilişkin dedikodular bile hesapların nasıl ters yüz edildiğinin göstergesidir" diye konuştu. 
     
     Tek başarı Sergen 
     YAYIN gelirlerini, geçmiş yönetimin yanlışları nedeniyle alamaz durumda olduklarını ifade eden Özkan Sümer, şöyle devam etti "Migros’la yapılan sözleşme üç yıl daha uzatılmış. Kayıtlarda yok, şoke olduk. Para alınmış ve birileri kullanmış. Tüm olumsuzluklara rağmen şu ana kadar 2.5 milyon dolar ödeme yaptık. Eski yönetimin tek başarısı Sergen’in kiralık alınmasıdır." 
     
     Saldırı sürerse 
     ESKİ başkan Yılmaz’a yüklenen Sümer, "Onursal başkan bile gırtlağımıza yapışmış, çek ve haciz saldırılarına karşı kulübü korumaya çabalıyoruz. Yönetimler arasındaki çatışma nedeniyle futbolcular eziliyor, taraftar acı çekiyor. Saldırgan olmadık. Bir şeyler düzelir umuduyla suç duyurusunda bulunmadık. Ama saldırı sürerse, bu yola da başvuracağız" açıklamasını yaptı. 
     
     Taraftardan jest 
     Bordo - Mavililer dünkü antrenmanla çalışmalarını sürdürürken taraftarlar futbolculara çikolata yedirdi. Sakat olan Nesim ve Sergen salonda çalıştı. 
     
     Yılmaz hazırlanıyor 
     MEHMET Ali Yılmaz’ın, önümüzdeki haftadan itibaren yönetime olan baskısını daha da artıracağı ifade edildi. Eski başkanın, önümüzdeki hafta vereceği yemekte, özellikle yeni yönetimle olan icra takibi konusunda bilgi vereceği, yanlış uygulamalar hakkında da açıklamalar yapacağı bildirildi. Daha sonra da yeni yönetime dönük eleştirilerini sıklaştıracağı öğrenildi. 
     


 SPOR 

























</TEXT>
</DOC>
