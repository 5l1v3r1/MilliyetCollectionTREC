<DOC>
<DOCNO> 13653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sonspo05.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Fenerbahçe Fiorentina'ya Rapaiç-Mijatoviç takası önerdi" 
</HEADLINE>
<TEXT>

     İtalyan spor gazetesi Corriera Dello Sport, bugün verdiği bir haberde, Fenerbahçe Kulübü'nün, Fiorentina'ya Rapaiç-Mijatoviç takası önerdiğini öne sürdü. 
     Gazete, sarı-lacivertli takımın yöneticilerinin 28 yaşındaki Hırvat futbolcu Rapaiç'i Fiorentina'ya verip, yerine 33 yaşındaki Yugoslav Mijatoviç'i almak istediğini iddia ederken, geçen hafta Fiorentina'dan sezon sonunda ayrılacağını açıklayan Mijatoviç'e, İngiltere'nin Middlesbrough Kulübü'nün de transfer teklif ettiği belirtildi. Ayrıca Fiorentina'nın da Mijatoviç'i gözden çıkardığı kaydedildi. 
     İtalyan gazeteleri İnter ile ilgili verdikleri haberlerde, Galatasaray'dan Emre ile Okan'ın transferinin şubat ayı içinde gerçekleştiğini, mavi-siyahlı kulübün yeni hedefinin ise yine sarı-kırmızılı takımdan Mario Jardel olduğunu iddia ettiler. 
     Bu arada İtalya basınında, İngiliz Newcastle United Kulübü'nün Hakan Şükür'ü transfer etme konusunda ısrarlı olduğu vurgulanıyor. Alan Shearer'ın yerine forvette Hakan Şükür'e forma giydirmeyi hedefleyen İngiliz kulübünün, İnterli yöneticilerle görüşmelerini sürdürdüğü ifade ediliyor. 
     Öte yandan, uzun süredir Milan'ın, Barcelona'dan Rivaldo'yu transfer etmek istediğini ileri süren İtalyan basınında bugün yer alan haberlerde, Milan'ın 70 milyar İtalyan Lireti yaklaşık 35 milyon dolar bonservis bedeli ödemeyi kabul ettiği ve iki kulübün anlaşmak üzere olduğu öne sürüldü. 




</TEXT>
</DOC>
