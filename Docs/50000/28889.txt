<DOC>
<DOCNO> 28889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sondun03.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Peru depreminde son durum...Büyüklük 8.1, Ölü sayısı 97 
</HEADLINE>
<TEXT>

     Peru'nun güneyinde 3 gün önce meydana gelen şiddetli depremde ölü sayısı 97'ye yükseldi. 
     Ulusal Sivil Savunma Kurumu tarafından yapılan açıklamada, ulaşılması güç köylere gıda, çadır ve kışlık giyecek yardımı yapılamadığı, depremde şimdiye kadar alınan bilgilere göre 46 binden fazla kişinin evsiz kaldığı belirtildi. 
     Kurum sözcüsü Jose Carlos Portocarrero, birçok köyle ulaşım ve iletişim sağlanamadığını, bu köylerden gelen haberlerle ölü sayısının gittikçe arttığını söyledi. 
     Depremden sonra insanların büyük zorluklarla karşılaştıkları, halkın sokaklarda uyuduğu, yardım görevlileri ve çalışmalarının yetersiz kaldığı ifade ediliyor. 
     Bu arada, Amerikan Jeolojik Araştırma Kurumu, daha önce 7.9 olarak bildirdiği depremin büyüklüğünün son yapılan çalışmalarda 8.1 olarak düzeltildiğini kaydetti. 
     Araştırma kurumu, depremin büyüklüğünü de ''şiddetli''den ''çok şiddetli''ye çevirdi. 
     Yetkililer, depremin en etkili olduğu yerlerden Moquegua'da evlerin yüzde 80'inin yıkıldığını ya da zarar gördüğünü, askerlerin yıkıntılar arasında canlı bulmaya çalıştıklarını, insanların soğuktan korunmak için kendi çadırlarını yaptığını, park ve okullarda geceyi geçirdiklerini bildiriyor. 
     
     






</TEXT>
</DOC>
