<DOC>
<DOCNO> 6516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/siyaset/asiy.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKEŞ TALİMAT VERDİ. GİZLİ SERVET DOLAŞTI 
</HEADLINE>
<TEXT>
1.2 trilyon Önce İsviçre’de Sonra İngiltere’de Sonunda Hayıra’ 
Ayzıt Türkeş "Paraları aktardığımız doğru. Aktardık ve Türkiye'de hayır işlerine harcadık" 
     GÖKÇER TAHİNCİOĞLU Ankara 

     MHP'nin Başbuğu Alparslan Türkeş'in ilk ve ikinci eşinden olan kızlarını birbirine düşüren gizli servetinin İngiltere'den önce İsviçre'deki bir bankaya yatırıldığı belirlendi. Türkeş'in ilk eşinden olan kızı Ayzıt Türkeş'in, babasının talimatıyla parayı İngiltere'ye aktardığı ortaya çıktı. Ayzıt Türkeş, savcılık ifadesinde, "parayı hayır işine harcadığını" iddia etti. 
     Türkeş'in ilk eşinden kızları Ayzıt Türkeş ile Umay Günay hakkında, ikinci eşinden olan Ayyüce Türkeş'in şikayeti üzerine açılan "dolandırıcılık - sahtekarlık" davasına ilişkin tartışmalar sürüyor. İki kardeşin, babalarının 1 trilyon 200 milyar liralık servetini, sahte belgelerle kendi hesaplarına aktardıkları iddiasıyla açılan davadan önce, Savcı Türkay'a ifade veren Ayzıt Türkeş'in, "Paraları aktardığımız doğru. Paraları aktardık ve Türkiye'de çeşitli hayır işlerine harcadık" dediği öğrenildi. Ayzıt Türkeş'in, babalarının imzasını taklit ederek ve sahte belge düzenleyerek paraları çektikleri iddiasını reddederken "Babam ölümünden önce de boş kağıda imza atar ve bize ne yapacağımızı anlatırdı. Biz de yapardık. Ölümünden sonra da gerçekleşen işlem bundan ibaret" ifadesini verdiği kaydedildi. 
     
Türkeş’in imza kaşesi çalındı mı      Türkeş'in ikinci eşi Seval Türkeş'in de paradan haberinin olmadığı öğrenildi. Seval Türkeş'in avukatı Salim Özdemir, şunları açıkladı 
     "Seval Hanım'ın bile paradan haberi yokmuş. Hayır işine bile harcamış olsalar, yaptıkları suçtur. Biz, Sayın Türkeş'e ait imza kaşelerini ölümünden sonra ele geçirip, bu işi gerçekleştirdikleri şüphesi üzerinde duruyoruz. Türkeş'in ölümünden sonra bu paranın alınması yönünde beyanına rastlanmadı. Mirasın bölüşümü için de beyanı yok." 
     
Yaşasaydı davalıktıERSAN ATAR Ankara 
     Yasal zorunluğa rağmen Türkeş trilyonu hiçbir mal beyanında göstermedi 
     Türkeş'in gizli servetinin, yasal zorunluluk olmasına rağmen Yargıtay Cumhuriyet Başsavcılığı'na verdiği mal beyanında da görülmediği ortaya çıktı. 
     Kamuoyunda "Nereden Buldun Yasası" olarak bilinen Mal Bildiriminde Bulunulması Rüşvet ve Yolsuzluklarla Mücadele Yasası'na göre, bir siyasi partinin genel başkanının, seçilmesini takip eden iki ay içinde Yargıtay Başsavcılığı'na bütün taşınır ve taşınmaz mallarını beyan etmesi gerekiyor. Türkeş'in Mal Bildirimi Yasası'nın yürürlüğe girdiği 1990 yılından sonra yapılan 4. Olağanüstü Kongre'den sonra Yargıtay Başsavcılığı'na bildirdiği mal beyanında bu paranın görünmediği belirlendi. Türkeş yasa gereği mal beyanını 1995’te yeniledi, ancak gizli servet bu beyanda da görünmedi. 
     
Gerçeğe aykırı beyan suç      Mal Bildirimi Yasası'na göre, gerçeğe aykırı beyanda bulunanlar hakkında 6 aydan 3 yıla kadar hapis istemiyle dava açılıyor.Türkeş hayatta olsaydı, hakkında aynı ceza istemiyle dava açılabilecekti. 
     
Hazine devreye girecek      Ankara 7. Ağır Ceza Mahkemesi araştırmanın sonunda paranın usulsüz yollardan elde edildiği sonucuna varır ve Ayzıt Türkeş ile Umay Günay tarafından "harcandığı" belgelenirse 1 trilyon 200 milyar lira Türkeş'in iki kızından tahsil edilerek Hazine'ye kaydedilecek. 
     
Türkeş'in 1.2 trilyonluk gizli serveti dava arkadaşlarını şok etti MHP'de çıt yok      Miras kavgasıyla su yüzüne çıkan para konusunda MHP'liler "Aile içi mesele, bizi ilgilendirmez" diyerek susuyor... 
EZELHAN ÜSTÜNKAYA Ankara 
     Alpaslan Türkeş'in İngiltere'de ortaya çıkan 1.2 trilyonluk gizli serveti Ankara'yı karıştırdı. Başbuğ'un kaynağı tartışılan gizli servetinin kızları arasındaki miras kavgası nedeniyle ortaya çıkmasıyla sıkıntıya giren MHP'liler "aile içi mesele, partiyi ilgilendirmez" diyerek suskun kalmayı tercih ettiler. MHP Genel Başkan Yardımcısı Şevket Bülent Yahnici, "Türkeş ailesinin mirası MHP'yi ilgilendirmiyor" derken, MHP Grup Başkanvekili Oktay Vural da, "Aile meselesi, bizi ilgilendiren yanı yok" demekle yetindi. 
     MHP'li eski Sağlık Bakanı Halil Şıvgın da, tartışmayla ilgili olarak şunları söyledi 
     "Ailenin kendi meselesi. Tartışmaya dışardan dahil olmam doğru değil. Herkesin Türkiye'de ya da yurtdışında hesabı var. Bu suç değil. Liberal ekonomi uygulanırken bunları tartışmak olmaz. Hem daha para Türkeş'e ait mi, değil mi belli değil. Bu tartışmalarla Türkeş'in manevi kişiliği rahatsız ediliyor, edilmemeli." 
     
Şemsek Çok şaşırdım      Eski MHP Genel Başkan Yardımcılarından ve Ülkü Ocakları'nın 1970'lerdeki ilk genel başkanı Muharrem Şemsek de, Türkeş'in 1.2 trilyon liralık serveti olduğunu bilmediğini söyledi. Şemsek, "Haberleri görünce çok şaşırdım. Yurtdışında banka hesabı olduğunu bilmiyordum" dedi. 
     


 SİYASET 












</TEXT>
</DOC>
