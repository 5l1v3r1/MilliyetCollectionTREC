<DOC>
<DOCNO> 24149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur19.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Mehmet Yıldırım, "MGK'ya hakaret" suçundan hakim önünde 
</HEADLINE>
<TEXT>

     İstanbul Ticaret Odası İTO Başkanı Mehmet Yıldırım'ın, ''Milli Güvenlik Kurulu'na MGK sıfat ve hizmetinden dolayı gıyabında alenen hakaret etmek'' suçundan 3 ay ile 1.5 yıl arasında hapis cezası istemiyle yargılanmasına başlandı. 
     İstanbul 12. Asliye Ceza Mahkemesi'ndeki duruşmaya, tutuksuz sanık Mehmet Yıldırım katıldı. 
     Kimlik tespitinin ardından sorgusu yapılan Yıldırım, kendisinin 5590 sayılı kanun uyarınca kurulmuş ve çok sayıda üyesi olan bir kuruluşun başkanı olduğunu hatırlattı. 
     Yaklaşık 6 ay önce bir toplantıda yaptığı konuşmada ''ülkenin gidişatının iyi olmadığını'' söylediğini belirten Yıldırım, konuşmasının ''ikaz mahiyetinde olduğunu, herhangi bir kuruluşu hedef almadığını, suç kastının da bulunmadığını'' söyledi. 
     Yıldırım, konuşmasının yaklaşık 1.5 saat sürdüğünü ve metinsiz olduğunu da sözlerine ekledi. 
     Mahkeme hakimi, İstanbul Cumhuriyet Başsavcılığı'nın ''Mehmet Yıldırım'ın Başbakan Bülent Ecevit'e yönelik sözlerinin kişisel şikayete tabi 'hakaret' suçunu içerdiği, bu nedenle Başbakan Ecevit'in görüşünün alınmasının gerektiğini'' bildirdiği 21 Aralık 2000 tarihli yazısına, Adalet Bakanlığı Ceza İşleri Genel Müdürlüğü'nün cevap verdiğini kaydetti. 
     Hakim, cevap yazısında, ''Başbakan Bülent Ecevit'in ilgili yazıyı incelediğinin ve şikayetçi olmadığının'' bildirildiğini tutanağa geçirdi. 
     Duruşma, dosyadaki eksikliklerin giderilmesi için ertelendi. 
     Duruşma sonrası basın mensuplarının sorularını yanıtlayan İTO Başkanı Mehmet Yıldırım, toplantıda söylediklerinin daha sonra gerçekleştiğini ve ülkenin 2 ekonomik kriz yaşadığını bildirdi. 
     
     
     






</TEXT>
</DOC>
