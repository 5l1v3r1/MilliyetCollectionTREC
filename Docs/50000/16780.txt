<DOC>
<DOCNO> 16780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/siyaset/siy03.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerden de yardım istedi 
</HEADLINE>
<TEXT>

FP lideri, Türkiye’nin uluslararası bir komployla karşı karşıya olduğunu ileri sürdü 
     ANKARA Milliyet 

     FP lideri Recai Kutan, Türkiye’nin uluslararası bir komployla karşı karşıya olduğunu belirterek, başta askerler olmak üzere her kesimden yardım istedi. Kutan, "Bülent Ecevit, ülke bağımsızlığını tehlikeye soktu" derken, tüm vatandaşları "uyanmaya" çağırdı. 
     Kutan grup toplantısında, Merkez Bankası Yasası’nda değişiklik yapan tasarıyı eleştirerek, "Böyle bir yasanın çıkmaması için her türlü direnme hakkımızı kullanacağız" dedi. Devlet Bakanı Kemal Derviş’in açıkladığı ekonomik programı da eleştiren Kutan şunları söyledi 
     "Kafası karışık bir program. Tespit ve teşhisler var ama yanlış. Programda halka dönük hiçbir şey yok, ulusal değil. Rejisör ve senaristi IMF olan bir film oynatılıyor. Kontrol dış güçlere, IMF ve Dünya Bankası’na geçti. Asker, Meclis, siyasi partiler, sivil toplum örgütleri ve işadamlarına, yani herkese sesleniyorum. Türkiye, uluslararası bir komployla karşı karşıyadır. Uluslararası bir sermayenin globalleşme oyununa gelmektedir. Dış politikada milli menfaatlerimize aykırı bazı tavizler vermemiz için baskılar artmaktadır." Kutan, "Türkiye’nin değerleri, zenginlikleri peşkeş çekilmek istenmektedir. Bu gidişle Türkiye önümüzdeki yıllarda çokuluslu şirketlerin, denetimi altına girme tehlikesindedir" dedi. 
     


 SİYASET 



hem de ifade verdi 












</TEXT>
</DOC>
