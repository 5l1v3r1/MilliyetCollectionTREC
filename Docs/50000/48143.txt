<DOC>
<DOCNO> 48143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/yasam/ayas.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanju bu sefer çizgiden çıkardı 
</HEADLINE>
<TEXT>

Bir zamanlar kalecilerin belalısı olan 'Kral' Tanju Çolak, bu kez hayatının müdafaasını yaptı ve bir insanı yaşam ile ölüm arasındaki o ince çizgiden aldı 
     ŞAKİR AYDIN İstanbul 

     O gece iyice içti Haydar Aktaş. Alkollü olarak bindiği taksiyi gece geç saatlerde Boğaziçi Köprüsü üzerinde durdurdu ve koşarak korkuluklara çıktı. 
     Görevli ekipler, köprüyü izleyen kameralardan durumu tespit edip olay yerine geldi. Ve her zaman ki süreç işlemeye başladı. Polisler intihar girişiminde bulunan Aktaş'ı ikna etmek için dil döküyor, o ise 'Yaklaşmayın, kendimi atarım' tehdidinde bulunuyordu. 
     Oldukça sinirli görünüyordu Haydar Aktaş. Önce basın mensuplarının görüntü almasına izin vermedi ama bir süre sonra fikrini değiştirdi. 
     
     Kral ikna etti 
     Bu sırada köprüden geçmekte olan eski futbolcu Tanju Çolak, birinin korkuluklarda durduğunu fark edince aracından inip olay yerine geldi. 
     Tanju'yu gören Aktaş sadece onun yanına gelmesine izin verdi. Bu arada Kral Aktaş’ın, sıkı bir Galatasaray taraftarı olduğunu öğrendi. 
     Bir süre konuştular ve Tanju 'konuya girdi...' "Galatasaraylı'yım diyorsun. Galatasaraylı'ya intihar etmek yakışmaz. Galatasaray bizi mutlu ediyor ve hayat bütün zorluklara rağmen devam ediyor..." 
     Tanju'nun bu sözleri üzerine ona dönerek "Seni seviyorum. Sana güveniyorum" diyen Aktaş'ın bir anlık dalgınlığından faydalanan polisler, onu ellerinden ve ayaklarından yakalayarak köprüye çektiler. 
     Korkuluklardan indirilen Haydar Aktaş, Köprü Koruma Şube Müdürlüğü'nde alınan ilk ifadesinden sonra Ortaköy Karakolu'na sevk edildi. 
     
En anlamlı golü bu oldu      Belki de bir insanın yeniden yaşama dönmesini sağladı Tanju Çolak. O an yaşadıklarını ise şöyle anlattı "Adamı korkuluklarda görünce indirebileceğimi düşündüm ve arabamdan indim. Bana 4 çocuğu olduğunu ve ölmek istediğini söyledi. Ben onu konuşturmaya çalışırken, polis de dalgınlığından faydalanıp onu içeriye çekmeyi başardı." 
     



 YAŞAM 


















</TEXT>
</DOC>
