<DOC>
<DOCNO> 11504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/soneko06.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
El konulan İktisat Bankası, Türkiye'nin 20. büyük bankası idi... 
</HEADLINE>
<TEXT>

     Tasarruf Mevduatı Sigorta Fonu'na devredilen İktisat Bankası, 1 katrilyon 2 trilyon 741 milyar liralık aktif büyüklükle Türkiye'nin 20. büyük bankası. 
     Türkiye Bankalar Birliği'nin 30 Eylül 2000 tarihli verilerine göre, 369.5 trilyon lira kredi hacmi bulunan İktisat Bankası, 73 trilyon 231 milyar lira öz kaynağa, 63 trilyon 688 milyar liralık ödenmiş sermayeye sahip. Banka, aynı dönemde 738 milyar lira kar açıkladı. 
     Avrupa ve Amerika Holding'in ana ortağı olduğu, Aksoy ailesine ait İktisat Bankası Fon'a devredildiğinde, eski Hazine Müsteşar Vekili Cüneyt Sel'in Yönetim Kurulu Başkanlığı, Tanju Oğuz'un Genel Müdürlüğü yönetiminde görev yapıyordu. 
     1999 yılı sonu itibariyle bankanın biri yurtdışında 62 şubesi, yurtdışı 2 mali iştiraki, bir temsilciliği ve 1.321 çalışanı bulunuyor. 1927 yılında Denizli'de genç girişimciler tarafından kurulan banka, 1984 yılında Aksoy ailesi tarafından satın alındı. 1984'e kadar çok şubeli mevduat bankası olarak faaliyet gösteren İktisat, bu tarihten sonra alanını ticari bankacılık olarak saptadı. 
     Bankanın internet sitesindeki bilgiye göre, Türkiye'nin dış ticaret işlemlerinde yaklaşık yüzde 10 payı olan banka, 1986 yılında Türkiye'nin ilk leasing şirketi İktisat Leasing'i kurdu. İktisat'ın kuruluşunda pay sahibi olduğu Factofinans da, Türkiye'nin ilk factoring şirketi olarak hizmete girdi. 
     İktisat Bankası ile birlikte Fon'a devredilen banka sayısı da 13'e yükseldi. 




</TEXT>
</DOC>
