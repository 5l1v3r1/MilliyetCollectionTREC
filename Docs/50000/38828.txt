<DOC>
<DOCNO> 38828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur13.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim reformu için Ankara'ya yürüyen velilere jandarma engeli 
</HEADLINE>
<TEXT>

     Eğitim sisteminde reform yapılması istemiyle İstanbul'dan Ankara'ya yürüyen öğrenci velileri Ümran Tanışıklı ve Nükhet Çağlar'ın Adapazarı-Akyazı arasındaki yürüyüşü, jandarma tarafından engellendi. 
     İstanbul Kozyatağı'ndan başlattıkları yürüyüşün üçüncü gününde, geceyi Adapazarı Öğretmenevi'nde geçirdikten sonra Akyazı'ya yürümek üzere D-100 Karayolu'na çıktılar. 
     Kendilerini destekleyen ve araçlarıyla takip eden öğrenci velileriyle birlikte basın açıklaması yapan Tanışıklı ve Çağlar, uygulanan sistem nedeniyle binlerce öğrencinin mağdur olduğunu belirttiler. 
     Milli Eğitim Bakanı Metin Bostancıoğlu'nun, Lise 1. sınıf öğrencilerinin sorumlu olarak bir üst sınıfa geçebileceği yönündeki açıklamasının, bundan yararlanan öğrencileri rahatlattığını bildiren Tanışıklı ve Çağlar, ''Ancak bu yetersizdir, diğer sınıflarda mağdur olan daha binlerce öğrenci var. En kısa zamanda bu öğrenciler için de rahatlatıcı karar alınmalıdır'' dediler. 
     Uzun vadede, eğitim sisteminin köklü bir reformdan geçirilmesi gerektiğini dile getiren Tanışıklı ve Çağlar, gerekli değişiklikler yapılıktan sonra sıkça yönetmelik değişikliği yapılmasının da engellenmesini istediler. 
     Basın açıklamasının ardından Akyazı'ya yürümek isteyen Çağlar ve Tanışıklı, jandarmanın engellemesiyle karşılaştılar. Kendilerine, karayolunda kazaya neden olabileceklerini, bu nedenle gidecekleri yere jandarma aracıyla götürüleceğini belirten görevlilere, ''Yolun kenarından dikkatli yürüyoruz, bir şey olmaz'' diyen Tanışıklı ve Çağlar'ın isteği, can güvenlikleri bulunmadığı gerekçesiyle kabul edilmedi. 
     Tanışıklı ve Çağlar, daha sonra jandarma aracına binerek Akyazı'ya gittiler. 
     
     






</TEXT>
</DOC>
