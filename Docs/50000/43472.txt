<DOC>
<DOCNO> 43472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur06.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki Hakk TV'nin yayınlarına RTÜK engeli.. 
</HEADLINE>
<TEXT>

     Almanya'nın Köln şehrinde bulunan Türkiye'ye yönelik yıkıcı nitelikte yayın yapan ve cihat çağrılarında bulunan Hakk TV'nin yayınları, RTÜK'ün girişimleri sonucu durduruldu. 
     Radyo ve Televizyon Üst Kurulu RTÜK Başkanı Nuri Kayış, Cemalettin Kaplan tarafından kurulan ve merkez ofisi Almanya'nın Köln şehrinde bulunan, İslami Cemiyet ve Cemaatler Birliği'nin yayın kuruluşu olan Hakk TV'nin Türkiye'ye yönelik yıkıcı nitelikte yayın yaptığını ve cihat çağrılarında bulunduğunu hatırlattı. 
     RTÜK olarak, bu televizyon kuruluşu hakkında Almanya Kuzey Ren-Westfelya Eyaleti üst kurulu nezdinde girişimlerde bulunduklarını anlatan Kayış, Alman yetkililerden Avrupa Sınır Ötesi Televizyon Sözleşmesi gereğince bu yayınların durdurulmasını talep ettiklerini bildirdi. 
     Geçtiğimiz günlerde Kuzey Ren-Westfelya Eyaleti Üst Kurulu'ndan kendilerine bir yazı geldiğini anlatan Kayış, yazıda, ''Hakk TV'nin yayın lisansı olmadığı halde yayın yaptığının tespit edildiği ve bu kuruluşun yayınlarının sona erdirilmesi için gerekli resmi işlemlerin başlatıldığının'' bildirildiğini söyledi. 
     RTÜK'ün daha önce PKK terör örgütünün yayınlarını aktaran Med TV'nin yayın lisansının iptali için İngiltere'deki yayın otoritesi nezdinde girişimde bulunarak bu yayınların durdurulmasını sağladığını hatırlatan Kayış, sözlerini şöyle tamamladı ''RTÜK, yurtiçinde olduğu gibi yurtdışında da Türkiye Cumhuriyeti'nin varlık ve bağımsızlığına, devletin ülkesi ve milletiyle bölünmez bütünlüğüne, Anayasa'nın genel esaslar kısmında yer alan ilkelere, toplumu şiddet, terör ve etnik ayrımcılığa sevkeden ve toplumda nefret duyguları oluşturmak isteyen yayınlara karşı duyarlılığını kararlılıkla sürdürmekte ve gerekli girişimlerde bulunmaktadır.'' 







</TEXT>
</DOC>
