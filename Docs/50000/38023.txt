<DOC>
<DOCNO> 38023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/spor/ygokberk.html </URL>
<DATE> 2001/08/20/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Kaliteye bak 
</HEADLINE>
<TEXT>

     BİLGİN GÖKBERK 

     Hani "kaliteli mal pahalı olurdu " Hem "pahalı", hem de "geç" hem de çok "güç" oluyor galiba. 
     Eksik olmasın Mustafa Denizli Hoca , bizim Beyoğlu’ndaki terzi Kerim ustayı geçti valla. 
     Hep prova, hep prova... 
     Bir türlü "takımı" göremiyoruz. 
     Oysa, geçen haftayı Fenerbahçe’nin yüceltilmesine ayırmıştık. "Kağıt üzerinde iki takımın tekniğini, kalitesini gücünü, iki boksöre verip ringe sürseniz, hakem maçı oynatmaz Fenerbahçe’yi hükmen galip ilan eder" gibilerinden yaklaşmıştık. Ayrıca, Glasgow karşısındaki "vatani göreve" uğurlama yemeğinde "hesabı" Fenerbahçe’ye ödetmek yakışık almaz diye hesaplamıştık. 
     İstanbulspor bile, işi "Siz zahmet etmeyin, biz Şükrü Saracoğlu’na gelip orada yeniliriz"e getirmişti de, Federasyon izin vermemişti. 
     Meğer yanılmışız...Eğer "takımı" ve "niyeti" saklamak diye birşey varsa bu işin profesörü Aykut hoca olmalı. 
     Mühendislik harikası Güngören Stadı’nda ilk yarı başladığında ben de, önümü kapatan ve sürekli renkten renge giren Başkan Aziz Yıldırım’ın ensesi izin verdiği nispette, İstanbulspor akınlarını izlemeye başladım. 
     Gol ümitlerini soldan inen Abdullah’ın derin ortalarına bağlayan Fenerbahçe’ye hep hüsran düşüyordu. Çünkü İstanbulspor’un iki savunması Bekir ve Saffet Oktay’a, Revivo’ya, Serhat’a tek top bırakmıyordu. Biz görüyorduk, ama önemli olan Denizli Hoca’ydı... 
     İkinci devre yeni bir takım, yeni ümitlerle başladı. Etkisiz Oktay yerini Andersson’a bırakmış, Johnson’un yerine Ogün katılmıştı. Enerji takviyesi yapmıştı Fenerbahçe. Ve ilk dakikalarda maçı İstanbulspor sahasına taşıdı. Seyirci heyecanlandı. 
     Ya sonra.. 
     Aynı tas aynı hamam... 
     Hamam dedik de, Fenerbahçe seyircisinin sinirleri bozuk olmasaydı bu maç için çok güzel bir tezahürat vardı 
     "Revivo takımı hamama götür." 
     



 SPOR 

























</TEXT>
</DOC>
