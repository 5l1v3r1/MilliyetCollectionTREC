<DOC>
<DOCNO> 26968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/spor/spo05a.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbola suni teneffüs 
</HEADLINE>
<TEXT>

Transferde büyük darbe yiyen kulüplerin imdadına Futbol Federasyonu yetişti. Sözleşme uzatma tarihi jet bir kararla FIFA toplantısından önceye çekildi 
     CEMAL ERSEN 

     FIFA’nın 15 Temmuz’daki toplantısında alacağı serbest dolaşım hakkı kararı futbol dünyasına bomba gibi düşerken, federasyon Profesyonel Futbol Talimatı’nda dün yaptığı değişiklikle sözleşme uzatma tarihini 5 gün geri çekti. Uzatma hakkını FIFA toplantısından önceye alan federasyon, satışa konan ancak hiçbir kulüple sözleşme imzalamayan oyuncunun bir yıl daha kulübünde kalmasını sağladı. 
     RESMİ Gazete’de yayınlanarak yürürlüğü giren değişiklik çerçevesinde, sözleşmesi biten ve FİFA’nın resmi kararının açıklanmasını bekleyen futbolcuların umutları da ortadan kalktı. Kulübüyle anlaşamayan ve serbest transfer hakkını elde etmek isteyen oyuncu, yeni talimata göre ya imza atacak, ya da kulübünün belirlediği bonservis bedelinin yüzde 20’sine 1 yıl daha aynı formayı giyecek. 
     TALİMAT değişikliği bugüne kadar bir başka kulüple prensip anlaşmasına varan veya resmi imza atan futbolcuları da kapsayacak. Bu futbolcular için kulübünün belirlediği bonservis ücreti ödenecek. Uzatma tarihi 5-10 Temmuz olarak belirlendiği için futbolcunun hülle yoluyla önce bir başka ülkeye gitmesi, ardından da Türkiye’de anlaştığı kulübe dönmesi de bu sezona mahsus engellenmiş olacak. 
     
Yabancıları kapsamıyor      TALİMAT değişikliği yabancı futbolcuları kapsamayacak. Sözleşmesi biten bu oyuncular için uzatma hakkı kullanılamayacak. Ancak bu oyuncunun yurt içinde bir başka kulübe transferi halinde, belirlenen bonservis ücreti eski kulübüne ödenecek. 
     



 SPOR 
























</TEXT>
</DOC>
