<DOC>
<DOCNO> 44358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun04.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını "Saddam, kimyasal ve biyolojik silahlarda yoğunlaşıyor" 
</HEADLINE>
<TEXT>

     Irak Devlet Başkanı Saddam Hüseyin'in, Iraklı üst düzey bilim adamlarından ''kimyasal ve biyolojik silahlar konusunda yoğunlaşmalarını'' istediği ileri sürüldü. 
     İngiltere'de yayınlanan Sunday Telegram gazetesinde, Irak'tan kaçan bir atom uzmanına dayanılarak verilen haberde ayrıca, Iraklı araştırmacıların da biyolojik ve kimyasal maddeleri insanlara bulaştırma yolları üzerinde çalışmalar yaptığı iddiası yer aldı. El Sabiri takma adını kullanan Iraklı uzmanın, Beyrut'tan yaptığı açıklamada ''Irak'ta ölüm yarattım. Kaçmak zorundaydım'' dediği kaydedildi. 
     Kendisinden yüzlerce karışık ve tehlikeli zehirli madde üzerinde incelemeler yapmasının istendiğini belirten Iraklı uzmanın, ''Sinir gazı, botulism ve şarbon hastalıklarını geliştirdik. Bir gün kristalleştirilmiş ve teneke kutulara yerleştirilmiş sarı ve yeşil renkte bir madde geldi. Birdenbire gizli servisten görevliler içeri daldılar ve maddeyi alarak hızla uzaklaştılar. Daha sonra gizli bir proje üzerinde çalıştıklarını öğrendim'' şeklindeki sözlerine yer verildi. 
     Bağdat'taki Nükleer Enerji Örgütü'nde çalıştığı belirtilen uzmanın, zehirli maddelerin mahkumlar üzerinde denendiğini ve öldürücü maddelerin insanlara bulaştırılma yolları üzerinde tasarımlar yapıldığını da söylediği kaydedildi. 
     El Sabiri, Iraklı uzmanların zehirli maddelerin insanlara bulaştırılması için kıtalararası füzelerin yanı sıra pilotsuz uçaklardan da yararlanmayı düşündüğünü sözlerine eklediği belirtildi. 
     






</TEXT>
</DOC>
