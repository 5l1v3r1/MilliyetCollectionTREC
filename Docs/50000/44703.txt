<DOC>
<DOCNO> 44703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/soneko12.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a ihracat 600 milyon dolara ulaştı 
</HEADLINE>
<TEXT>

     Türkiye'den Irak'a yapılan ihracatın 600 milyon dolara ulaştığı, yıl sonunda ise bu rakamın 800 milyon 
     dolara ulaşmasının beklendiği bildirildi. 
     Türkiye'nin Irak Büyükelçiliği Ticaret Müşaviri Şevket İlka, Türkiye'den Irak'a yapılan ihracat tutarının geçen yıllara göre önemli oranda artış gösterdiğini, Irak'a otomotiv, inşaat, sağlık, gıda, sanayi ürünleri ve tarım makinaları satışının sürdüğünü belirtti. 
     Irak'a geçen yıl 400 milyon dolar tutarında ihracat yapıldığını, bu yıl bu rakamın 800 milyon dolara ulaşmasının beklendiğini kaydeden İlkaç, şu bilgileri verdi 
     ''Irak yönetimi, Türk mallarına ve Türk müteahhitlerin yaptığı hizmetlere çok sıcak bakıyor. Bağdat'ta 2 hastane yapımını bir Türk firması aldı. Sağlık alanında açılan fuarda 80 milyon dolar tutarında tıbbi malzeme satışı bağlantısı sağlandı. 
     Karayollarında artık Türkiye'de yapılan kamyon, tır, otobüs ve kamyonetleri görmek mümkün. Otosan'ın sattığı tam donanımlı ambulanslar da Irak'ta hizmet veriyor. Türkiye'de üretilen jenaratörler ve bazı elektrikli aletler Irak'ta kolaylıkla müşteri bulabiliyor.'' Türk firmalarının, Irak'ta tarım ve sulama alanında da birçok projeye talip olduğuna işaret eden İlkaç, ''geçen yıl 400 milyon dolar olan yılık ihracat tutarının, bu yıl sonunda 800 milyon dolara ulaşmasını bekliyoruz'' dedi. 
     






</TEXT>
</DOC>
