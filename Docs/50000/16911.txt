<DOC>
<DOCNO> 16911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur03.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'ın iadesini ABD Adalet Bakanlığı kararlaştıracak 
</HEADLINE>
<TEXT>

     ABD'nin New York kentinde tutuklanan işadamı Cavit Çağlar'ın Türkiye'ye iade edilip edilmeyeceğine Amerikan Adalet Bakanlığı karar verecek. 
     Türkiye, Çağlar'ın tutuklanması ve iadesi için Ocak ayında ABD makamlarına başvurmuştu. 
     ABD'deki yasal prosedüre göre Çağlar'ın durumu, hakkındaki tutukluluk kararı sürse de, kefaletle ya da kefaletsiz serbest bırakılsa da, Türkiye'ye iadesi konusu ABD Adalet Bakanlığı yetkililerinin kararına bağlı olacak. 
     Bu süreçte Türkiye'nin, Çağlar'ın iadesine ilişkin talebinin gerekçeleri ABD Adalet Bakanlığı'nca incelenecek. Adalet Bakanlığı'nın, bu gerekçeleri haklı görmesi durumunda, Çağlar'ın iadesi gerçekleşebilecek. Aksi takdirde Çağlar ABD'de kalabilecek. 
     Öte yandan, hukukçular, iade sürecinin ne şekilde sonuçlanacağının şu anda belli olmamasına karşın, Çağlar'ın tutuklanmasının bile ABD makamları adına, atılan önemli bir adım niteliği taşıdığına dikkat çektiler. 
     ABD'nin bu tür durumlarda mesaisini ve kaynaklarını, tutuklanması talep edilen kişinin yakalanmasına harcamak zorunda olmadığını belirten hukukçular, ''Çağlar'ın tutuklanması önemli bir adım. Ancak ABD'nin, ikinci önemli adım olan Çağlar'ın iadesini gerçekleştireceği anlamına gelmek zorunda değil. Kararı, ABD makamları verecek'' yorumunda bulundular. 
     
     




</TEXT>
</DOC>
