<DOC>
<DOCNO> 40677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur14.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Yermez cinayette kullandığı bıçağı çıkarıp polise verdi 
</HEADLINE>
<TEXT>

     Üzeyir Garih cinayeti zanlısı Yener Yermez bugün cinayet tatbikatı yaptırılmak üzere götürüldüğü Eyüp Mezarlığı'nda olayda kullandığı bıçağın yerini polise gösterdi. 
     Yüzlerce polisin 11 gündür aradığı bıçağın, olay yerinin 10 metre ilerisinde bir merdivenin altında durduğu görüldü. 
     Tatbikat yapılıyor 
     İşadamı Üzeyir Garih'in öldürülmesiyle ilgili ''katil zanlısı'' olarak yakalanan er Yener Yermez'e, cinayet mahallinde tatbikat yaptırılıyor. 
     ''Akrep'' olarak bilinen zırhlı polis aracıyla Eyüp Mezarlığı'nın yanındaki otoparka getirilen Yermez, bir süre mezarlık içinde ve çevresinde güvenlik önlemlerinin tam olarak sağlanması için bekletildi. 
     Tatbikata katılan İstanbul Emniyet Müdür Vekili Hasan Özdemir de, ''Yermez'e soru sorulmaması, aksi takdirde tatbikatı izlemelerine izin verilmeyeceği'' konusunda basın mensuplarını uyardı. 
     Gerekli önlemlerin alınmasının ardından çelik yelek giydirilmiş olarak zırhlı araçtan çıkarılan Yermez'e, bir süre otoparkta bekletilerek bazı sorular yöneltildi. 
     Yener Yermez, daha sonra işadamı Garih'in öldürüldüğü, Küçük Hüseyin ile Mareşal Fevzi Çakmak'ın kabirlerinin bulunduğu yere doğru götürüldü. 
     Akşam saatlerinde bir açıklama yapan İstanbul DGM Cumhuriyet Savcısı Bekir Raif Aldemir, işadamı Üzeyir Garih'in katil zanlısı olarak yakalanan er Yener Yermez'in suçunu itiraf ettiğini bildirdi. 
     

</TEXT>
</DOC>
