<DOC>
<DOCNO> 14793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo11.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu La Gazzatte dello Sport'a konuştu... 
</HEADLINE>
<TEXT>

     Galatasaray Teknik Direktörü Mircea Lucescu, ''Turu geçmek için yüzde 50 olasılığımız var. San Siro'da İtalyan futbolu karşısında final oynamak yeniden başarılar kazanma açısından güzel olur'' dedi. 
     La Gazzatte dello Sport gazetesinde yer alan röportajda Lucescu, Galatasaray'da kendisi açısından dönüm noktasının futbolculara bağırdığı zaman başladığını belirtti. 
     ''1984 yılında milli takımda birlikteyken bir daha yapmadığım gibi Hagi ve Jardel ile çok sert kavga ettim. Onlara çok şey söyledim. Gitmek istiyorlardı, ama tersine beni anladılar ve benim istediğim gibi oynadılar'' diyen Lucescu, Real Madrid karşısında takımının galibiyeti hakkıyla kazandığını savundu. 
     Rumen teknik direktör, Türkiye'de hakem Collina'nın şans getirdiği ve Galatasaray'ın onun yönettiği 4 maçta 4 galibiyet aldığının konuşulduğunu ve rövanşta Collina'nın olmamasının şansızlık olduğunu ifade etti. 
     Real Madrid karşısında turu geçme olasıklıklarını yüzde 50 olarak gösteren Lucescu, ''Bu turdan çıkanın final oynayacağına ikna oldum. Eğer Real Madrid'i elersek, Bayern Münih'le karşılaşabliriz ve Münih'te stadın yarısı Türk olacak. Bu noktadan sonra düş devam ederse Milano'da Deportivo ile karşılaşacağız. Çünkü bence diğer takımlardan daha güçlü'' dedi. 
     Simoni'nin İnter'de en iyi teknik direktör seçildiği yılın sonrasında İnter'e geldiğini ve zavallı bir Rumen olarak televizyonların kendisiyle konuşmayı bile kabul etmediğini anlatan Lucescu, Galatasaray'da da UEFA Kupası'nı kazanmış Fatih Terim'in arkasından göreve gelmesinin zorluklar içerdiğini ve Şampiyonlar Ligi'nde ilk turu geçene kadar kendisine olan güveni sağlayamadığını kaydetti. 
     Lucescu, ''Daha sonra beni kabul ettiler ve sevdiler. Beni son sultan diye çağırıyorlardı ama son sultan çok fazla kişiyi öldürdüğü için bu lakabı sevmiyordum. Şimdi bana Luci diyorlar. Ve benim hoşuma gidiyor'' dedi. 
     Emre konusunda İnter'in sabırlı olup beklemesi gerektiğini, çünkü çok genç olduğunu belirten Galatasaray Teknik Direktörü, Okan için ''Önceden iddialı bir futbolcu. Pres yapma konusunda olağanüstü, ondan dolayı teknik incelikleri istemesine gerek yok'' görüşünü dile getirdi. 
     Futbolcuların ekonomik kriz yüzünden paralarını uzun süredir alamadıklarını da ifade eden Lucescu, şöyle devam etti 
     ''Burada problem kazanmak değil, birlik ve konsantre olmak. Ekonomik problemlerden dolayı futbolcular kendi biçimlerinde grev yapıp, antremanlara geç gelebiliyorlar. Durumun daha kötüye gitmesini önlemek için kendi aylığımdan vazgeçtim ve bu şekilde Temmuz ayından beri 1 lira bile görmüyorum. Çeyrek finalde olmak bence bir olay ve kariyerimdeki en büyük mucize.'' 
     La Gazzetta dello Sport da haberinde Türkiye'deki ekonomik krizden bahsederek, ''Tüm ülke ekonomik krizden endişe duyarken, Galatasaray gazetelerin birinci sayfalarına ve televizyonlar olumlu bir haber hediye etti. İşte Türkiye'nin diğer yüzü, kara bulutların arasından bile gülmeyi başarıyor'' yorumunda bulundu. 




</TEXT>
</DOC>
