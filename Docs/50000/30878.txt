<DOC>
<DOCNO> 30878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sonspo07.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş idmanında Ahmet ve Nihat şovu... 
</HEADLINE>
<TEXT>

     Beşiktaş, 9 Temmuz Pazartesi günü başlayacak Almanya kampı öncesi, İstanbul'daki son çalışmasını yaptı. 
     Fulya Tesisisleri'nde, teknik direktör Christoph Daum yönetiminde gerçekleştirilen ve yaklaşık 1,5 saat süren antrenmanda futbolcular, kondisyon ve ikili gruplar halinde yapılan koşunun ardından, çift kale maç yaptılar. 
     Antrenman maçı sırasında, teknik direktör Daum oyunu sık sık durdurarak, futbolcuları yaptıkları hatalar konusunda uyarırken, Nihat ve Ahmet Dursun attıkları gollerle dikkat çektiler. 
     İdmana, hafif sakatlıkları bulunan futbolculardan Yasin katılmazken, Stavrum ile Ahmet Yıldırım ise kondisyon çalışmasının ardından, çalışmayı yarıda bıraktı. 
     Ayrıca, Afrika Kupası maçları nedeniyle yeni sezon hazırlıklarına geç katılan kaleci Shorunmu takımdan ayrı yaptığı düz koşunun ardından, çalışmasını salonda sürdürdü. 
     Diğer yandan, siyah-beyazlıların antrenmanını kulüp asbaşkanı Yıldırım Demirören ile menajer Sinan Engin de tesislerden izledi. 
     Yarın izin yapacakları açıklanan Beşiktaşlı futbolcular, 9 Temmuz Pazartesi günü kamp ve hazırlık maçları için Almanya'ya gidecek. 






</TEXT>
</DOC>
