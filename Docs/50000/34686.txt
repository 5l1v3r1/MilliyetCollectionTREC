<DOC>
<DOCNO> 34686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/spor/spo09.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     İtalya’da devam 
     AVRUPA Şampiyonası’na hazırlanan Basketbol Milli Takımı, üçüncü dönem kamp çalışmaları için dün İtalya’ya gitti. 4 Ağustos’a kadar Bormio kentinde kalacak olan Ay - Yıldızlı ekip, bu süre içinde Bosna Hersek, Ukrayna ve İtalya ile özel maçlar oynayacak. 
     
     Milan’a takviye 
     FATİH Terim’in takımı Milan, savunmasını, Danimarkalı Martin Laursen’i transfer ederek güçlendirdi. Terim, 24 yaşındaki Laursen’i, Şifo Mehmet’in jübilesi nedeniyle Beşiktaş ile cumartesi İstanbul’da yapacakları hazırlık maçında denemeyi umduğunu söyledi. 
     
     Agassi şampiyon 
     ABD’nin Los Angeles kentindeki Mercedes Benz Kupası tenis turnuvasında mutlu sona Andre Agassi ulaştı. Agassi, finalde vatandaşı Pete Sampras’ı 6 - 4 ve 6 - 2’lik setlerle yendi. ABD’li raket böylece, Avustralya Açık, Ericsson Açık ve Indian Wells turnuvalarının ardından bu sezon dördüncü zaferine ulaştı. 
     
     Zünbül beşinci 
     DÜNYA Gençler Laser Radyal Sınıfı Yelken Şampiyonası’nda, Türk sporcu Güray Zünbül, 5. oldu. İspanya’nın Barcelona kentinde sona eren şampiyonada, bayanlarda ise Tuğçe Subaşı 10. sırada yer aldı. Diğer Türk sporcuların sıralamadaki yerleri ise şöyle Deniz Çınar 69., Sait İzmit 78., Arif Ayaz 81., Barış Aytan 162., Efe Kuyumcu 183. 
     
     Havuzda şölen 
     TÜRKİYE Yüzme Şampiyonası, rekor katılım ve yeniliklerle yarın Ataköy’de start alacak. Beş gün sürecek şampiyonaya 16 ilden 57 kulübe mensup 948 sporcu katılacak. 97 kişilik kadrosuyla Galatasaray ve 83 kişiden oluşan Fenerbahçe, ezeli rekabeti yine havuza taşıyacak. Şampiyonada ilk kez A ve B finali yüzülecek. Akdeniz Oyunları ile olimpik program seçmeleri de yapılacak. 
     
     Tolon zirvede 
     TÜRKİYE Ralli Şampiyonası’nın 4. ayağı olan Pirelli Rallisi’ni F2 kategorisinde zirvenin iddialı ismi Hakan Tolon ilk sırada tamamladı. Ford Focus F2 Grup N ile Burak Çukurova ise N3 sınıfında ikinci, Ford Ka Maxi ile Yener Gülünay A5 birincisi oldu. 
     
     Altay penaltılarla 
     İZMİR TSYD Ege Turnuvası’nın ilk maçında Aydın, Buca’yı normal süresi 1-1 biten karşılaşmada penaltılarla 4-2 yendi. İkinci maçta da 90 dakika 2-2 bitti. Göztepe’yi penaltılarla 6-5 yenen Altay yarı finalist oldu. 
     



 SPOR 






















</TEXT>
</DOC>
