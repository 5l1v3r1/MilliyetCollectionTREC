<DOC>
<DOCNO> 47512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun18.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara birlikleri, Mezar-ı Şerif alındıktan sonra buraya yerleşecek 
</HEADLINE>
<TEXT>

     Afganistan'da Taliban güçlerine karşı savaşan General Raşit Dostum'a bağlı birliklerin Mezar-ı Şerif kentini almaları halinde, ABD ve müttefiklerine bağlı kara birliklerinin bu kente yerleştirileceği ileri sürüldü. 
     Tacikistan'daki askeri kaynakların, Rus İnterfaks ajansına verdikleri bilgiye göre, Taliban karşıtı Kuzey İttifakı ile ABD askeri temsilcileri arasında yapılan görüşmelerde, Mezar-ı Şerif'in ele geçirilmesi halinde, kentin ABD ve müttefiklerince kullanımı üzerinde duruldu. 
     Bir kaynak, ''Kentin ele geçirilmesinden sonra buraya müttefiklere bağlı kara birlikleri yerleştirilecek'' dedi. 
     Bu kaynaklara göre stratejik öneme sahip bu kent yakınlarında birkaç gündür süren çatışmalarda, Dostum güçleri bazı başarılar elde ettiler ve havaalanının bir kısmına hakim hale geldiler. İtar-Tass ajansı da kentteki birliklerini takviye etmekte olan Taliban güçlerinin dün bir karşı saldırı düzenlediklerini, ancak başarısızlığa uğradıklarını duyurdu. 
     






</TEXT>
</DOC>
