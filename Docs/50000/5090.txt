<DOC>
<DOCNO> 5090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/siyaset/siy10.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Recai Kutan'dan içtüzük uyarısı 
ANKARA Milliyet 
     FP Genel Başkanı Recai Kutan, içtüzükle ilgili görüşmelerde "hükümetin terör estirdiği", muhalefetin de "demokratik direnme" hakkını kullandığını söyledi. Kutan, "Hükümet bu değişikliği tekrar getirmemelidir. Eğer gelirse yine direniriz" dedi. Hükümetten iç tüzük değişikliğinin geri çekilmesini isteyen Kutan, "Bu teklifin artık müzakere edilmesi caiz değildir. En büyük hata Meclis yönetimindedir" diye konuştu. 
     
     Yüksek kürsüyü mimarlar istemedi 
SALİHA ÇOLAK Ankara 
     TBMM Genel Kurulu'ndaki kavganın ölümle sonuçlanmasının ardından konuşmacı kürsüsünün yükseltilmesi yeniden gündeme geldi. Meclis Başkanlığı'nın bu yöndeki isteklerine Ural Mimarlık, şu cevabı vermişti "Oturumda gösterilecek tepkilere karşı koruma endişesi taşıyan bir tasarım kriteri olamaz. Belki polisiye bir önlem alınabilir." 
     
     Ölümlü kavganın komutanı mı var 
ANKARA Milliyet 
     FP Genel Başkan Yardımcısı Mehmet Bekaroğlu, Meclis'te DYP'li Fevzi Şıhanlıoğlu'nun ölümüyle sonuçlanan kavgayı "biri"nin komutan edasıyla yönettiğini iddia ederek, "Ancak henüz bu ismi açıklamıyoruz" dedi. Bekaroğlu, MHP grup başkanvekillerinin "suçluluk psikolojisi"yle sağa sola saldırdığını öne sürerek, bu suçluluk psikolojisinin, sadece Meclis'te yaşanan saldırı ve Şıhanlıoğlu'nun ölümünden kaynaklanmadığını belirtti. 
     
     Tartışma sırasında ateş de edilmiş 
GÜNSELİ ÖNAL Ankara 
     MHP’li Yusuf Kırkpınar, kavgada bir el ateş edildiğini öne sürdü. Kırkpınar, Genel Kurul Salonu'nda boş bir kovanla şarjör bulunduğunu belirterek, Şıhanlıoğlu'nun silahında ve kovanlarda balistik inceleme yapılmasını istedi. Kırkpınar, silah iddiasına gerekçe olarak, "Silah çekilerek içeriye girilmiş. Ben de 'Pat' diye bir ses duydum. Silah sesi gibiydi" dedi. 
     
     MHP'nin suçladığı vekil ABD'de çıktı 
ANKARA Milliyet 
     MHP Grup Başkanvekillerinin, Çiller'den aldıkları talimatla gerginlik yaratmakla suçladığı vekillerden Fetullah Gültepe, Amerika’dan açıklama gönderdi. Gültepe yaptığı yazılı açıklamada, 7 Ocak'tan bu yana ABD'de olduğunu bildirerek, Meclis Başkanlığı'na bu durumu önceden bildirmiş olmasına rağmen MHP'nin kavgalı oturumdan kendisini sorumlu tutmasını, "hayret, ibret ve nefretle" karşıladığını vurguladı. 
     


 SİYASET 













</TEXT>
</DOC>
