<DOC>
<DOCNO> 2807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/soneko12.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarı Tüzmen Ermeni Tasarısıyla ilgili olarak "Ticaretimizi ona göre yönlendireceğiz" 
</HEADLINE>
<TEXT>

     Dış Ticaret Müsteşarı Kürşad Tüzmen,Fransa Ulusal Meclisi'nde kabul edilen sözde Ermeni Soykırım Yasa Tasarısı ilgili olarak, ''Ticaretimizi ona göre yönlendireceğiz'' dedi. 
     Tüzmen, DEİK tarafından İstanbul'da düzenlenen ''Dış Ekonomik İlişkilerdeki Darboğazlar ve Gelecek Dönem Beklentileri'' konulu çalışma toplantısının ardından, basın mensuplarının konuya ilişkin sorularını yanıtladı. 
     Tüzmen, herşeye hazırlıklı olduklarını ve kendi metodları bulunduğunu belirterek, ''Bugüne kadar çalışmalarımız AB normları çerçevesindeydi. Biz de ticaretimizi ona göre yönlendireceğiz'' dedi. Kürşad Tüzmen, ithalatın artık dış politika aracı olduğunu sözlerine ekledi. 
     Türkiye İhracatçılar Meclisi TİM Başkanı Okan Oğuz da, tasarının kabul edilmesini ''çok büyük bir haksızlık'' olarak değerlendirdi. 
     Tasarının kabul edilmesinin dış ticarete etkisinin sorulması üzerine de, ''İki ülke arasında ticari ilişkiler yüksek oranda gerçekleşiyorsa, o ülkeler arasındaki ticari sorunlar o kadar zamanda ortadan kalkıyor. Bunun örnekleri daha önce Almanya ve İtalya'yla yaşandı'' dedi. Türkiye'nin milli gururu ve haysiyetinin hiçbir şekilde zedelenemeyeceğini ifade eden Oğuz, ''Bu haksız uygulamanın kısa zamanda düzelmesi bir kenara ticarete etkilerinin de umulan gibi olacağını düşünmüyorum'' şeklinde konuştu. 
     Türk-İspanyol İş Konseyi Başkanı ve Türk-Amerikan İşadamları Derneği TABA Yönetim Kurulu Başkanı Zeynel Abidin Erdem ise Fransa'nın Türkiye'den önce Kuzey Afrika'da yaptıkları soykırıma bakması gerektiğini ifade ederek, ''Bu yapay, sun'i soykırıma karşı Türk milleti taraftar toplamalı, atağa geçmeli ve karşı saldırıya geçmelidir. Aksi takdirde bu tez bütün dünyaya yayılacaktır'' uyarısında bulundu. 
     Erdem, tasarının kabul edilmesini kınayarak, Türk işadamlarının, siyasetçilerin tasarının kabul edilmesine karşı alacağı tavrın yanında olacaklarını bildirdi. İstanbul Sanayi Odası İSO Başkanı Hüsümettin Kavi de, Ermeni tasarının çok uzun yıllardır Türkiye'nin gündeminde olduğunu belirterek, ''verilen karar, Fransa'nın kendi uygulamasıdır. Biz ülkeler arasındaki ticari ilişkilerimizi geliştirdikçe, tarihten bugüne kadar ertelenmiş sorunlar birer birer aşılacaktır'' dedi. 




</TEXT>
</DOC>
