<DOC>
<DOCNO> 45176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/spor/aspo.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan nasıl kurtulur 
</HEADLINE>
<TEXT>

Gaziantep’ten, Beşiktaş’a 8.5 milyon dolara transfer olmuştu. Ancak üç sezon bekleneni veremedi, bu yıl Galatasaray’a geçti. Cim - Bom’da da esamesi okunmuyor, 18 kişilik kadroya bile giremiyor 
     Özel Haber BİLAL MEŞE 

     Astronomik rakam 
     İNEGÖLSPOR’DA başlayan futbol yaşamının ardından, Ümit Milli Takımı’nda dikkatleri çekmişti ilk kez. Sonra Gaziantepspor forması altındaki başarılı futboluyla, büyüklerin listesindeki yerini aldı. 1998 - 99 sezonundan önce İstanbulspor ile Beşiktaş, onu almak için adeta yarışa girdi. Sonunda Beşiktaş kazandı, 8.5 milyon dolar gibi astronomik bir rakama Kartal’ın yeni umudu oldu. AYHAN AKMAN artık İstanbul’un kanatları altındaydı. 
     
     Galatasaray’da kayıp 
     TOSHACK, onun için ödenen paraya takmıştı bir kere. Hiç yardımcı olmadı Ayhan’a, aksine eleştirdi. Genç futbolcu duygusaldı, hem baskının altında ezildi, hem de sakatlıklardan yaka silkti. Üç sezonda sadece 67 kez forma giyebildi. Bu sezon Galatasaraylı oldu. Ama Florya’da da kayıplara karıştı. İki maçta 50 dakika boy gösterdi o kadar. Şimdilerde ilk 18’e bile giremiyor ve futbol camiası aynı soruyu soruyor AYHAN NASIL KURTULUR 
     

</TEXT>
</DOC>
