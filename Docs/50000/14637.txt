<DOC>
<DOCNO> 14637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur16.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Selim Edes, hileli iflas suçundan zaman aşımıyla kurtuldu 
</HEADLINE>
<TEXT>

     İşadamı Selim Edes hakkında, ''hileli iflas'' suçundan 2 ile 5 yıl arasında ağır hapis cezası istemiyle açılan dava, ''zaman aşımı'' nedeniyle ortadan kaldırıldı. 
     İstanbul 2. Ağır Ceza Mahkemesi'ndeki duruşmaya, Türkiye'ye döndükten sonra bu suçtan gıyabi tutukluluğu kaldırılan sanık Selim Edes katılmadı. Duruşmada esas hakkındaki görüşünü açıklayan Cumhuriyet Savcısı, iddianamede belirtilen suç tarihlerinin 25 Temmuz 1989 ve 4 Aralık 1992 olduğunu kaydederek, suç tarihlerinin üzerinden TCK'nın 102 4 ile 104 2. maddelerinde yer alan 7.5 yıldan daha uzun bir zaman geçtiğini bildirdi. 
     Savcı, bu nedenle Edes hakkında açılan kamu davasının ''zaman aşımı'' nedeniyle ortadan kaldırılmasını talep etti. Bu isteme uyan mahkeme heyeti, Selim Edes hakkında ''hileli iflas'' suçlamasıyla açılan davanın, ''zaman aşımı'' dolayısıyla ortadan kaldırılmasına karar verdi. 




</TEXT>
</DOC>
