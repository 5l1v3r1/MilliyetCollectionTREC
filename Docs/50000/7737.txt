<DOC>
<DOCNO> 7737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sontur12.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan Valilik'lerden 'ekonomik canlanma' için tedbir almalarını istedi 
</HEADLINE>
<TEXT>

     İçişleri Bakanı Sadettin Tantan, çeşitli nedenlerle kapanan ve eksik kapasite ile çalışan işletmelerin yeniden açılması veya tam kapasite ile faaliyete geçirilmesi için, valiliklerden bir dizi tedbir almalarını istedi. 
     Tantan, kapanan veya eksik kapasite ile çalışan küçük, orta ve büyük işletmelerin yeniden açılması veya eksik kapasite ile çalışan işletmelerin tam kapasite ile üretime geçirilmeleri için 81 il valisine almaları gereken tedbirleri içeren bir genelge yayımladı. 
     Bakan Tantan, genelgesinde, bu konuda yapılacak çalışmaların ekonomik canlılık yaratacağı ve işsizliği azaltacağı gibi emniyet ve asayişin sağlanmasına katkısı olacağını vurguladı. 
     Üretim ve istihdam payları ile ülke ekonomisine önemli katkıları olan küçük, orta ve büyük işletmelerin çeşitli nedenlerle bazı illerde tam kapasite ile çalışmadıkları ve kapandıkları, bu işyerlerinde çalışan işçilerin de işlerini kaybettiklerinin anlaşıldığını belirten Tantan, şunları kaydetti 
     'Bu nedenle 5442 sayılı İl İdaresi Kanunu'nun 9'uncu maddesinin E bendi gereğince ilin her yönden genel idare ve genel gidişini düzenlemek ve denetlemekle sorumlu olan valilerimiz tarafından, Sorumluluk bölgelerindeki özellikle özelleştirilen ve özelleştirilmesi planlananlar başta olmak üzere küçük, orta ve büyük işletmelerin eksik kapasite ile çalışma ya da kapanma nedenleri tespit edilecektir. 
     Bu tespit yapılırken, Hazine ve DPT Müsteşarlıkları, KOSGEB, üniversiteler ve uzman kişilerin yardımlarını da alarak işletme sahipleri ve ilgili kuruluşlarla Sanayi ve Ticaret Odaları ve varsa İhracatçı Birlikleri başta olmak üzere gerekli işbirliği yapılacaktır. 
     Belirlenen sorunlardan mahalli nitelikte olanların çözümüne yönelik tedbirler ivedilikle alınacaktır. Mahallinde çözülemeyen sorunların giderilmesi yönünde gerekiyorsa yeni modelleri de kapsayacak şekilde öneriler geliştirilecektir. Yürürlükteki mevzuat hükümlerine uygun olarak sermaye ve işgücünü ülke ekonomisinin hizmetine sunan ve ödedikleri vergilerle kamu kesimine önemli katkılar sağlayan işadamları ve işletmeler süreklilik arz edecek şekilde desteklenecektir.'' 
     Bakan Tantan, Bakanlık tarafından yapılacak değerlendirme ve çalışmalar için illere gönderilen, ''Çeşitli Nedenlerle Kapanan İşletmeler'' ve ''Çeşitli Nedenlerle Eksik Kapasite ile Çalışan İşletmeler'' formlarının 31 Aralık 2000 tarihi itibariyle son 5 yılı kapsayacak şekilde doldurularak, cd'ye kaydedilmesini ve Bakanlığa gönderilmesini talep etti. Tantan, illerde yürütülen çalışmalar ve alınan önlemlerle ilgili 30 Mart'a kadar İçişleri Bakanlığı'na bilgi verilmesini de istedi. 




</TEXT>
</DOC>
