<DOC>
<DOCNO> 44496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun15.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times "Afganistan dışında uçuş eğitimli 14 terörist var" 
</HEADLINE>
<TEXT>

     İngiltere'de yayın yapan The Times gazetesi, Afganistan Havayolları Ariana'da pilotluk yapan, ancak daha sonra ülkesinden kaçan Rasul Parvaz adlı pilotun, Afganistan'da uçuş eğitimi alan 14 teröristin hala Batı'da bulunduklarını söylediğini bildirdi. 
     Gazete, özel olarak seçilip eğitildiği belirtilen bu teröristlerin tümünün bir Boeing yolcu uçağını uçurabilecek durumda olduklarını ve Afganistan'daki gizli bir hava üssünde eğitildikten sonra çeşitli Avrupa ülkeleri ve ABD'ye gittiklerini yazdı. 
     Bu teröristlerin en az 7'sinin son derece akıcı İngilizce konuştuklarına dair iddialara da yer veren gazete, 14 kişilik ekibin Afganistan'dan ayrılmalarından bu yana en az 1 yıl geçtiğini de kaydetti. 
     Dünya çapındaki bütün güvenlik ve istihbarat birimlerinin FBI'ın isteğiyle bu kişilerin peşine düştüğünü belirten The Times, Afganistan Havayolları'nın kıdemli pilotlarından biri olan Rasul Parvaz'ın, kendisi ve aralarında bir Pakistanlı emekli askeri pilotun da bulunduğu 3 pilot arkadaşının Taliban'ın emriyle bu teröristlere uçuş eğitimi verdiklerini söylediğine işaret etti. 
     Rasul Parvaz, eğitimdin sonra Afganistan dışına giden bu kişilere ne olduğunu bilmediğini de belirtti. 
     Kaptan Parvaz'ın bu ifadesinde FBI'ı en çok rahatsız eden unsurun, 14 teröristin iyi İngilizce konuşan, eğitimli, yakışıklı ve sosyal 
     tiplerden seçilmelerinin yanı sıra ''son derece fanatik kişiler'' diye tarif edilmeleri olduğunu da belirten gazete, bir FBI görevlisinin, ''bu kişileri mutlaka, yeni bir facia daha yaşanmadan önce bulmalıyız'' dediğine işaret etti. 
     Pilot Rasul Parvaz'ın bu 14 kişinin milliyetleri hakkında da bilgi verdiğini belirten The Times, ekibin çoğunluğunun Afganlardan oluştuğunu, ancak Pakistan ve bazı Ortadoğu ülkelerinin vatandaşlarının da bu terör timinde yer aldıklarını bildirdi. 
     






</TEXT>
</DOC>
