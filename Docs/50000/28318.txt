<DOC>
<DOCNO> 28318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur23.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka koruması kasadaki milyarlarca lirayı sokakta dağıttı 
</HEADLINE>
<TEXT>

     Emlakbank Kocamustafapaşa şubesi'nde güvenlik görevlisi olarak çalışan bir kişi, öğle tatili sırasında kasada bulunan milyarlarca lirayı sokakta gelip geçenlere dağıttı. 
     Uzun süredir Emlakbank'ta çalışan ve bankanın kapanmasıyla işsiz kalmaktan korkan Arif Korkut son günlerde bunalıma girdi. 
     Arif Korkut bugün öğle tatilinde içeride sadece bir bayan çalışanın bulunduğu sırada üzerinde anahtar bulunan kasayı açtı. Kasada poşet içinde duran milyarlarca lirayı alan Korkut sokağa çıktı. 
     Yoldan geçenlere şaşkın bakışlar altında avuç avuç para veren Arif Korkut, kendisine engel olmaya çalışan banka memuresine bir el ateş edip kolundan hafif yaraladı. 
     Olay yerine gelen polis ekipleri banka güvenlik görevlisini gözaltına aldı. Sokakta dağıtılan paranın 4 milyar 250 milyon lirası geri toplandı. Ancak güvenlik görevlisinin toplam ne kadar para dağıttığı henüz saptanamadı. 







</TEXT>
</DOC>
