<DOC>
<DOCNO> 11740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/ekonomi/eko02.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Deppler ön anlaşmaya geldi 
</HEADLINE>
<TEXT>

Hafta sonunda ön anlaşma hazırlanıp, gerekli kaynak miktarı belirlenecek 
     ANKARA Milliyet 

     Uluslararası Para Fonu IMF Avrupa Bölümü Başkanı Michael Deppler, bir çerçeve anlaşması yapılması için dün Ankara’ya geldi. 
     Deppler, havalaalanında gazetecilerin soruları üzerine hafta sonunda, ekonomik programın ön anlaşması üzerinde çalışmak için Türkiye’ye geldiğini söyledi. Burada IMF Ankara Temsilcisi Odd Per Brekk’in ekonomideki önlemleri içeren kalın bir dosyayı Deppler’e verdiği dikkat çekti. Deppler havaalanından oteline giderken dosyasını okudu. 
     
IMF’den destek      Bu arada IMF sözcüsü David Hawley’in Washington’da yaptığı açıklamada da IMF’nin, Türkiye’nin çarşamba günü açıkladığı acil önlemler paketini desteklediği belirtildi. Açıklamada Deppler’in Türkiye’deki temaslarında IMF tarafından desteklenebilecek bir programa yönelik görüşmeler için bir çerçeve anlaşmasına varılmasının hedeflendiği kaydedildi. Hawley, "Bu çerçevenin önümüzdeki birkaç gün içinde hazır olacağını ve hemen ardından program üzerindeki görüşmelere başlayacağımızı umuyoruz" dedi. 
     
Kaynak bankalara      Çerçeve anlaşma için görüşmelerin pazartesi günü sonuçlandırılarak, aynı gün öncelikle önlemler paketi için gerekli olan kaynağın miktarının da belirlenmesi hedefleniyor. 
     Yetkililer, önceliğin bankacılık sektöründe olduğunu belirterek, kamu bankalarının ve Fon bankalarının faiz maliyetlerinin 15 katrilyonlirayı bulduğunu, üç kamu bankasının sermaye arttırım ile birlikte 18 katrilyon liraya ihtiyaç bulunduğunu kaydediyor. 
     Yetkililer, bu tutarın ne kadarının IMF, ne kadarının da iç kaynaklardan karşılanacağının da pazartesi günü belirleneceğini vurguluyor. Belirlenecek rakamın, G - 7 ülkeleri çerçevesinde, uluslararası bankalardan sağlanacak büyük miktarlı bir sendikasyon kredisine de zemin oluşturacağı belirtiliyor. 
     
Ecevit ABD derhal devreye girmeli      Başbakan Bülent Ecevit, ABD ve Avrupa Birliği’nce AB verilen sözlerin somut yardım adımlarına dönüşmemesinden yakınırken "acil destek" çağrısı yaptı. Ecevit, NTV’ye verdiği demeçte, "ABD bir an önce etkin şekilde devreye girmeli. Başkan Bush Üsküp gezim sırasında beni ve ardından Cumhurbaşkanı Sezer’i arayıp desteğini dile getirdi. Şimdi bu sözlerin somut sonuçlarını bekliyoruz" dedi. ABD ve AB’nin önce diğerinin adım atmasını beklediğini söyleyen Ecevit, "G - 7 ülkelerinin bekleyişi de sürüyor. Ancak Türkiye’yi ihmal edemezler. Türkiye için zaman da çok önemli. IMF ile görüşmelerde görüşlerimiz daha somut olacak" diye konuştu. 
     


 EKONOMİ 















</TEXT>
</DOC>
