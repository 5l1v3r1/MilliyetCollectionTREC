<DOC>
<DOCNO> 20075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/guncel/gun02.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖLDÜRDÜKLERİ YETMİYOR 
</HEADLINE>
<TEXT>
UKRAYNA bir de mermi parası istiyor 
Ukrayna mahkemeleri öldürdüğü Türk balıkçısı Çınar’ın ailesinden yakıt ve mermi parası da dahil olmak üzere 460 bin dolar istiyor 
     MUSTAFA BAKACAK İstanbul 

     Karasularında kaçak avlandığı gerekçesiyle "Şerif Çınar" teknesini ateş açıp batıran, kaptan Durmuş Çınar’ı öldüren Ukrayna, harcanan mermilerin parası da dahil Çınar ailesini 459 bin 500 dolar 505 milyar lira tazminat ödemeye mahkum etti. Çınar ailesinin avukatları, karar üzerine Avrupa İnsan Hakları Mahkemesi’ne AİHM gitme kararı aldı. 
     
Muhafızlara 18 bin      Ukrayna sınır muhafızları hücumbotlarının 22 Mart 2000’de karıştığı saldırı sonrası, Şerif Çınar’ın da aralarında bulunduğu üç Türk balıkçı teknesi aleyhine açılan ceza davasında balıkçıların mahkum edilmesinin ardından Ukrayna Balıkçılık Araştırmaları Kurulu ve Sınır Muhafızları’nın, "mağdur" durumuna düştükleri gerekçesiyle açtıkları tazminat davası da sonuçlandı. Mahkeme, Ukrayna Balıkçılık Araştırmaları Kurulu’na ele geçen balık ve ağlar nedeniyle 441 bin 470 dolar ve sınır muhafızlarına da, Kaptan Çınar’ı öldürürken harcanan cephane, yakıt ve askeri gıda malzemeleri karşılığı 18 bin 30 dolar ödenmesine karar verdi. 
     
Adil yargılama yok      Balıkçılarımız adına davayı sahiplenen Türk Deniz Ticaret Odası’nın DTO Baş Hukuk Müşaviri Avukat Oğuz Teoman, Ukrayna Karadeniz Taşımacılığı, Askeri Savcılık, Sınır Muhafızları ile balıkçılık ve Balıkçılığı Teşvik Dairesi olmak üzere açılan dört ayrı davanın aleyhimize sonuçlandığı söyledi. 
     Dava sürecinde birçok hak ihlalinin yaşandığına işaret eden Teoman, "AİHM’de belirtilen adil yargılama ilkesi ihlal edilmiştir. Şerif Çınar’ın, fazla güç kullanılması sonucu vahşice öldürülmesinde de ihlal meydana gelmiştir. Bu yüzden davayı AİHM’ye götürme kararı aldık" dedi. 
     
Tekneye göz koydular      Davaları takip eden Ukraynalı Avukat Julia Bakayeva ile birlikte dava sürecinde yaşanan tüm usulsüzlüklere yaptıkları itirazların dikkate alınmadığını, temyizin kabul edilmediğini kaydeden Teoman şöyle devam etti 
     "El koydukları ve bugünkü haliyle en az 400 bin dolara satılabilecek olan tekneye 3 bin dolar değer biçtiler. Önümüzdeki günlerde alelacele açık arttırmaya çıkarıp satmak istiyorlar. Bunun nedeni Ukrayna Sınır Muhafızları ile Balıkçılar Derneği’nin bu tekneyi bedavaya almak istemeleridir. Dava sürecinde olduğu gibi usulsüzlükleri devam ediyor. İtirazlarımızı dikkate almıyorlar. AİHM’den olumlu sonuç alacağımıza inanıyorum. Çünkü ihlaller açık." 
     
DAVA AİHM YOLUNDA      Türk Deniz Ticaret Odası Çınar ailesi adına takip ettiği dört ayrı davanın da aleyhte sonuçlanması üzerine Avrupa İnsan Hakları Mahkemesi’ne gitme kararı aldı. Ticaret Odası, balıkçı Durmuş Çınar’ın vahşice öldürüldüğünü ve mahkemede "hak ihlali" yapıldığını öne sürüyor. 
     



 GÜNCEL 























</TEXT>
</DOC>
