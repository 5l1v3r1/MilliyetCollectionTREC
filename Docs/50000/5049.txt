<DOC>
<DOCNO> 5049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/ekonomi/aeko.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Felaket planı hazır 
</HEADLINE>
<TEXT>

Bu yıl ABD ekonomisinde durgunluk, Avrupa ekonomilerinde ise hızlanma bekleniyor. Ancak, ABD'de beklentilerin altında bir büyümenin olması, durgunluğun Avrupa'ya da sıçramasına neden olabilir 
     ZÜLFİKAR DOĞAN Ankara 

     Merkez Bankası Başkanı Gazi Erçel bu yıl ABD ekonomisindeki durgunluğun aşılamamasının bütün dünyayı etkileyebileceğini, Türkiye'nin de böylesi bir gelişmeden etkilenmesinin kaçınılmaz olacağını söyledi. 
     ABD ekonomisinin durgunluğu aşmaya çalıştığına, Japonya'da hareketlilik olmadığına, dünya ekonomisinin dinamiği olarak da Avrupa'nın görüldüğüne dikkat çeken Erçel, "Ancak, ABD'deki durgunluğun aşılamaması, beklenenin altında bir büyümenin olması bütün dünyayı etkileyecektir" dedi. 
     ABD'deki durgunluğun Avrupa'ya sıçramasının Türkiye'nin ihracat, turizm gibi döviz girdisi sağlayan göstergelerini etkileyeceğini vurgulayan Ercel, şöyle konuştu 
     "Bütün bunları değerlendiriyoruz. Doların değer yitireceği, Euro'nun güçleneceği yönünde bir genel kanı var. Bizim tahminimiz ve hesaplamalarımız, Euro - dolar paritesi açısından, doların Euro'ya göre 1'in biraz üzerinde olacağı yönünde. Her olasılığa karşı hazırlıklıyız ve senaryolarımız mevcut." 
     
     Siyasal istikrar önemli 
     ABD ekonomisinin dış açığının 450 milyar dolar düzeyinde olduğunu kaydeden Erçel, durgunlukla birlikte bu açık miktarının 200 - 250 milyar dolar azalacağı tahminlerinin yapıldığını belirterek, bunun Türkiye'ye yansımalarını şöyle değerlendirdi 
     "Bu durumda 200 - 250 milyar dolarlık bir tutar emerging marketlere, bizim durumumuzdaki ülkelere yönelecektir. Her yıl 160 - 170 milyar dolar düzeyinde bir kaynak gelişmekte olan ülkelere, pazarlara yöneliyor, yatırım olarak gidiyor. Bizim buradaki payımızı artırmamız lazım. Özellikle de doğrudan yabancı sermaye girişleri ve yatırımları noktasında, siyasal istikrar çok önemli ve korunması gerek. Tabii ki, yüksek dış risklerin, uluslararası krizlerin kontrolü bizim dışımızda. Bunlara müdahale etmemiz söz konusu olamaz. Etkilenmememiz de düşünülemez." 
     Yeni ABD yönetiminin ekonomik politikalarda ne gibi uygulamalar yapacağının da merak edildiğini, alınacak karar ve uygulamalara göre beklentilerin, daha da netleşebileceğini belirten Erçel, "Lary Summers, bu ilişkileri bizzat kendisi yürütüyordu. Şimdi ABD Hazine Bakanlığı’nda, uluslararası ilişkilerden sorumlu müsteşar yardımcısı kim olacak, bu isim çok önemli" dedi. 
     Erçel, varsayıldığı gibi bu yıl Avrupa ekonomilerinin sıçrama yapması halinde ise bundan Türkiye'nin olumlu etkileneceğini söyledi. 
     
     Başkanlık kulisine girmem’ 
     Nisan ayında beş yıllık görev süresi dolacak olan Merkez Bankası Başkanı Gazi Erçel, bundan sonra da görevine devam edip etmeyeceğine ilişkin olarak, "Bu konudaki karar öncelikle benim kararım olacaktır. Ben hiç bir zaman başkanlık için bir kulise girmem. Beş yıl boyunca yaptıklarım, benim kim olduğumun göstergesidir" dedi. 
     
     Rakip değiliz’ 
     "Sanki IMF'nin adamıymışım, IMF beni destekliyormuş gibi sunuluyor ve böyle şeyler yayılıyor" diyen Erçel, şöyle konuştu "Ben neden IMF'nin adamı olayım. 
     Türkiye ekonomisinin selameti için çalışıyorum. Yaşarbank'taki genel müdürlük dönemim de yıllar önceydi ve her şey ortadadır. Ben ayrıldıktan sonra gelen yönetimlerin verdikleri kredilerin bankayı bu hale getirdiği açık." Erçel, kulislerde, Merkez Bankası Başkanlığı için ismi geçtiği konuşulan Fon bankaları Ortak Yönetim Kurulu Başkanı Tevfik Altınok'la ilgili olarak da "Tevfik Altınok ile kardeş gibiyizdir. Ailece görüşürüz ve birbirimiz aleyhine çalışmamız, söz konusu bile olamaz" dedi. 
     
     'Büyüme yüzde 2 - 3 olur' 
     Petrol fiyatlarının bu yıl 25 - 26 dolar düzeyinde olacağını tahmin ettiklerini belirten Gazi Erçel, "Bu enflasyona, ödemeler dengesine etki edecektir. Büyüme hızının da bu yıl başlangıçta biraz hız keseceğini, ağırdan gideceğini, ikinci yarı yılda toparlanacağını ve yüzde 2 - 3 olacağını öngörüyoruz. Beklentilerimiz bu yönde" dedi. 
     Hükümet 2001 programında gayri safi milli hasıladaki GSMH büyüme hızını yüzde 4.5 olarak belirlemişti. 
     
     'Hedefim tek haneli enflasyon' 
     Merkez Bankası Başkanlığı boyunca hiçbir beklentisinin olmadığını belirten Erçel, "Sadece küçücük bir mutluluk için, küçücük bir hedefim var, o da tek haneli enflasyonu görmek" diye konuştu. Erçel, "Beş yıl boyunca benim burada nasıl stresli bir çalışma yürüttüğümü, nelerle, nasıl baş etmeye çalıştığımı kimse bilemez. Ekonominin düzlüğe çıkartılması, için ben ve arkadaşlarım günler - geceler boyu yoğun stres altında çalıştık. Bundan da yakınmıyorum. Görevimi en iyi şekilde yapmaya çalıştım ve çalışıyorum" dedi. 
     


 EKONOMİ 


















</TEXT>
</DOC>
