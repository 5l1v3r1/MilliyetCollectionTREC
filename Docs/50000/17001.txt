<DOC>
<DOCNO> 17001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/spor/spo05.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özberk'in stad korkusu 
</HEADLINE>
<TEXT>

Gaziantep’in tecrübeli hocası, F.Bahçe’den çok Şükrü Saracoğlu Stadı’nın imajından çekindiklerini vurguladı, "Atmosferi çok ürkütücü. Öncelikle bunu yenmeliyiz" dedi 
     GAZİANTEPSPOR Teknik Direktörü Sakıp Özberk, şampiyonluk yarışında zorlu bir viraja girdiklerini ifade edip, bu haftaki rakipleri Fenerbahçe’yi övdü. Rakiplerinin sahasında yenilmediğini hatırlatan Özberk, "İster puan kaybetsin, ister kötü günler yaşasın, onun ismi Fenerbahçe ve yıldızlar topluluğu. Öncelikle bende bile etki bırakan bir Şükrü Saracoğlu Stadı imajı var. Oranın atmosferi çok ürkütücü. Öncelikle stadın güçlü atmosferini yenmeliyiz" dedi. 
     FUTBOLCULARINI dikkatli davranmaları konusunda uyardığını belirten Özberk, "Gaziantepspor olarak zorlu bir dönemece girdik. Galatasaray, Trabzonspor ve Denizlispor’la da karşılaşacağız. Fenerbahçe’nin son haftalarda aldığı kötü sonuçlara aldanmadan maça hazırlanıyoruz. İddiamızı sürdürmek, geride kalmamak için puan kaybetmek istemiyoruz" diye konuştu. Öte yandan Kırmızı - Siyahlı takımda sakatlığı süren Mehmet Polat dışında eksik futbolcu bulunmuyor. 
     


 SPOR 

























</TEXT>
</DOC>
