<DOC>
<DOCNO> 29548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur20.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Türk Telekom yönetimine atananlar MHP üyesi değil" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, MHP'nin ülke, bayrak ve millet için çalıştığını, nefsini partisi, bazı kurum ve kuruluşlar için kullanmadığını belirterek, ''Biz partizanlık yapmıyoruz. Bizim mücadelemiz vatanın milletin daha iyiye, daha güzele ulaşması için'' dedi. 
     Gökalp, İzmir'de özel sektöre ait organik gübre fabrikasının açılışının ardından Ulucak Beldesi'nde cuma namazı kıldı. Namazdan sonra, Ulucak MHP Belde Teşkilatı'nı ziyaret eden Bakan Gökalp, burada yaptığı konuşmada, MHP'nin vatanın ve milletin mutluluğu ve selameti için çalıştığını belirterek, ''Ama bazıları nefislerini ön plana çıkarıyor, partisi için, bazı kurum ve kuruluşlar için kullanıyor. Tüm mücadelemiz, milletimizin hakkettiği hayat standardını yakalamasıdır''dedi. 
     Bakan Gökalp, yalan üzerine inşaa edilen bir gemide yol alamayacaklarını kaydederek, şöyle konuştu 
     ''Yalan üzerine inşaa edilen gemi zaten batar, yol alamaz. Biz milletimize doğruları söylüyoruz. Önceliğimiz vatanın güzelliğe milletin huzura ve refaha kavuşmasıdır. Hastanede de, postanede de telefonda da mücadelemiz bu. Bir yerlere teklif edilen insanlar parti düşünülerek önerilmedi, getirilmedi. Millet dönsün dönsün aynaya baksın. Kendilerini görecekler. Bizi anlamaları için daha çok aş, ekmek yemeleri lazım. Toplum için vatan için millet için mücadele etmezlerse, nefis öne çıkarsa, toplum sıkıntıya düşüyor. Nefsini gözetenlerin zararı topluma oluyor. Ekonomik krizler nefsine mahkum olanların getirdiği sonuçlardır. Nefsine yenilenler çoğaldığı için mücadelemiz çetin, zor. Ama aşacak gücümüz var.'' 
     Bakan Gökalp, Türk Telekom'a yapılan atamalarda kendilerinin partizanca düşünmediğini anlatarak, atananların öz geçmişlerinin ortada olduğunu söyledi. Atanan kişilerin MHP üyesi olmadığını, devlet memuru olduklarını kaydeden Gökalp, ''Biz 35 yıldır partizanlık yapmadık, şimdi mi yapalım '' diye konuştu. 
     






</TEXT>
</DOC>
