<DOC>
<DOCNO> 38758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/yazar/tamer.html </URL>
<DATE> 2001/08/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Deprem bölgesi müteahhidi MHP'li değilse yandı 
</HEADLINE>
<TEXT>

     Adapazarı'nda da, Düzce'de de esnafın, sadece deprem ve peş peşe gelen ekonomik krizlerden değil, deprem sonrası açılan ihaleleri kazanarak yöreye gelen müteahhitler tarafından da dolandırıldığını bol bol dinledik. 
     Biz bunları dinlediğimizde, Bayındırlık Bakanlığı'ndaki Vurgun operasyonu henüz açıklanmamış, Pırlanta İnşaat'ın sahibi maestro Mehmet Eriş ve bakanlıktan bazı yetkililer gözaltına alınmamıştı. Ama hortumları ve enerji ihaleleriyle halkı soyan bir düzenin depremzedeleri hariç tutması düşünülemezdi zaten. 
     Depremzedelerin bize anlattıklarına göre Ankara'da Bayındırlık Bakanlığı'nın açtığı kalıcı konut ihalelerini genelde MHP'ye yakın müteahhitler kazanıyor, ancak komisyonlarını aldıktan sonra daha düşük bir fiyata işi taşerona devrediyorlardı. Taşeron da deprem bölgesinde yoklukların arasında inşaat işiyle uğraşmaktan daha cazip seçenekler bulunduğunun farkında olmalı ki, işi 2. taşerona devrederek komisyonunu alıp, ya dolarda ya da repoda tutarak yolunu buluyordu. 
     Bitmedi. İzmit'ten Gölcük, Adapazarı ve Düzce'ye doğru ilerledikçe taşeron sayısı da 2'den 3'e, daha sonra 5'e, hatta 8'e kadar yükseldi. Adapazarı'nda Devlet Hastanesi inşaatının 8. taşeronda olduğunu iddia edenler bile vardı. Taşeron müteahhit sayısının artması demek, ihaledeki fiyattan sürekli iskonto yapılması demekti. İşi en son devralan, yani inşaatı yürütmekle görevli taşeron, diliyle kuş tutsa ve hatta inşaat kalitesini ne kadar düşürürse düşürsün o fiyatlara o işi bitirmesi mümkün değildi. Müteahhitlerin bir bölümü de bu nedenle iflas etti ve kent esnafına büyük borçlar takarak deprem bölgesinden kaçtı. 
     Ama işini taşerondan taşerona devretmediği ve düzgün çalıştığı halde havlu atma noktasına gelen müteahhitler de vardı ve "Hırsız müteahhit deprem bölgesi esnafını dolandırmış" başlıklı yazıma haklı olarak alınan bu müteahhit adı bizde saklı önceki gün tam da Bayındırlık Bakanlığı'ndaki ihale yolsuzluklarıyla ilgili soruşturmanın başlatıldığı saatlerde beni arayarak gözyaşları arasında, içinde bulunduğu çıkmazı anlattı. 
     Ankaralıydı. Yıllardır müteahhitlik yapıyordu. Toz - duman içindeki hallaç pamuğu misali Adapazarı'nda, altyapı müteahhitlerinden biriydi. İşçisinin hasta olan çocuğuna ilaç alacak parayı bile veremez, amelesinin filesini dolduracak 15 milyon lirayı bile cebine koyamaz hale gelmiş olmaktan büyük utanç duyuyordu. Zira Bayındırlık Bakanlığı, nisan ayından beri hakedişleri ödemiyordu. "Eğer MHP'liysen ya da onlara yakın dostların varsa ve sürekli kapılarını aşındırırsan, hakedişleri daha düzenli alabiliyorsun. Ama bugüne kadar onurunla yaşamış bir adamsan, işçilerin yüzüne bakamaz hale geliyorsun" diyordu. 
     Aradan mayıs geçmiş, haziran - temmuz geçmiş, ağustos ayı neredeyse bitiyordu. Bayındırlık Bakanlığı'ndan 4 aydır tek kuruş gelmemişti. Oysa müteahhitler işlerine devam edebilmek için yaptıkları işleri faturalamak, dolayısıyla da hakedişlerin yüzde 18'lik KDV'sini ödemek durumundaydılar. "Üstyapı müteahhitleri, işi bıraktıklarında ortalıkta göründüğü için hakedişlerini daha düzenli alabiliyorlar. Ama altyapı müteahhitlerinin hali harap. Bizi bu hale sokan devlettir. İşi bırakmamıza da izin vermiyorlar. Hem zorla işi yaptırıyorlar. Hem paramızı ödemiyorlar. Deprem bölgesi esnafı da, devletimizin müteahhide para ödememesi yüzünden mağdur olmuştur. Tabii arada dolandıran da vardır. Ama onurlu müteahhit de esnafın canını yapmak zorunda bırakılmıştır" diye yakınıyordu. 
     
     







Cumhuriyet'in paryaları 


On iki ton altına rağmen fakirler 


Eksi savunma 


Krizin bitme süreci 


Kıbrıs'ta sil baştan... 


Bu kasetler hiç bitmez... 


Mazhar Osmanlıklar ... 


Erdoğan'ın Fischer örneği 


Deprem bölgesi müteahhidi MHP'li değilse yandı 


Gut morning çildır...’ 


İki mektup 


Borcun ana parası da, faizi de piyasaya çıkmıyor 


</TEXT>
</DOC>
