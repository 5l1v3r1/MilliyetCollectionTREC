<DOC>
<DOCNO> 5437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/spor/ygsoze.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak etmeyen de kazanır 
</HEADLINE>
<TEXT>

     Halil Özer 

     Eğer bu kötü Galatasaray maçı kazandıysa, bunu da takımda bulunan usta ayaklarına borçlu. Erzurumspor’un sadece puanı değil, puanları hak ettiği karşılaşmada Galatasaray buzlu, karlı ve taş gibi zeminin kurbanı oluyordu neredeyse. Sahaya alışkın değildiler. Ama bunun yanı sıra çok da kötü oynadılar. Lucescu bir ara öyle şaşırdı ki, takımdan kimi çıkaracağına karar veremedi. Gözü kara birini seçse, yine de olurdu. Hele sahada Jardel ve Hagi gibi gereksiz iki adam varken, bu kadar çok düşünmesi de anlamsızdı. Bir de bunlara Suat’ın görevini yapmak için garip bir yere konan Okan da eklenince Galatasaray’daki eksikleri varın sayın. Fatih’i unutmadık... Kötü kelimesi ona hafif kalır. Güya aslan gibi çocuk. Yere sağlam basıyor. Güçlü. Ama nerede Temeli bozuk bina gibiydi. Hata üstüne hata yaptı. Sadece Ümit’in hakkını vermek lazım. İyi mücadele etti. Nefis bir gol attı... Ve takımını götürdü. 
     Galatasaray buraya kötü zamanda geldi. Uzun yolculuk, ağır hava şartları ve lige iyi başlamak isteyen zinde bir Erzurumspor... İkinci yarıda öyle pozisyonlar oldu ki, ev sahibi takımın ikinci ve üçüncü golleri bulması işten bile değildi. Galatasaray savunması rakibe öyle boş alanlar yarattı ki, kaçan goller Galatasaray’a adeta hediye edildi. Zaten o goller kaçınca da Galatasaray’ın bir şeyler yapacağı belli oldu. Kötü de olsa, berbat bir gününde de olsa ortada bir tecrübe var. Ne yapıp, edip golü bulan bir takım. Arkasına bakmayan bir ekip. Zaten yaptılar yapacaklarını. Usta bir Arif, Jardel ile birlikte hiç de var olmayan pozisyonda golü atıverdi. Zaten koca 45 dakikada bu pozisyonun dışında Galatasaray’ın başka da pozisyonu yoktu. Futbolda her zaman hak eden kazanmıyor. Dün Erzurumspor bugüne kadar bu ligde benim diyen takımın yapmadıklarını yaptı Galatasaray’a. Ama maçın başındaki o korkaklığını ve son vuruşlardaki eksikliğini pahalı ödedi. 
     Son sözde sayın Bitirim’e... Soyadı Bitirim, ama sahadaki hali soyadıyla hiç örtüşmüyor. Korkak, kararsız, ne yaptığını bilmiyor. Hem Galatasaray’ın hem de Erzurumspor’un birer net penaltısını vermedi. Sarı kartlarını kavgalar çıkıncaya kadar bekledi. Ofsaytları kaçırdı. Ümit’in golündeki eli görmedi. 
     
     


 SPOR 

























</TEXT>
</DOC>
