<DOC>
<DOCNO> 19057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/ekonomi/eko02.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar Yasası’na Dünya Bankası rötuşu 
</HEADLINE>
<TEXT>

Dünya Bankası, Bankalar Yasası’ndaki değişiklikleri banka ortaklarına kaynak aktarımı olacağını düşünüp karşı çıkınca, ilgili bölümler yasadan temizlendi 
     TARIK YILMAZ 

     Dünya Bankası’nın, Bankalar Yasası’nda değişiklik yapan tasarıdaki bazı bölümleri bankaların ortak ve sahiplerine kaynak aktarımı olacağını düşündüğü için yasadan çıkarttırdığı öğrenildi. 
     Dünya Bankası yetkililerinin, hazırlanan 18 maddeden oluşan tasarıyı, özellikle mevcut Bankalar Yasası’nda el koyma hükümlerinin yer aldığı 14. maddenin ikinci fıkrasına eklenen yeni bölümler nedeniyle eleştirdiği belirtiliyor. 
     
     Zararlar TMSF’ye 
     Eklenen bu bölümde bir bankanın mali bünyesinin güçlendirilmesi amacıyla Bankacılık Düzenleme ve Denetleme Kurulu’nun uygun göreceği yeni hissedarların bankaya ek sermaye koyması, devir veya birleşme kaydıyla uygulanacak hükümler ayrıntılarıyla anlatılıyor. 
     Bunlar arasında, Merkez Bankası’nca bankalara kredi açılması, iştiraklerinin satın alınması, munzam karşılık ve disponibilitenin bankaya verilmesi en fazla dikkati çekenler olarak sıralanıyor. 
     Tasarıda ayrıca, Tasarruf Mevduatı Sigorta Fonu’nun TMSF , bankaların iştirak ve gayrimenkullerini satın alması, zararlarını, alacaklarını veya uygun görülen aktiflerini devralabilmesi gibi hükümler yer alıyor. 
     
     Bankaya değil cebe 
     Dünya Bankası yetkililerinin, bankanın iyileştirilmesi için değil, banka sahiplerinin "cebine" gideceği kaygısıyla izin vermediği bu maddelere karşın birleşmelerde vergi teşviki uygulanmasına sıcak baktığı ifade ediliyor. 
     Öte yandan bankaların ve Bankalar Birliği’nin şiddetle karşı çıktığı, alacaklarda TMSF’ye öncelik tanıyan madde ile ortak ve yöneticilerin mal varlığına el konulmasına ilişkin maddelerin korunacağı öğrenildi. 
     
Bankaların 'destek' listesi      - Mali bünyesi zayıf olan bankalara sağlanacak destekler Bankalar Yasası'nın 14. maddesinin ikinci fıkrasında ayrıntılarıyla anlatıldı. Yasayla istenen ve BDDK tarafından sağlanacak destekler şunlar 
     - Bankaların serbest karşılıkları munzam karşılıklar, disponibilite serbest bırakılacak, yükümlülüklerin ertelenecek ve cezai faiz uygulanmayacak. 
     - Merkez Bankası'ndan bankalara esas ve şartları Merkez Bankası ve BDDK tarafından belirlenecek olan tutarlarda kredi verilecek. 
     - Merkez Bankası'nda teminat olarak tutulan kamu kağıtları piyasa değeriyle değil bankanın elde etme maliyetiyle değerlendirilecek. 
     - Bankanın toplam mevduatının yarısını aşmayacak kadar Tasarruf Mevduatı Sigorta Fonu tarafından bu bankanın iştirak ve gayrimenkullerinin satın alınması, zarar ve alacaklarının veya uygun görülecek aktiflerinin devralınması, gerektiğinde tahsili şüpheli alacaklarının devralınması BBDK tarafından taahhüt edilecek. 
     



 EKONOMİ 























</TEXT>
</DOC>
