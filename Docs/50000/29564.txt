<DOC>
<DOCNO> 29564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/ekonomi/eko01.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alptürk, yeniden genel müdür 
</HEADLINE>
<TEXT>

Türk Telekom’un yeni yönetiminin ilk toplantısında, eski genel müdür İbrahim Hakkı Alptürk hem yönetim kurulu başkanlığına, hem de genel müdürlüğe seçildi 
     ANKARA Milliyet 

     Türk Telekom Yönetim Kurulu’nun yeni üyeleri, görev dağılımı amaçlı ilk toplantılarını yaptı. Eski Genel Müdür İbrahim Hakkı Alptürk, Devrim Çorbacıoğlu, Doç. Dr Emin Murat Esin, Ercüment Özçelik, Nihat Özdemir, Ziya Öztoprak ve Doç. Dr. Murat Sezginer’den oluşan yeni yönetim, dün gerçekleştirdiği toplantıda genel müdür yardımcılıkları hariç, diğer görevlendirmeleri gerçekleştirdi. 
     Yeni görev dağılımında, Derviş’in yönetim kuruluna katılmasını kabul ettiği ancak, genel müdür olmasına karşı çıktığı belirtilen, Türk Telekom’un genel kurul öncesi de genel müdürlük görevinde bulunan İbrahim Hakkı Alptürk, yine genel müdür oldu. Alptürk, bu görevinin yanı sıra yönetim kurulu başkanlığı görevini de üstlendi. 
     
     Yardımcısı sonra belirlenecek 
     Hükümeti sarsan krizin ardından belirlenen Yönetim Kurulu’nun yedi kişiden oluşan üyelerinin dünkü ilk toplantısında Yönetim Kurulu Başkanvekilliği’ne de DPT kökenli Ercüment Özçelik getirildi. Salih Yılmaz Denetim Kurulu Başkanı oldu. Yönetim kurulu toplantısında genel müdür yardımcılıklarına seçim yapılamadı. Bu görevlendirmelerin yönetimin sonraki toplantılarında belirleneceği öğrenildi. 
     
Derviş Yolumuza devam ediyoruz      Devlet Bakanı Kemal Derviş, Ulaştırma Bakanı Enis Öksüz ile aralarında krize neden olan Telekom atamalarını "yolumuza devam ediyoruz" diye değerlendirdi. 
     Derviş, dün yurtdışı gezisi öncesi TOBB’un yeni başkanı Rifat Hisarcıklıoğlu’na tebrik ziyaretinde bulundu. Derviş’in, basına kapalı olarak gerçekleşen yarım saatlik görüşmesinde Telekom atamaları konusunda memnuniyetini belirttiği ve "atamalar tatmin edici" dediği öğrenildi. 
     Derviş, görüşmeden sonra yaptığı açıklamada ise, gazetecilerin Telekom krizi ile ilgili sorularına gülümsemekle yetindi. Hisarcıklıoğlu ise, "Telekom’dan kriz bekleyenler yanıldı" dedi. 
     



 EKONOMİ 































</TEXT>
</DOC>
