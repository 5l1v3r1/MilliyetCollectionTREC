<DOC>
<DOCNO> 10021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/ekonomi/eko04.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye krizi Arjantin’i hükümetsiz bırakıyor 
</HEADLINE>
<TEXT>

Türkiye’de yaşanan mali kriz sonrasında ekonomik dengeleri bozulan Arjantin’de devlet başkanı Fernando de la Rua, kabineyi istifaya çağırdı 
     EKONOMİ SERVİSİ 

     Arjantin Devlet Başkanı Fernando de la Rua kabinesindeki bütün bakanlarına ekonomide meydana gelen başarısızlıktan dolayı yeni bir kabine atayabilmek için istifa etmelerini önerdi. 
     
Sorun ekonomi      Başkanın sözcüsünün yaptığı açıklamada ekonomiden sorumlu bakan olan Jose Luis Machinea’nın cuma günkü istifasının ardından ekonomiyi tekrar canlandırabilmek, büyüme hızını arttırabilmek ve işsizlere tekrar istihdam sağlayabilmek amacıyla başkanın böyle bir karar aldığı belirtildi. Yeni kurulacak kabinede Ekonomi Bakanlığı’nın en güçlü ismi olarak halen Başkan De la Rua’nın kabine üyesi olan Savunma Bakanı Ricardo Lopez Murphy’nin adı geçiyor. 49 yaşında olan Murphy Arjantin basınında çıkan haberlere göre Chicago Üniversitesinde ekonomi eğitimi almış ve Muhafazakar Radikal Parti’nin ağır toplarından birisi. 
     
Başarısızlığa prim yok      İstifa eden ekonomi bakanı Machinea’nın iki dönemdir kabinede olduğu ancak yapılan ekonomik reformlardan herhangi bir sonuç elde edilemediği yorumu yapıldı. 
     Öte yandan Arjantin’in son 10 gündür Türkiye’den kaynaklı olarak hiç beklemediği bir mali krizin kıtalar ötesi etkileri nedeniyle zor günler geçirdiği belirtildi. 
     


 EKONOMİ 





















</TEXT>
</DOC>
