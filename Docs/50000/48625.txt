<DOC>
<DOCNO> 48625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo17.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeliler Birleşik Grup Derneği "Denizli ve Yıldırım gitmeli" 
</HEADLINE>
<TEXT>

     Fenerbahçeliler Birleşik Grup Derneği, yaptığı yazılı açıklamayla kulüp başkanı Aziz Yıldırım ve teknik direktör Mustafa Denizli'yi eleştirdi. 
     Fenerbahçeliler Birleşik Grup Derneği imzasıyla yapılan açıklamada, kulüp başkanı Aziz Yıldırım ve teknik direktör Mustafa Denizli'nin görevlerini bırakması gerektiği ifade edildi. 
     Sarı-lacivertli kulübe tarihinin en ağır borçlandırmasını yaparak yaklaşık 100 milyon dolara futbol takımını kuran Yıldırım'ın, tüm başarısızlığına karşın Denizli'yi görevden alma cesaretini gösteremediği için kendi sonunu da hazırladığı savunulan açıklamada, şu görüşlere yer verildi 
     ''Avrupa Şampiyonlar Ligi maçları sonrasında ağlayan, kahrolan ve çevresindeki rakip takım taraftarlarının alay konusu olan camiamız mensupları, Yıldırım'ın kongre öncesinde verdiği Büyük Fenerbahçe, her kulvarda başarılı Fenerbahçe vaatlerine inanmakla ne büyük bir gaflet ve dalalet içine düştüklerinin geç de olsa farkına varmışlardır. Ama ödenecek fatura çok ağır olmuştur. Kişisel zevklerini tatmin uğruna, camiaya bu acıları tattırmaya kimsenin hakkı yoktur. Bu kulüp hiçbir zaman kişisel zevkler uğruna basamak olarak kullanılabilecek bir camia olmadığı gibi ihtirasların tatmini uğruna yazboz tahtası gibi de kullanılamaz. 
     Bir grup taraftarı ise Fenerbahçe'nin sembol olmuş isimleri aleyhine tribünde bağırtmak hangi kısır döngünün tahrikleri sonucunda meydana gelmektedir Senelik 1.5 milyon dolar ücret almak, çalışmak yerine eleştirilere karşı laf yetiştirme yarışına girmekte, ancak paradan başka birşey düşünmeyen maalesef kişilik erozyonuna uğramış birinin misyonu olabilir.'' -''CAMİAYI UYARIYORUZ''- Açıklamada, ayrıca şu görüşlere yer verildi 
     ''Camiayı uyarıyoruz, bu gidişat çok tehlikeli. Fenerbahçe tarihinde yine bir ilke imza atarak bir bankadan 8 trilyon borç alan ve karşılığında kulübün stat gelirlerini temlik eden Aziz Yıldırım bir yandan da kendi kişisel alacağını, 20 milyon dolardan 2 milyon dolara indirme başarısını göstererek 3.5 yıllık başkanlığı döneminde kulübün çarçur ettiği 150 milyon dolarının hesabını elbetteki verecektir. 
     Yangından mal mı kaçırıyorsunuz sayın başkan Bu ne telaş Kendi alacaklarınızı tahsil etme uğruna, kulübü banka borcu girdabına sokarak, kongrede karşınıza rakip çıkmasın mı istiyorsunuz Bir başkan kendi alacağını tahsil etme uğruna kulübü bankalara muhtaç ediyorsa, camia bu davranışını asla unutmayacaktır. 
     Kaleci Rüştü'den başka satacak futbolcusu ve mal varlığı maalesef bulunmayan kulübümüze, buna rağmen kariyeri ve karizmasıyla layık insanlar elbette bulunacak ve seçilecektir. Vizyonu ve karizması olmayan insanlar bu enkazı kongreye dek kaldırmadıkları takdirde en geç şubat ayındaki kongrede karşılarına faturayı ödetecek birileri çıkacaktır.'' 
     






</TEXT>
</DOC>
