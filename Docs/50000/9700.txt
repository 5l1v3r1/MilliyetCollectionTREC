<DOC>
<DOCNO> 9700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sondun10.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Shakespeare uyuşturucu mu kullanıyordu 
</HEADLINE>
<TEXT>

     Ünlü İngiliz oyun yazarı ve şair William Shakespeare'in, uyuşturucu kullanmış olabileceği iddia ediliyor. 
     İngiltere Stratford'daki Shakespeare Evi İdaresi, Güney Afrikalı araştırmacıların buradan alınan 24 pipoyu Pretorya'da incelemelerine izin verdi. 
     Araştırmacılar, pipoların 8'inde marihuana kırıntıları saptadıklarını, 2 pipoda da kokain izine rastlandığını söyledi. Diğer pipolardaysa tütün, kafur ve bazı sanrı yaratıcı kimyasallar bulundu. 
     Güney Afrikalı araştırmacılardan Francis Thackeray, uyuşturucu izine rastlanan pipoların Shakespeare'e ait olduğunu iddia etmediklerine dikkati çekerek, bu pipolar arasında 17. Yüzyıl'da yapılmış ve Shakespeare'in yaşadığı bölgeden gelenler de olduğunu söyledi. 
     Bu arada, Washington'daki Shakespeare Kütüphanesi'nden Georgianna Ziegler de, yazarın uyuşturucu kullandığına dair bir delil olmadığını açıkladı. Ziegler, Shakespeare'in zamanında tıbbi amaçla kullanılan marihuanayı kullanmadığını asla söylemediğini, ancak bunu doğrulayacak bir kanıt bulunmadığını kaydetti. Araştırmacılar, kokainin 1900'lara kadar İngiltere'ye gelmediğini, ancak İnka'ların koka yaprağı çiğneme alışkanlığının 17. Yüzyıl İspanyol sömürgecileri tarafından Avrupa'ya taşıdığını belirtiyor. Shakespeare, 1564-1616 yıllara arasında yaşamıştı. 




</TEXT>
</DOC>
