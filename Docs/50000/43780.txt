<DOC>
<DOCNO> 43780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/spor/spo01.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Su aldık, batmadık" 
</HEADLINE>
<TEXT>

Beşiktaş Teknik Direktörü Daum, takımını bir gemiye benzetti, "Altımızdan torpil, havadan ise bomba yiyorduk. Kuşatma altındaydık. İyi bir manevra ile son anda kurtulduk" dedi 
     BİLAL MEŞE 

     Nefes aldılar 
     SİYAH - Beyazlı takımın Ankaragücü engelini üç puanla aşması camiadaki fırtınayı şimdilik durdururken, hem yönetim, hem de topun ağzındaki teknik direktör Christoph Daum rahat bir nefes aldı. Kötü sonuçlar nedeniyle sıkıntılı günler geçiren yöneticiler, "Hepimizin bu galibiyete ihtiyacı vardı. Bu maçı çıkış olarak kabul ediyoruz ve süreceğine de inanıyoruz" diye konuştular. 
     
     Böyle devam edecek’ 
     TEKNİK Direktör Christoph Daum ise takımını bir gemiye benzetti, "Sürekli su alıyorduk ama batmadık" dedi. Alman hoca, "Altımızdan torpil yiyorduk, havadan da bombardıman vardı. Sağımızda, solumuzda bizi batırmak için savaşanlar vardı. Her tarafımız kuşatma altındaydı. Ancak tüm olumsuzluklara rağmen usta bir manevra ile kurtulduk. Böyle devam edeceğiz" ifadelerini kullandı. 
     
     Savaştık, kazandık’ 
     ORTAYA konulan futbol ve alınan galibiyetten çok takımın kazanma isteğinin sevindirici olduğunu belirten Daum, "İnandık, savaştık, kazandık" yorumunu yaptı. Menajer Sinan Engin ise, stresli bir ortamda iyi futbol beklenmeyeceğini kaydederek, "Ankaragücü’ne sahasında dört tane gol atmak her yiğidin harcı değil. Hakem penaltıyı görseydi, mutlaka verirdi" dedi. 
     
Kennedy 700 milyar      ANKARAGÜCÜ maçı sabahı Kennedy için pazarlık masasına oturan ve prensipte anlaşma sağlayan Beşiktaş yönetimi, Başkan Cemal Aydın’ın istediği 700 milyar lirada indirim yapmaya çalışıyor. Siyah - Beyazlı yöneticiler iki gün içinde transferi tatlıya bağlayacaklarını söylediler, "Bonservis ücretini biraz daha aşağıya çekmeye uğraş veriyoruz" dediler. Daum’un da Kennedy’nin kasetlerini izlediği belirtildi. Bu arada Denizlispor ile anlaştığını söyleyen Ali Eren ile Ali Tandoğan’ın takası gündeme geldi. 
     
     Khlestov çok sakin 
Beşiktaşlı Ümit, Rus futbolcunun kendisine bildiği tek kelimeyle "Sakin" diye bağırması üzerine, ikinci golü yediklerini söyledi 
     SİYAH - Beyazlı ekibin defanstaki genç ismi Ümit, Augustine’nin attığı golde, Khlestov’un suçu olduğunu söyledi. Ümit, "İkinci gol onun yüzünden oldu. İki yıldır Türkiye’de, ama bildiği tek kelime sakin’. O pozisyonda da Sakin, sakin’ diye bağırdı, ben de bıraktım, Augustine golü attı" ifadesini kullandı. 
     ÜMİT, Cafer’in pozisyonunun penaltı olduğunu bir kez daha tekrarladı. Beşiktaşlı oyuncu şöyle konuştu "Topa uzandım, ama Cafer’e temas ettim. Sonuçta penaltı olsun istemedim, ama hareketim penaltıyı gerektiriyordu. Cafer’in önünde bulunduğum için, hakem arkada kaldı ve sanırım göremedi." 
     
Eryılmaz kızağa      ANKARAGÜCÜ - Beşiktaş maçının eleştirilen hakemi Musa Eryılmaz MHK tarafından dinlendirilecek. Maçın gözlemcileri Yusuf Yaylı ve Abdurrahman Arıcı’nın federasyona ulaşan raporlarından sonra Eryılmaz’ın 3 ile 6 hafta arasında görev alamayacağı ileri sürüldü. Bu arada Musa Eryılmaz tarafından rapor edilen Cafer ile Cemal Aydın’a da iki ile üç maç arası ceza gelmesi bekleniyor. 
     



 SPOR 

























</TEXT>
</DOC>
