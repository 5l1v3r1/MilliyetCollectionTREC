<DOC>
<DOCNO> 6758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/dunya/adun.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gücünüz yetmez ’ 
</HEADLINE>
<TEXT>

Dışişleri Bakanı İsmail Cem, Tahran yolunda İran’a sert mesaj yolladı Kimsenin Türkiye’ye rejim ihraç etmeye gücü de takati de yetmez. Rejimimiz güçlüdür’ 
     BARÇIN YİNANÇ Tahran 

     Dışişleri Bakanı İsmail Cem, Türkiye’nin İran Cumhurbaşkanı Muhammet Hatemi’nin değişim çabalarını desteklediği, değişim girişimlerinin başarılı olmasının Ankara - Tahran ilişkilerine yarayacağını söyledi. 
     Tahran’a güvenlik sorunlarının giderilmesi için mevcut mekanizmalara askeri ve istihbarat boyutunun eklenmesi önerisini götüren Cem, uçakta İran’ın rejim ihracına yönelik faaliyetleriyle ilgili olarak "Kimsenin Türkiye’ye rejim ihraç etmeye gücü de, takati de yetmez. Bizim böyle bir korkumuz yoktur. Rejimimiz güçlüdür" dedi. 
     
Sezer’in mesajı      Dün Tahran’a giderken uçakta soruları yanıtlayan Cem, ziyaretinin ilk gününde Dışişleri Bakanı Kemal Harrazi’yle bir araya geldi. İran Cumhurbaşkanı Muhammet Hatemi tarafından da kabul edilen Cem, Cumhurbaşkanı Ahmet Necdet Sezer’in sözlü bir mesajını ilettiği görüşmenin ardından, İran Meclis Başkanı Hüccetül İslam Mehdi Kerrubi ile de görüştü. 
     Cem’in yarın da sürecek görüşmelerinde en önemli konulardan birini İran’ın PKK ve Hizbullah’la bağlantılarından kaynaklanan güvenlik sorunları oluşturdu. 
     Cem, terörle mücadelede işbirliğinin artırılması için iki ülke Dışişleri ve İçişleri bakanlıkları arasında var olan mevcut güvenlik mekanizmalarına askeri ve istihbarat boyutunun da eklenmesini isteyeceğini söyledi. 
     
Teröre karşı işbirliği      Askerler ve istihbarat yetkilileri arasında üst düzeyde ayrı bir diyalog kanalı kurulmasını amaçladıklarını bildiren Cem, İran’ın terörle mücadelede gösterdiği işbirliğiyle ilgili olarak "Yapılanın daha fazla olabileceğine inanıyoruz" dedi. 
     Edinilen bilgilere göre Cem, PKK ve Hizbullah dosyalarının İçişleri Bakanı Sadettin Tantan’ın Nisan’da yapacağı ziyarette öncelikli olarak ele alınmasının beklendiğini İran tarafına iletti. 
     Cem’in Tahran’da öncelik verdiği diğer bir konuyu ise ilişkilerin ekonomik boyutu oluşturdu. Türkiye aleyhine gelişen bire üç oranındaki ticari dengesizliğin Temmuz’da devreye girecek boru hattından alınacak doğal gazla üç kat artacağını öngören Türkiye bu durumun giderilmesinin yollarını arıyor. 
     Bu çerçevede beraberinde bir grup iş adamıyla Tahran’a giden Cem, İran’dan ticareti artırmaya yönelik kolaylaştırıcı önlemlerin alınmasını istedi. 
     


 DÜNYA 













</TEXT>
</DOC>
