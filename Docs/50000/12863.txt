<DOC>
<DOCNO> 12863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/yazar/tamer.html </URL>
<DATE> 2001/03/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kamu bankalarına arama konferansı 
</HEADLINE>
<TEXT>

     Üç kamu bankasının ortak yönetiminin başına getirilen Aclan Acar, dünkü Hürriyet'te Enis Berberoğlu'na "Öncelikle bir arama konferansıyla bünyenin incelenmesi ve doğru teşhisin konulması gereklidir. Sonrasına bakarız..." demiş. 
     Biz trafik sorununa çözüm için arama konferansından çok yararlandık. Yeni Demokrasi Hareketi'nin vizyonu ve misyonu için de bir dizi arama konferansı yapılmıştı. Ama kamu bankalarının birleştirilmesine arama konferansıyla başlamaya kalkarlarsa - hissiyatım o ki - işleri çoook zor olabilir. Zamana karşı yarışın gerektiği bir konuda üstelik çok pahalıya da patlayabilir 
     Bu arada biraz da kulislere kulak verelim dilerseniz 
     3 kamu bankasının patronluğu için akla ilk gelen isim, Oyak Grubu'nun CEO'su Coşkun Ulusoy olmuş. Uzun yıllar Ziraat Bankası'nın genel müdürlüğünü başarıyla sürdürdükten sonra Çiller başbakan olunca müdahalelere dayanamayarak görevi bırakan Ulusoy'un ilk akla gelen isim olması da doğal, Ulusoy'un bu görevi kabul etmemesi de... 
     Bankacılık Düzenleme ve Denetleme Kurumu Başkanlığı için adı geçen Çukurova Grubu üst yöneticilerinden eski SPK Başkanı Ali İhsan Karacan'a, kamu bankalarının patronluğunun da önerildiği belirtiliyor. 
     Öneri götürülenlerden bir diğeri ise Bodrum'un keyfini her geçen gün daha fazla çıkartan, şarapçılığın tadını bankacılığın sorunlarına yeğleyen Doğuş Holding İcra Komitesi üyesi Akın Öngör. Zaten görevi kabul etmeyip Aclan Acar'ı önerenin de Öngör olduğu belirtiliyor. 
     Biz İstanbul ekonomi basını olarak Acar'ı Merkez Bankası İdare Merkezi'nde müdürlük yaparken İstanbul'a Garanti Bankası Genel Müdür Yardımcısı olarak geldiğinde 1990 tanımıştık. O dönemde Doğuş Grubu üst yönetiminde olan Zekeriya Yıldırım önayak olmuştu bu atamaya. 
     Acar'a yeni görevinde başarılar dileriz. 
     
Kıskanılan sektör      Bizim mahalledeki bakkalın son günlerde yüzü hiç gülmüyor. Rafları boşalmış. Toptancı mal vermediği için dolduramıyor. Toptancı ise malının fiyatına ne kadar bindireceğinin hesabını yapmakla meşgul herhalde... 
     Hafta başında telefonla aradığım bir banka yöneticisinin de sesi pek parlak değildi. "Yoğun işleriniz arasında rahatsız ettim" diyecek oldum ve hiç beklemediğim bir yanıt aldım "Ne münasebet, günlerdir bomboş oturuyoruz. Ne gelen var, ne giden. Ne ihracat var, ne ithalat... Kurlar hala belli değil. Biraz laklak etmiş oluruz " 
     Büyük bir sigorta şirketinin genel müdürünü aradığımda ise "Bugünlerde çok hareket var" diyerek beni şaşırttı. Hareketliliğin nedeni meğer 27 Mart'ta sona erecek zorunlu deprem sigortasıymış. Gerçi yasa henüz TBMM'den geçmediği için sigorta yaptırmayana ceza falan yok, ama bir deprem olduğu takdirde bu tarihi geçirene devletten tazminat yok... 
     Zaten tuzu kuruların poliçe kestirmek gibi bir dertleri de yok. Dünkü gazetemizde yer alan habere göre 11 milyon konuttan bugüne kadar ancak 654 bin konut için deprem sigortası yaptırılmış. Bu sigortaya aracılık etmekle görevlendirilen sigorta şirketlerinin önündeki kuyruklara baktığınızda da zaten çoğunluğun emekli ya da ayın sonunu zor getirdiği her halinden belli, başını soktuğu ev onun için çok kıymetli olanlardan oluştuğunu fark ediyorsunuz. 
     Biliyorsunuz bu deprem sigortasında şirketlerin kendileri poliçe kesmiyor, sadece kesilen poliçelerden komisyon alıyorlar. Ama bu komisyon bile ilaç gibi geliyor anlaşılan. Bu arada bir de Anayasa frizbi krizi ertesinde tavana çıkan faizler, sigorta şirketlerinin mali kar hanesine olumlu katkıda bulundu. 
     
     





Siyasi zaaf 


Telefon çalar 


Alternatif Emek Paketi 


Bakana ceza kesen trafik gönüllüsü 


Derviş siyasete girecek, girmeyecek... 


Biri bizi özetliyor 


Fatih krizi 2 


Vatandaş 


Söz Meclis'te... 


Emir, demiri kesiyor... 


Zavallılaşanlar var 


Tabağa düşen öküz 


Amerikalı 


Kamu bankalarına arama konferansı 


Bay Knepp İstanbul'da 


</TEXT>
</DOC>
