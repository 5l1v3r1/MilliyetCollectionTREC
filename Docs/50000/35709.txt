<DOC>
<DOCNO> 35709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/soneko03.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketler kriz nedeniyle satışa çıktı... 
</HEADLINE>
<TEXT>

     Ekonomik kriz nedeniyle zor günler yaşayan sanayici, ekmek kapısı şirketlerini satmak zorunda kalıyor. 
     Şirket evlilikleri konusunda araştırma ve danışmanlık hizmeti veren Prometheus Turkey Genel Müdürü Yücel Atış, ekonomik kriz nedeniyle zor duruma düşmüş pek çok şirkete hem içerde, hem yurtdışında müşteri aradıklarını belirterek, ''Değerinin üçte biri fiyatına tesis satan çok sayıda sanayici var'' dedi. 
     Yarım kalmış yatırımlar ile işletme sermayesi problemi nedeniyle satılan şirketler olduğunu açıklayan Atış, satış talebinin özellikle tekstil, otomotiv yan sanayi, gıda, mermer ve sanayiye ara mal üreten sektörlerden geldiğini söyledi. İstanbul'un yanı sıra Anadolu'da Muğla, Aydın, İzmir, Konya, Gaziantep gibi birçok ilden özellikle yarım kalmış yatırımlara ilişkin satış isteği geldiğini anlatan Atış, ''Malını elinden çıkarmak isteyen çok fazla, alıcı ise az'' diye konuştu. 
     Atış, şirketlerin fiyatlarının çok ucuzladığına işaret ederek, şunları söyledi 
     ''Krizden önce, çalışan bir tatil köyünün fiyatı 35-40 milyon mark iken, bugün orayı 20-22 milyon marka satıyoruz. Tekstile bakarsak, hem üretim, hem mağazacılık yapan 40 milyon dolar cirosu olan bir şirketi tüm varlıkları ile çok rahat 15-20 milyon dolara nakit vermek koşuluyla alabilirsiniz. Bir başka avantaj ise bazı şirketler bankalara olan borçları nedeniyle satılıyor. Bankalar, çok daha uygun ödeme koşulları sağlıyor. Kriz döneminde, elinde nakiti olanlar kral. Kriz, nakiti olanlar ve yatırım yapmak isteyenler için inanılmaz bir dönem. Her şeyi çok çok uygun fiyata alabilme şansına sahipler.'' 
     
     Ucuza kapatma 
     Yücel Atış, Türk şirketlerinin yabancılar tarafından ucuza kapatılması söyleminin de doğru olmadığını belirterek, şunları söyledi 
     ''Kelepir fiyat olduğu, doğru. Ama, ucuza kapatma durumu yok. Yabancılar şu anda ciddi anlamda şirket satın almadılar. Görüşme yapanlar var. Yabancılar, aslında etik davranıyor. Onları, çok suçlamamak lazım. Yabancıların ilk önerisi bize, ortaklık oluyor. Diyorlar ki, Şirketi alalım, ama ortak olalım. Türkler de işini kaybetmesin . Özellikle Avrupa ülkelerinden Türkiye'deki şirketlere ciddi ilgi var. Ama, bu ilgi ucuza kapatmaktan daha çok, Bu ekonomi nasıl olsa büyüyecek. Biz, bu ekonomideki yerimizi alalım şeklinde.'' 
     İnsan Kaynakları Yönetimi Derneği'nin İNKADE Başkanlığını da yürüten Atış, açıklamasında, ekonomik krizin işsizlik ve ücretler üzerindeki olumsuz etkisine de değindi. 
     Kriz nedeniyle, maliyetlerini düşürme yoluna giden şirketlerin reklam ve eğitim harcamalarını kısmanın yanı sıra eleman çıkarma yoluna gittiklerine işaret eden Atış, kriz yüzünden 600 bin civarında kişinin işinden olduğunu kaydetti. Atış, ''Bunun 120 bini nitelikli iş gücü. Şu anda, nitelikli iş gücü piyasasında yüzde 10-12 oranında bir küçülme oldu'' dedi. 
     Atış, nitelikli işgücü grubundaki çalışanların ücretlerindeki değişimi şu örneklerle dile getirdi 
     'Kriz öncesinde bu gruptakilerin ücretleri genellikle ABD'deki ücretler ile karşılaştırılırdı. Kriz öncesinde bir genel müdür ortalama 15 bin dolar, genel müdür yardımcısı 10 bin dolar, müdürler 7.5-5 bin dolar arasında net maaş alırdı. Dolar olarak alırlardı. Şimdi ise yeni alacağımız bir genel müdüre 5-6 milyar, genel müdür yardımcısına 3-3.5 milyar, müdüre 2-2.5 milyar lira maaş öneriyoruz.Daha da acısı, yeni mezun birisine önerdiğimiz rakam 200-300 milyon lira.'' 
     İşten ayrılanların önemli bir kısmının yurtdışında iş ve yaşama olanakları araştırdığını bildiren Atış, yurtdışına önümüzdeki günlerde önemli bir ''beyin göçü'' yaşanabileceğinin altını çizdi. Atış, ''Beyin göçü, en fazla teknoloji sektöründe yaşanacak. İlk aşamada bilgisayar sektöründekiler gidecek ki, zaten gidiyorlar'' diye konuştu. Atış, ekonomik istikrar programı uygulandığı taktirde, 2001 sonu için bir iyileşme umudu gördüğünü kaydetti. 
     







</TEXT>
</DOC>
