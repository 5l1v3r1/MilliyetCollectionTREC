<DOC>
<DOCNO> 30498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/soneko14.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcılar Türkiye'ye daha olumlu bakıyor.. 
</HEADLINE>
<TEXT>

     Yabancı Sermaye Derneği'nin YASED Barometre II Haziran 2001 sonuçlarının, ''yabancı yatırımcıların Türkiye'de mevcut ekonomik ortama ve geleceğe bakışlarında henüz yeterli olmamakla birlikte belirli bir iyileşme olduğunu'' gösterdiği bildirildi. 
     YASED'in geçtiğimiz Haziran ayı ortasında yaptığı 2001 yılı Barometre araştırmasının sonuçları, Yönetim Kurulu Başkanı Faruk Yöneyman tarafından düzenlenen bir basın toplantısı ile açıklandı. Daha önceki Barometre sonuçları ile karşılaştırıldığında, elde edilen sonuçların, ''yabancı yatırımcıların Türkiye'de mevcut ekonomik ortama ve geleceğe bakışlarında henüz yeterli olmamakla birlikte belirli bir iyileşme olduğunu'' gösterdiği vurgulandı. 
     Sonuçlara göre, YASED üyelerinin yüzde 32'si büyümenin hızlanacağını, yine yüzde 32'si yavaşlamaya devam edeceğini, yüzde 36'sı da aynı kalacağını düşünmekte. Uygulanacak politikalar ve ekonomiyi etkileyebilecek gelişmelere bağlı olarak büyüme artabilecek veya azalacaktır. 
     YASED üyelerinin enflasyon tahminleri de olumlu yönde. Üyelerin yüzde 64'ü önümüzdeki dönemde enflasyonun düşeceği görüşünde. Sonuçlara göre daha düşük bir oranda olmakla birlikte benzer bir durum faiz oranları için de geçerli. Üyelerin yüzde 50'si faiz oranlarının sabit kalacağını, yüzde 45'i de yavaşlayacağını, yüzde 5'i ise hızlanacağını öngörüyor. 
     
     Enflasyon ve kur tahminleri 
     YASED üyelerinin, tüketici ve toptan eşya fiyatları endeksleri, dolar kurları ile ilgili tahminleri, hükümetin tahminlerinin biraz üzerinde. Buna göre üyeler, GSMH artışını 2001 yıl sonu için yüzde eksi 3.9,2002 yılı sonu için yüzde 3.37, tüketici fiyatları endeksini bu yıl sonu için yüzde 64.53, 2002 yılı sonu için yüzde 37.86 olarak tahmin etti. Toptan eşya fiyatları endeksi ise 2001 yılı sonu için yüzde 67.76 ve 2002 sonu için yüzde 34.48 olarak tahmin ediliyor. Üyeler, dolar kurunun 2001 yıl sonu için 1 milyon 388 bin 673 lira, 2002 yıl sonu için de 1 milyon 842 bin 512 lira, Euro ise bu yıl sonu için 1 milyon 241 bin 742 lira, önümüzdeki yıl sonunda da 1 milyon 673 bin 464 lira olarak öngörüyor. 3 aylık faiz oranlarını 2001 yılı sonu için yüzde 68.11, 2002 yılı sonu için yüzde 41.68 olarak tahmin eden üyeler, yıl sonları itibariyle de faiz oranlarını 2001 yılı için yüzde 61.18, 2002 yılı için de yüzde 37.18 olarak bekliyorlar. 
     
     Gelecek 6 ay.. 
     YASED üyelerinin yüzde 43'ünün yabancı yatırımlar için ekonomik ortamın önümüzdeki dönemde olumlu yönde gelişeceğini düşündükleri, yüzde 46'sının ise değişmeyeceğini varsaydıkları kaydedildi. 
     YASED Barometre sonuçları ile ilgili olarak şu görüşler dile getirildi 
     'Geçmiş ve gelecek 6 aylık dilimlerde çeşitli faktörler açısından Gelişmelerin nasıl gözlemlendiğine bakıldığında, YASED üyelerinin büyümede olduğu gibi ikili bir bakış açısına sahip olduğu görülmektedir. Geçmiş 6 ayın durumu çok kötü olarak nitelenmiş, gelecek 6 ay da kötüleşme olacak diyenlerin oranı düşerken, ağırlık aynı kalacak cevabına kaymıştır. Dolayısıyla bu cevaplardan gelecek 6 ayda ekonomik istikrar ve finansal ortam dışında önemli bir iyileşme beklenmediği sonucu çıkmaktadır. Ekonomik ve finansal iyileşme olacak diyenlerin oranı ile olmayacak diyenlerin oranının hemen hemen aynı olması da büyüme tahminlerine benzer bir biçimde uygulanacak politikalara bağlı olarak her iki yönde de gelişme beklendiğini ifade etmektedir.'' 
     Barometre sonuçlarında, Türkiye'de faaliyette bulunan yabancı yatırımcıların geleceğe bakışlarında olumlu bazı gelişmeler gözlenmesine karşın, bu bakışların esas olarak hükümetin uygulamalarına endeksli olduğu, uygulamaların niteliğine göre iyi yönde de, kötü yönde de gelişme meydana gelebileceğinin öngörüldüğüne dikkat çekiliyor. 






</TEXT>
</DOC>
