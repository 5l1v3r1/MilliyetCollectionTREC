<DOC>
<DOCNO> 31062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/guncel/agun.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizdeki Türkiye'de neler oluyor neler... İşte 2 sünnet ve harcanan servet 
</HEADLINE>
<TEXT>
Ağa kesesini açtı düğüne ünlü yağdı 
1 - Siirtli aşiret reisinin yaptığı 1 milyon dolarlık sünnet düğününde neredeyse sahneye çıkmayan ünlü kalmadı. Sünnet çocuğunu birer milyar alan dört manken eğlendirdi 
     YAŞAR ÇAKMAK 

     Siirt Ekdi Aşireti'nin reisi Bedrettin Ekdi'nin oğlu için yapılan şehzadelere layık sünnet düğünü, bir hafta öncesinden basın bülteniyle bütün yayın organlarına duyuruldu. Organizasyonu ünlü transeksüel Sisi'nin üstlendiği sünnet düğünü, basının da yerini almasıyla tam anlamıyla gövde gösterisine döndü. 1 milyon dolara yaklaşık 1.3 trilyon lira mal olduğu iddia edilen sünnet düğünü, yılbaşı gecesi eğlencelerini aratmadı. 
     
     Helikopterle geleceklerdi 
     Muazzez Abacı, Gönül Yazar, Ajda Pekkan, Muazzez Ersoy, Adnan Şenses, Seda Sayan, Burak Kut, İbrahim Erkal, Sibel Turnagöl, Sevda Demirel Emirkan, Gökhan Tepe, Pınar Dilşeker, Hazal, Devrim Erden, Hayfi, Ebru Aydın, Ayhan Aşan, Haluk Özkan, İsmail Hazar, Semih Finini, Sultan of Mahalle ve Zümre, dolarların havada uçtuğu geceye renk kattı. Kürşat Yılmaz'ın adamı Ümit Şimşek, Kürt İdris'in oğlu Nihat Özbir'in de katıldığı düğünde sahne alacak sanatçılar, aslında helikopterle Galatasaray Adası'na getirilecekti. Ancak uçuş izni alınamayınca limuzine binmek "zorunda kaldılar". 
     Düğünün baş kahramanı olan 8 yaşındaki Ahmet Ekdi, erkekliğe ilk adımını atarken, güzel mankenler cariye kılığında onun yanındaydı. Kendisine hediye edilen altın tabancayı elinden düşürmeyen Ahmet Ekdi, güzel cariyeleri Sibel Ceylan, Eva Maya, Arzu Yanardağ ve Eylem Şenkal'ın yanaklarına kondurduğu öpücükler sayesinde gece boyunca hiç sıkılmadı. Cariyeler öpücükleri karşılığında birer milyar lira kazandı. 
     
Düğünden notlar...      Kirvelik görevi Sarıgül'e kaldı 
     Ahmet Ekdi'nin kirveliğini ailenin yakın dostu Şişli Belediye Başkanı Mustafa Sarıgül üstlendi, sünneti ise Kemal Özkan yaptı. 
     En ilginç hediye Muhammed Özsu adlı işadamından geldi. Özsu Ahmet Ekdi'ye altın tabanca hediye etti. 
     Ekdi'ye altın tesbih de verildi. 
     Düğün geceyarısı saat 02.00'de sona erdi. 
     İbrahim Erkal, yatıyla geldi. 
     Bedrettin Ekdi müzisyenlere tomarla dolar dağıttı. 
     Düğüne 400 kişi katıldı. 
     Sanatçılara harcanan para sır gibi saklandı. 
     
Babanın 150 köyü var      Dünya malı dünyada kalır’ 
     Nişantaşı Spor Kulübü Başkanı olan Ekdi Aşireti Reisi Bedrettin Ekdi solda , "Aslında yıllardır devam eden kan davasının bitmesini kutluyoruz. Ben müteahhitlik yapıyorum, Nişantaşı'nda iş yerlerim var. 2 binin üzerinde akrabam İstanbul'da. 150 tane köyüm var. Hepsini çağıramadım. Dünya malı dünyada kalıyor paranın önemi yok. Düğüne 1 milyon dolar harcadığım doğru" dedi. 
     
Trilyonluk gecenin mönüsü      Düğünde şu mönü servis edildi 
     8 mezeli ordövr tabağı, 
     Sebzeli ve tavuklu Lumpia Böreği, 
     Mevsim Salata 
     Böfstragonof 
     Pasta ve meyve 
     Limitsiz yerli-yabancı içki. 
     
Yeraltı dünyası daha mütevazı      2 - Emniyet Genel Müdürlüğü çete raporunda adı geçen Selahattin Yılmaz da oğlu Alperen'e 200 milyar liralık sünnet düğünü yaptı 
     MEHMET SOYKAN DHA 

     Emniyet Genel Müdürlüğü'nce hazırlanan "Çete Raporu"nda adı geçen, çek ve senet tahsilatı olaylarına adı karışan Selahattin Yılmaz, oğlu Alperen'i dillere destan bir düğünle sünnet ettirdi. Yeraltı dünyasının ünlü ismi Sedat Şahin'in kirvelik yaptığı düğünde de "gelenek gereği" yine dolarlar havada uçtu. Yılmaz'a, 200 milyar liraya mal olan sünnet düğünü, Samsun Kurumahmutoğlu Büyük Otel'de yapıldı. Alaattin Çakıcı'nın çiçek gönderiği düğüne, Çakıcı'nın kardeşi Gencay Çakıcı, Galatasaray'dan İspanya'ya transfer olan futbolcu Fatih Akyel, eski futbolcu Tanju Çolak, sanatçılar İsmail Türüt, Mustafa Topaloğlu, Azer Bülbül ve Serkan Kaya katıldı. 
     
'Oğluma feda olsun'      Geceyarısı 03.00'e kadar süren düğünde sahne alan sanatçılara Yılmaz, 100'lük dolar yağdırdı. Ayrıca 10 dakika süren havai fişek gösterisi de yapıldı. Pastayı 7 yaşındaki Alperen ile Şahin ve Yılmaz çifti kesti. Düğün sonuna doğru Şahin, Çakıcı ve Yılmaz aynı masada bir süre sohbet etti. Yılmaz, 200 milyar liraya malolan düğünle ilgili olarak, "Çocuğuma feda olsun" demekle yetindi. 
     



 GÜNCEL 













</TEXT>
</DOC>
