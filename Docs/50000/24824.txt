<DOC>
<DOCNO> 24824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sonspo04.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Yönetimin belirlediği hedeflerde hiçbir sapma olmamıştır" 
</HEADLINE>
<TEXT>

     Beşiktaş Kulübü Yönetim Kurulu, yazılı bir açıklama yaparak, ''Bazı spor kulüplerinde yaşanan yönetim problemlerine Beşiktaş Jimnastik Kulübü de ortak edilmeye çalışmaktadır'' dedi. 
     Açıklamada, Beşiktaş Kulübü Yönetim Kurulu'nu üzerinde istifa baskısı kurarak hedeflerinden uzaklaştırmayı amaçlayan bu iddiaların tümüyle asılsız olduğu belirtilirken, şöyle denildi 
     ''Bunun Beşiktaş'ın başarısını istemeyen bazı çevrelerin hayalinden öteye geçemeyeceğini kamuoyuna açıklama gereğini duyduk. 
     Beşiktaş Yönetim Kurulu, BJK Genel Kurulu'nun kendisine güvenmesi sonucu 2 yıl için seçimle göreve gelmiştir ve her zamankinden daha fazla kenetlenmiş biçimde görevinin başındadır. Yönetim kurulu, geleceğin sağlam, modern ve başarılı Beşiktaş'ını yaratma konusunda tüm özverisiyle uyum içersinde çalışmaktadır.'' 
     Yönetim kurulunun, zor ülke koşullarından yılmadığının, tersine bu koşulları aşmak için daha çok çalıştığı kaydedilen açıklamada, bunu istemeyen bazı çevrelerin Beşiktaş'ın geleceğini yıkma çabalarının hoşgörülmesinin mümkün olmadığı vurgulandı. 
     Açıklamada, şu görüşlere yer verildi 
     ''Yönetim kurulunun amacı, Beşiktaş'ı emin adımlarla ileriye taşımaktır. Yönetimin göreve geldiği dönemde belirlediği hedeflerde hiçbir sapma olmamıştır. Beşiktaş Kulübü Yönetim Kurulu, kalan görev süresi içinde de sağlam gelir kaynaklarına sahip olan, altyapısına büyük önem veren ve her zaman şampiyonluğa oynayan güçlü ve çağdaş Beşiktaş'ı yaratmak için çalışmalarını sürdürecektir.'' 







</TEXT>
</DOC>
