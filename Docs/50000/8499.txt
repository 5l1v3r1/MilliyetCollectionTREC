<DOC>
<DOCNO> 8499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/spor/spo02.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Digital Revivo 
</HEADLINE>
<TEXT>

İsrail halkı bastırdı. Sport Kanal, Digitürk ile anlaştı. Fenerbahçe maçları artık Ortadoğu’da canlı izlenecek 
     YUSUF KOBAL 

     Herkes ekran başında 
     İSRAİL halkını Fenerbahçeli yapmayı başaran Revivo için Sport Kanal isimli televizyon kanalı, Digitürk ile anlaşma imzaladı. SPORT KANAL, Türkiye Ligi’nde sadece Fenerbahçe’nin oynayacağı maçları ülkesinde naklen yayınlamak için anlaşma imzaladı. Sarı - Lacivertli futbolcunun, İsrail’de izlenme oranının tavana vurduğu belirtildi. Revivo’ya büyük ilgi gösteren İsrailliler, Fenerbahçe’nin tüm maçlarını canlı olarak izleyebilecekler. 
     
     Murat Yakın uslanmadı 
     FENERBAHÇE’DEN kaçarak, kulübü zarara uğratan Murat Yakın’ın huyu yine değişmedi. Yakın, bu kez de Kaiserslautern kulübünü zora soktu. İsviçreli oyuncu, Alman takımını terketti. Sakat olduğu için ülkesine giden ve geri dönmeyen Murat Yakın’a, Kaiserslautern para cezası vermeye hazırlanıyor. Başkan Friedrich "Geri gelirse ne uyduracak çok merak ediyorum. Bu çocuk uslanmayacak" dedi. 
     
Balic idmanda      HÜSEYİN YAVUZ 

     FENERBAHÇE, Beşiktaş derbisinin hazırlıklarına dün basına kapalı yaptığı çalışma ile devam etti. Bütün futbolcuların katıldığı antrenmanda ayak bileğinden sakatlanan Balic de düz koşu yaptı. İsveç’ten dönen Andersson da, tesislere gelip, arkadaşları ile hasret giderdi. Yıldız santrfor çalışmalara İstanbul’da devam edecek. Johnson’un derbiden sonra da ülkesine gitmeyeceği açıklandı. 
     SARI - Lacivertliler dün başlayan kampın ardından bugün bir çalışma daha yapacak. Yönetim, Mustafa Denizli’nin istemesi halinde, bugün futbolculara hak ettikleri primleri dağıtacak. Bu arada önceki gece sürpriz doğum günü partisi ile karşılaşan ve Denizli tarafından altın nazarlık takılan Revivo için dün de tesislerde bir kutlama yapıldı. Öte yandan yarın yeni yapılan basketbol sahası ile yemekhane hizmete açılacak. 
     


 SPOR 
























</TEXT>
</DOC>
