<DOC>
<DOCNO> 36526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/spor/ytstan.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon hakkıyla 
</HEADLINE>
<TEXT>

     MEHMET TAN 

     Lig perdesi İnönü Stadı’nda puan muharebesiyle açıldı. En halishane dileğimiz, bu ligin centilmence geçmesi, adı gibi süper ve hayırlara vesile olmasıdır. 
     Brezilyalılar’ın uluslarası transfer sertifikası ile uğraşan Trabzonspor, maça ürkek başladı. Salazar’ı sarkık libero oynatan Trabzon, Perulu’nun önüne Cem, Marcio ve Macit’ten oluşan üçlü bir blok yerleştirdi. Gökdeniz, Marco, Sommers ve Erman’dan oluşan dörtlü alan blokunda oyun kurucu Marco’yu, aynı zamanda Zafer ve Da Silva’dan oluşan ileri ikilinin arkasında hücuma dönük oynattı. Amaç rakibe oyunu organize edecek alan ve zaman bırakmamaktı. Hızlı düşünüp, çabuk karar verip, seri oynamak. Trabzonspor bu oyun kurgusunu ilk bir saat içerisinde kurudu. Rakibine oranla çok üstün gözüktü. Çok koştu, topu korudu ve ani çıkışlarla da net pozisyonlar üretti. Top oynamaya ve kazanmaya niyetli olan taraf Bordo - Mavili ekipti. Trabzonspor, Beşiktaş ile birlikte uzun süre Mustafa Çulcu ile de mücadele etti. 
     Maçın üç kader anı var. Birincisi, Trabzonspor’un on kişiyken kazandığı gol. Trabzonspor, bu golün benzerlerini dört kez daha üretti, ancak birisini sayıya çevirebildi. O da galibiyet golü. Bu bir iş bilgisi ve çalışma ürünü. 
     İkincisi, Beşiktaş’ın beraberlik golü. O ana kadar faulleri vermeyen, verdiklerini ters veren, olmayan faulleri icat eden, ehliyetine inandığımız Mustafa Çulcu’nun, yine böyle bir icat sonucu Beşiktaş’ın kazandığı gol. Üçüncüsü ise penaltı pozisyonu. Bize göre eylem son derece yakın mesafede cereyan etti. O mesafade elle oynanmaz, top ele çarpar. Aksi fizik kurallarına aykırı olur. 
     Sonuç Trabzonspor bileğinin hakkıyla, iş bilgisi ve iş yeterliğiyle üç puanı aldı. Trabzonspor’da koşmayan ve görevini yapmayan yoktu. Tekelioğlu’nun oyuncu değiştirmeleri ise son derece yerindeydi. 
     



 SPOR 


























</TEXT>
</DOC>
