<DOC>
<DOCNO> 27554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur26.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Ucuz popülizm bunalımın nedenlerinden biri" 
</HEADLINE>
<TEXT>

     Devlet Bakanı Kemal Derviş, kamu bankalarındaki ''ucuz popülizmin'' bunalımın nedenlerinden biri olduğunu belirterek, ''Artık ucuz popülizmin hiçbir şekilde Türkiye'ye yarar getirmeyeceğini sanıyorum hepimiz bilmekteyiz'' dedi. 
     Derviş, TBMM Genel Kurulu'nda kamu bankaları ve fonlarla ilgili yasa tasarısı üzerindeki görüşmeler sırasında milletvekillerinin sorularını yanıtladı. 
     Küreselleşen finans piyasalarında Türk bankalarının yarışabilmesi için büyük oluşumlara gerek olduğunu anlatan Derviş, bu nedenle banka birleşmelerinde yarar olduğunu söyledi. 
     Emlakbank'ın tasfiyesinin sözkonusu olmadığını, bu kurumun Ziraat Bankası ile birleştirildiğini anlatan Derviş, çalışanların da diğer kamu bankalarındaki personel ile aynı haklara sahip olacağını söyledi.Derviş, şöyle konuştu 
     ''Kamu bankalarında çok ciddi sorunlar var. Birçok oturumda tartışıldı. Kamu bankalarındaki ucuz popülizm Türkiye'yi bu noktaya, bu ağır bunalıma getiren önemli olaylardan bir tanesidir. Artık ucuz popülizmin hiçbir şekilde Türkiye'ye yarar getirmeyeceğini sanıyorum hepimiz bilmekteyiz. 
     Olmayan bir kaynağı, bütçe yoluyla değil kamu bankaları yoluyla vermeye çalışmak, aynı bütçedeki açık gibi bütün olumsuzlukları beraberinde getiriyor.'' Kamu bankalarındaki düzenlemelerin bu açıdan değerlendirilmesi gerektiğini anlatan Derviş, özellikle Ziraat Bankası'nın üstlendiği görevlerin PTT ve değişik yöntemlerle yerine getirilmesi yönünde çalışma yapıldığını kaydetti. Derviş, Ziraat Bankası'nın verimli olmayan şubelerinin kapatılmasının şimdilik durdurulduğunu, bu konuda milletvekillerinden görüş alınacağını söyledi. 
     Bakan Derviş, tasarıyla bazı fonların tasfiyesinin de öngörüldüğünü ve bu konuda herkesin destek verdiğini dile getirerek, şöyle konuştu 
     ''Türkiye artık kamu finans dengesini mutlaka sağlamak zorundadır.Her şey, bu fonda ilgili düzenlemede o yönde. Her şeyin şeffaf bütçe içinde olması gerekir. Kamu bankalarının bankacılık açısı içinde davranması gerekir. Eğer devlet bazı görevleri kendilerine verecekse o zaman bunun kaynağını şeffaf bir şekilde vermesi gerekiyor.'' 
     Tasarının tümü üzerinde DYP Grubu'nun görüşlerini açıklayan Samsun Milletvekili Kemal Kabataş, Emlakbank'ın tasfiyesine ilişkin hükümlerin tasarıdan çıkarılmasını istedi. Kabataş, Cumhuriyet'in bütün kuruluşlarının tasfiye edilmek istendiğini savunarak, faturanın çalışanlara çıkarıldığını öne sürdü. 
     Kabataş, fonlara ilişkin düzenlemenin tasfiye mevzuatından ibaret olduğunu belirterek, ''Getirilen model doğru ve yerindedir'' dedi. MHP Grubu adına konuşan Uşak Milletvekili Armağan Yılmaz ise Emlakbank'ın tasfiyesi sonucunda daha büyük zararlar olacağını öne sürdü. Banka birleşmelerinin sonuç vermeyeceğini ve maliyetlerin düşmeyeceğini savunan Yılmaz, ''Banka birleşmelerinde 2 çarpı 2'nin 4 etmeyeceği açıktır'' şeklinde konuştu. Yılmaz, kamu bankalarının birleştirilmesinin hukuki dayanağının da olmadığını iddia etti. Genel Kurul'da daha sonra tasarının maddelerinin görüşülmesine geçildi. 







</TEXT>
</DOC>
