<DOC>
<DOCNO> 29423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/spor/spo04.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya’da ilk fiyasko 
</HEADLINE>
<TEXT>

Kamp sorunla başladı, Tekelioğlu kamp yerini görünce sinirlendi. Trabzon, bugün taşınıyor 
     BORDO - Mavililer’in Almanya’da araştırma yapmadan gittikleri kamp yeri sıkıntı yarattı. Teknik Direktör Sadi Tekelioğlu, bu şartlarda istedikleri gibi çalışamayacaklarını belirtti ve kamp yerinin hemen değiştirilmesini istedi. Bunun üzerine harekete geçen Futbol Şube Sorumlusu Serdar Bali ve yönetici Fikret Yavuz, yeni yer buldu. 
     TRABZONSPOR, sorunlu başladığı Almanya kampında bugün yer değiştirecek. Bordo - Mavililer, Hannover yakınlarındaki Sport Otel’e yerleşecekler. Bu arada eski başkan Mehmet Ali Yılmaz’ın 10 milyon 800 bin dolar civarındaki icra kararı için tasfiye kararı aldırmak istediği belirtildi. Ancak bunun mahkeme heyetince geri çevrildiği bildirildi. 
     
     Sambacılar iddialı 
     TRABZONSPOR’un Brezilyalı futbolcuları yeni sezon öncesi umutlu konuştu. Aurelio, De Silva, Eduardo ve Jarro, "Bizi kimse önemsemedi. Ancak oynayacağımız futbolla kendimizi göstereceğiz" dediler. 
     
     Mukavele sıkıntısı 
     BORDO - Mavili kulüpte sözleşme yenileyen oyuncuların alacakları paraların belirlenmemesi sıkıntı yarattı. Boş sözleşmeye imza atan, ancak Almanya kampı öncesi alacakları para için kendileriyle görüşüleceği belirtilen oyuncular bunun yapılmadığını belirterek, tepkilerini dile getirdiler. Bu arada Trabzonspor’un yaş ortalamasının 23.9’a düştüğü açıklandı. Başkan Özkan Sümer, "Amacımız genç ve dinamik bir ekip yaratmak" dedi. 
     



 SPOR 






















</TEXT>
</DOC>
