<DOC>
<DOCNO> 24731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/ekonomi/eko05.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KISA VADELİ GÖSTERGELERİN AŞIRI SATIMLARDAN ALIMA DÖNMESİYLE ALIMLAR GÜÇLENDİ 
</HEADLINE>
<TEXT>
11,500 güçlü dirence dönüştü 
Zeynep Candan AKTAŞ 
     Yaklaşık bir aydır 11,500 desteğinde hareket eden endeks, geçtiğimiz hafta satış baskısına yenik düştü. Uzun vadeli göstergelerdeki satış baskısına ilave olarak daralan hacimlerle güç kaybetmekte olan endekste alternatif piyasalardaki hareketlilik desteklerin birer birer kırılmasını kolaylaştırdı. 10,031'e dek süren sert düşüş, sert alımlarla sonuçlandı. 
     Ve endeks bir günlük hareketle yaptığı dipten sonra ortalamalara ulaştı. Kısa vadeli göstergeler bu hareketle ulaştıkları aşırı satım bölgelerinden toparlanma çabasında görülürken, uzun vadeli göstergelerden MACD dışındakilerde satış eğilimi devam ediyor.Bu nedenle dirençlere yaklaştıkça işlem hacminde artışa ihtiyaç duyulacak. Endeksin önünde en önemli direnç 11,500 seviyesi. Bu seviyenin kırılması halinde alımların 13,000'lere doğru devam etmesi beklenebilir. Ancak 11,500'ün üstünde güçlenen dirençlerin kırılması kolay olmayacaktır. Senet bazında bakıldığında İMKB 100'de güçlü bir kaç senedin ortalamalardan tutunma başarısı gösterdiği izleniyor. Senetlerin büyük kısmı sert hareketlerle desteklerini test ettiler. Ve ortalamaların altına kaydılar. Bu senetlerde toparlanma çabası biraz zamana yayılabilir. Bu arada güçlü senetlerde de önümüzdeki haftalarda yeni zirve arayışları izlemek mümkün. 
     Bu düşüşe direnen senetlerin bundan sonraki hareketlerde öncü olması beklenebilir. 
     Yükselen bir kanal içinde görülen endekste desteklere doğru yaklaştıkça alımların artması, dirençlere doğru da satışların artması kaçınılmaz. Ancak bizim ülkemizde ekonomi ve siyasetteki çalkantılar, sancılar zaten çok fazla derinliği olmayan borsanın keskin tepkiler vermesine neden oluyor. 
     Yukarı ve aşağı yönde sert hareketlerle yatırımcıların paniklemesine neden olan bu hareketler sığ senetlerde tahmin edilemeyen fiyat oluşumlarını sağlıyor. Daha sonra grafiklere sivri uçlar olarak yansıyan bu görünümler bir çok grafikte kendini gösteriyor. Yatırımcıları bu hareketlerden koruyabilecek herhangi bir mekanizma yok. Ancak kendi sağduyuları ile kendilerini koruyabilirler. Bu hafta için endeksin destekleri 10,600 ve 10,100'de. Dirençler ise 11,500 ve 12,000 seviyesinde bulunuyor. 
     Bol kazançlı haftalar dileğiyle. 
     



 EKONOMİ 

















</TEXT>
</DOC>
