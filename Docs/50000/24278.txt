<DOC>
<DOCNO> 24278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun19.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de lotodan 46 milyon dolar kazanan talihli aranıyor 
</HEADLINE>
<TEXT>

     ABD'de, New Jersey lotosunun 46 milyon dolarlık büyük ikramiyesini geçen yıl kazanan talihlinin hala ortaya çıkmadığı ve parasını almadığı belirlendi. 
     Meçhul talihli 10 gün içinde parasını almazsa, hakkını kaybedecek. Talihli kuponun oynandığı Bergen County'nin Montavale kasabasındaki lotocu, unutkan talihlinin hafızasını tazelemek amacıyla dükkanının kapısına büyük puntolarla ''Talihli Aranıyor'' diye yazdı. 
     Dükkan sahibi Herman Patel, ''İnşallah talihli kişi olayı hatırlar ve ikramiyesini almaya gelir'' diye konuştu. Lotodan büyük ikramiye kazanan kişiler genelde kuponu satın aldıkları lotocuya belli bir bahşiş veriyor. Geçen yılki lotoda büyük ikramiye olan 46 milyon doları kazanan kişi, parasını ''peşin ödeme'' şıkkını işaretlediği için, vergi kesintilerinden sonra 23,7 milyon dolar alacak. Lotoda büyük ikramiyeyi kazandıran numaralar 6-7-25-34-45 ve 2 olmuştu. 







</TEXT>
</DOC>
