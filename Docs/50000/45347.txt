<DOC>
<DOCNO> 45347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/guncel/gun02.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu tazminatını sanıklar verecek 
</HEADLINE>
<TEXT>

Hazine avukatı, Mumcu ailesine ödenen 19 milyar TL’lik tazminatın, 24 sanıktan alınmasını istedi. Esas hakkındaki savunmasını yapan sanıklar ise İran’ı suçladı... 
     ANKARA Milliyet 

     Aralarında Uğur Mumcu, Ahmet Taner Kışlalı, Muammer Aksoy ve Bahriye Üçok gibi aydınların da bulunduğu 22 kişiyi öldürdükleri gerekçesiyle haklarında dava açılan 24 sanık, yargılandıkları "Umut Operasyonu Davası"nda esas hakkındaki savunmalarını yaptı. Sanıkların savunmalarında İran’ı suçlayan ifadeler kullanmaları dikkat çekti. 
     Ankara 2 No’lu DGM’de görülen davanın dünkü duruşmasına 15’i tutuklu 18 sanık katıldı. Duruşmada, davaya müdahil olan Hazine’nin avukatı Sema Tiryaki, cinayetle ilgili olarak İçişleri Bakanlığı’nın Mumcu ailesine ödediği 19 milyar liralık tazminatın sanıklardan tahsil edilmesini talep etti. 
     
     Fincancı’ya soruşturma yok 
     Duruşmada Mahkeme Başkanı Hüseyin Eken, İstanbul Üniversitesi’nden, davadaki sanıkların işkence gördüklerine ilişkin rapor veren Prof. Dr. Şebnem Korur Fincancı hakkında gelen yazıda, "Fincancı’nın hazırladığı rapor bilirkişi raporu ve mahkemeyi etkileyecek bir rapor değildir. Bu nedenle soruşturma açılmasına gerek yoktur" denildiğini belirtti. Müdahil avukatı Ceyhan Mumcu ise Fincancı’nın raporunun "örgüte yardım ve yataklık" kapsamında değerlendirilmesi gerektiğini savundu. Sanıkların esas hakkındaki savunmaları ise şöyle 
     Mehmet Kassap, "Suçsuzum. Tahliyemi istiyorum" derken, Mehmet Şahin’in avukatı, "Müvekkilim milli ant-renördür, milli terörist değil. İran’a spor dalı ile ilgili tüzüğü incelemek için gitmiştir" dedi. İçinde bulunduğu iddia edilen örgüt için "vahşi örgüt" nitelemesinde bulunan Yusuf Karakuş, İran’a sadece ticari faaliyet için gittiğini belirtti. Muzaffer Dağdeviren de "Şii rejimini benimsemiş" bir ülkeye hizmet etmesinin mümkün olmadığını kaydetti. Fatih Aydın ise, "milletini sevme duygularının kurbanı olduğunu" savundu. 
     Mahkeme Başkanı Eken, esas hakkındaki savunmalarını yapmayan sanıklara savunmalarını hazırlamaları için son kez süre verilmesine karar verildiğini belirterek, duruşmayı erteledi. 
     



 GÜNCEL 

















</TEXT>
</DOC>
