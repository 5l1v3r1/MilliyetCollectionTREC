<DOC>
<DOCNO> 34009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur07.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partili Hatipoğlu "Şeriatçı mısınız" sorusuna kızdı 
</HEADLINE>
<TEXT>

     Saadet Partisi Grup Başkanvekili Ömer Vehbi Hatipoğlu, insanların kendilerini farklı gösterme gayretlerine karşı olduklarını ve takiyyeciliği siyasetten sileceklerini söyledi. 
     Hatipoğlu, bir gazetecinin "Takiyyecilik yapmadan yanıt vereceğinizi umuyorum. İslam devletinden, şeriat devletinden yana mısınız" sorusuna ise sinirlendi. 
     Soruyu küçültücü bulan Hatipoğlu, "Ben Cumhuriyet çocuğuyum. Cumhuriyetin temel ilkelerine bağlıyız" dedi. 
     Saadet Partisi Grup Başkanvekili Hatipoğlu, parlamentoda düzenlediği basın toplantısında, dindarların, dini vecibelerini yerine geteremeyenlerin ve bu ülkeye vatandaşlık bağı ile bağlı olan herkesin partisi olduklarını söyledi. 
     Ömer Vehbi Hatipoğlu, insanların hangi nedenle olursa olsun kendilerini olduğundan farklı gösterme gayretine girmelerini asla onaylamadıklarını da söyledi. "Kim neyse, kendisini nasıl hissediyorsa, neye inanıyorsa, gizlemeye ihtiyaç hissetmeden açık-seçik ortaya koymalıdır. Siyasetçiler için bu gereklilik aynı zamanda da ahlaki bir zorunluluktur" diyen Hatipoğlu, "Bu nedenle aziz milletimize ilan ediyoruz ki, biz Saadet Partisi olarak takiyyeciliği Türk siyasal yaşamından sileceğiz. Çünkü bu ülkede birilerinin Kral Çıplak diye bağırma zamanı gelmiştir" şeklinde konuştu. 
     Hatipoğlu, "Bu konuşmalarınızla kimi hedef alıyorsunuz " sorusuna, "Bunları herhangi bir grubu hedef alarak söylemedim. Ben siyasi partilerin takiyyeciliği ortadan kaldırmaları gerektiğini söylüyorum. Bunu Saadet Partisi kadar diğer partilere de söylüyoruz. Biz kurulmamış bir partiyle ilgili bir değerlendirme yapmayız" karşılığını verdi. 
     Hatipoğlu, bir gazetecinin "Takiyyeciliği Türk siyasi hayatından sileceğinizi söylüyorsunuz. Bu sözlerine güvenerek takiyyecilik yapmadan yanıt vereceğinizi umarak bir soru soracağım. İslam devletinden, şeriat devletinden yana mısınız " şeklindeki sorusuna ise sinirlendi. 
     Hatipoğlu, "Önce bana şeriat devletinin ne olduğunu açıklamanız gerekir. Anayasaya göre yanıtlayamayacağım bir soru bu. Ben Türkiye Cumhuriyetinin anayasasına göre ant içtim. Bu soru küçültücü bir sorudur ve Türkiye Cumhuriyetinin milletvekiline sorulmaz. Biz anayasada ifade edilen Türkiye Cumhuriyetinin temel ilkelerine bağlıyız. Ben Cumhuriyet çocuğuyum. Laik bir ülkenin milletvekili olma onurunu yaşıyorum" diye konuştu. 






</TEXT>
</DOC>
