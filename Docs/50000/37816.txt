<DOC>
<DOCNO> 37816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur12.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Siverek'te vaaz krizi... 
</HEADLINE>
<TEXT>

     Şanlıurfa'nın Siverek İlçesi Belediye Başkanı Hasan Çelebi, Vaiz Cuma Özmodanlı'nın, vaazlarında hizmetlerini küçümsediğini öne sürerek, Kaymakamlığa dilekçe verdi. 
     Çelebi, kaymakamlığa verdiği dilekçesinde, Özmodanlı'nın, Ulu Camii'ndeki bir cuma namazında, merkezi sistemle tüm camiilerde dinlenen vaazında, ''Elalemin Belediye Başkanı gidip cami yapıyor, Müslümanlara hizmet ediyor. Bizim belediye başkanımız gidip olimpik havuz yapıyor'' dediğini iddia etti. 
     Çelebi, Özmodanlı ve ilçe müftüsü hakkında yasal işlem yapılmasını istediği dilekçesinde, ''Hizmetlerime kasıtlı saldırı yapılıyor. İki dönemdir belediye başkanıyım, yaptığım hizmetler ortadadır. Daha önce birçok vatandaşımız nehir ve göletlerde boğuluyordu. Yapılan havuzla bunun önüne geçtik'' dedi. Özmodanlı ise böyle bir konuşma yapmadığını belirterek, ''Belediye veya başka bir kurumu hedef alarak vaaz verilemez. Belediye başkanımız söylentilere inanmış. Gerçek ortaya çıkacaktır'' dedi. Siverek Müftüsü Fikret Ekinci ise ''Vaazda kasıt olduğunu sanmıyorum. Cuma Özmodanlı yaklaşık 20 yıl önce emekli oldu. Ancak vaiz olmadığı için bu görevini sürdürmeye devam etti'' diye konuştu. 
     







</TEXT>
</DOC>
