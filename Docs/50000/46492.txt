<DOC>
<DOCNO> 46492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sondun08.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da polis aracına bomba...Endonezya da kaynıyor... 
</HEADLINE>
<TEXT>

     Pakistan'ın güneyindeki liman kenti Karaçi'de bir polis aracına dün gece atılan el bombası 3'ü polis 5 kişinin yaralanmasına yol açtı. 
     Polis, kentin Liyakatabad semtinde polis aracına el bombası atan kişinin kaçmayı başardığını yaralı polislerin durumunun ağır olduğunu bildirdi. 
     Afganistan'daki Taliban hedeflerine yönelik harekatın başlamasından sonraki ilk Cuma gününde Pakistan'daki radikal İslamcı partiler ve grupların ülke genelinde gösteri çağrısı yapmalarının ardından, şiddet olayları çıkmasından endişe ediliyor. 
     Karaçi'nin başkenti olduğu Sind bölgesinde yürütülen operasyonlarda aşırı dinci çevrelerden 20 kadar kişi gözaltına alındı. 
     Endonezya'nın Makassar kentinde de Amerikan Kentucky Fried Chicken lokantasına bu sabah bombalı saldırı düzenlendi. 
     Ciddi hasar gören lokanta kapalı olduğunndan can kaybı meydana gelmedi, ancak çevredeki birçok mağaza hasara uğradı. 
     Yine aynı kentte sabah bir Avustralya sigorta şirketine ait binaya yerleştirilen el yapımı bir bomba etkisiz hale getirildi. 
     Afganistan'a yönelik Amerikan harekatının başlamasından bu yana bugünkü ilk Cuma Namazı dolayısıyla birçok Asya ülkesi, olası Amerikan karşıtı gösterilere karşı alarma geçtiler. 
     Harekatta ABD'ye büyük destek veren Pakistan'ın yanı sıra Endonezya ve Hindistan'da geniş güvenlik önlemleri alındı. 
     Pakistan'da binlerce İslamcı militan otomobil, otobüs ve trenlerle, Afganistan sınırı yakınlarındaki çok sayıda Afgan mültecinin bulunduğu Keta'ya gitmeye başlarken, ülkedeki gösterilere önderlik eden İslam Ulema Cemiyeti'nin çağrısıyla en az 50 bin kişinin toplanması bekleniyor. 
     Endonezya'da da başkent Cakarta'ya Cuma Namazı'ndan sonra yapılacak gösteriler için 7 bin takviye asker ve polis gönderildi. 
     Endonezya polisi, büyük bir gösteri beklediğini belirterek, özellikle büyükelçilikler, Başkanlık Sarayı ile Parlamento çevresinde güvenlik önlemlerini en üst düzeye çıkardıklarını kaydetti. 
     Hindistan'ın başkenti Yeni Delhi'de de yarın İslamcı çevrelerin çağrısıyla yapılacak gösteriye 30 bin ile 40 bin kişinin katılması bekleniyor. 
     






</TEXT>
</DOC>
