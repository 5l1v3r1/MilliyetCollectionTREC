<DOC>
<DOCNO> 35903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo10.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Moldova'ya gitti 
</HEADLINE>
<TEXT>

     Gaziantepspor Kulübü Başkanı Celal Doğan, UEFA Kupası ön eleme turunda, Moldova takımı FC Zimbru Kişinev ile deplasmanda yapacakları ilk karşılaşmanın çok zorlu geçeceğini, ancak tur için gittiklerini, korkmadıklarını ve umutlu olduklarını söyledi. 
     Celal Doğan, takımın hareketinden önce Gaziantep Havaalanı'nda yaptığı açıklamada, Gaziantepspor'un hedefleri bulunduğunu, ancak futbolunu ve futbolcularını yeterince tanımadıkları bir takımla karşılaşma yapacak olmalarının, karşılaşmayı zorlu kıldığını bildirdi. Aynı durumun FC Zimbru Kişinev için de geçerli olduğunu kaydeden Doğan, herşeye karşın Gaziantep'te rahatlıkla tur atlamalarını sağlayacak bir skor elde etmeyi amaçladıklarına dikkati çekti. Futbolcu, yönetici ve işadamlarından oluşan 130 kişilik Gaziantepspor kafilesi, saat 10.45'te özel uçakla Moldova'ya hareket etti. 







</TEXT>
</DOC>
