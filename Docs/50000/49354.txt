<DOC>
<DOCNO> 49354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/spor/spo03.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalvarıyorum 
</HEADLINE>
<TEXT>

Galatasaray yöneticisi Abdürrahim Albayrak, PSV maçı öncesi seyirciye çağrıda bulundu, "Siz olmadan kazanamayız. Lütfen bizi destekleyin" dedi 
     ERHAN TELLİ 

     ŞAMPİYONLAR Ligi’nde yarın PSV Eindhoven ile hayati bir maça çıkacaklarını söyleyen Galatasaraylı yöneticiler, 12. adama çağrıda bulundular. Futbol Şube Sorumlusu Abdürrahim Albayrak, "Siz olmadan kazanamayız. Rica ediyorum, hatta yalvarıyorum bizi yalnız bırakmayın. Lütfen maça gelin, destek verin. PSV’yi buradan çıkarmayalım. Yeni bir zafer yaşayalım" diye konuştu. 
     SARI - Kırmızılı yöneticiler kapalı ve numaralı biletlerin şu ana kadar yok sattığını ancak iki açık tribünün de mutlaka dolmasını istediklerini belirttiler. İkinci Başkan Fatih Altaylı, "12. adam bizi yalnız bırakmayacak. Buna inanıyoruz. Biz bu stadda tüm başarılara onlarla ulaştık. Takımımız onlarla ayrı bir güç kazanıyor. Ali Sami Yen yine tarihi bir gün yaşayacak" ifadelerini kullandı. 
     GALATASARAY taraftarı ise PSV maçı için bambaşka bir şov planlıyor. Ali Sami Yen Stadı dünden bu yana dev bayraklarla donatılmaya başlandı. Karşılaşma öncesi yapılacak anonslarda takımın hücum yaptığı sırada tribünlerin İngilizler gibi bağırması istenecek. Ultraarslanlar grubu da tüm taraftarlara "sarı veya kırmızı renk elbise giyin" uyarısı yaptı. 
     
Lucescu duacı      GALATASARAY Teknik Direktörü Lucescu hava şartlarından tedirgin oldu. İstanbul’da dün başlayan yağış ile birlikte, Ali Sami Yen Stadı’nın zeminin ağırlaşmasından korkan Rumen hoca, "PSV, Hollanda’da bu tip sahalara ve havalara alışkın. Bütün sene bu şartlarda oynuyorlar. Bu yüzden bu onlar için avantajlı bir durum. İnşallah salı gününe kadar yağmur durur" dedi. 
     LUCESCU bu maçın sadece kendileri için önemli olduğunu söyledi, "Elbette Türkiye için de önemli. Ama bazı kişiler için asla değil. Eğer öyle olsaydı, Federasyon, Trabzonspor maçını ertelerdi" diye konuştu. PSV karşısında dikkatli olmaları gerektiğini de hatırlatan Rumen hoca, "Rakibimiz kötü bir takım değil. Güçlerini bizi ilk maçta yenerek gösterdiler" ifadesini kullandı. 
     
     PSV Eindhoven geldi 
     ŞAMPİYONLAR Ligi’nde yarın Galatasaray ile karşılaşacak olan PSV Eindhoven dün akşam İstanbul’a geldi. Teknik Direktör Eric Gerets, Ali Sami Yen Stadı’ndan korkmadıklarını ifade ederek, "Galibiyet için İstanbul’dayız" dedi. Gerets, beraberliğin Lazio’nun galip gelmesi durumunda kendilerine yetmeyeceğini vurgulayarak, Galatasaray’ı yenmek için sahaya çıkacaklarını bildirdi. Sakatlıklar nedeniyle PSV’de üçüncü kaleci Patrick Lodewijks görev alacak. 
     
     Servete konacaklar 
     SARI - Kırmızılı oyuncular PSV maçını kazanırlarsa adeta mini bir servete sahip olacaklar. Yöneticiler, Şampiyonlar Ligi grup maçları başlamadan önce futbolculara 2. gruba kalmaları halinde UEFA’dan gelecek olan primin yüzde 30’unu dağıtma sözü vermişti. UEFA’dan 5.5 milyon İsviçre frangı alacak olan Galatasaray, bu paranın yaklaşık 1 trilyon 700 milyar lirasını futbolculara ödeyecek. 
     
     Vedat-Hakan seferberliği 
     PSV maçı öncesi Hakan Ünsal ve Vedat’ın sakatlığı sıkıntı yaratmaya devam ediyor. Her iki oyuncunun da adalelerindeki sakatlıkların devam ettiği, özellikle Vedat’ın oynama şansının oldukça azaldığı belirtildi. Hakan’ın ise bugün son kez kontrolden geçirileceği bildirildi. Perez’in ise yarınki maçta takımdaki yerini alabileceği açıklandı. Trabzonspor maçının ikinci yarısında görev alan Sergen’in de hazır olduğu ifade edildi. 
     
     Kampa girdiler 
     GALATASARAY, PSV Eindhoven ile oynanacak olan Şampiyonlar Ligi maçı için hazırlıklarına başladı. Dün akşam yapılan ilk antrenmanda, Trabzonspor maçının tamamında forma giyen oyuncular hafif bir tempoyla çalışırken, diğer futbolcular yaklaşık 1.5 saat süren bir idman yaptı. Teknik Direktör Mircea Lucescu, çalışma boyunca oyuncularını sık sık uyardı. Abdürrahim Albayrak, dün akşam takıma Balıkçı Hasan’da moral yemeği verdi. 
     



 SPOR 

























</TEXT>
</DOC>
