<DOC>
<DOCNO> 22432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur06.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Acılı baba 2 yıldır oğlunu arıyor 
</HEADLINE>
<TEXT>

     İstanbul'da 2 yıl önce kaybolan Özkan Dilme'nin 20 babası Sait Dilme, uluslararası bir mafyanın, iş bulma vaadiyle kandırıp Bulgaristan'a götürdüğünü belirttiği oğlunun kurtarılması için yetkililerden yardım istiyor. 
     Sait Dilme, kendilerine ait konfeksiyon atölyesinde çalışan oğlu Özkan'ın, 2 yıl önce ortadan kaybolduğunu ve bir daha haber alamadıklarını belirterek, ''İlgili tüm yerlere başvurdum. Bugüne kadar sonuç alamayınca da, oğlunun hayatından endişe etmeye başladım'' dedi. 
     Bulgaristan'dan kaçarak kurtulan Ş.A adındaki bir gencin verdiği bilgilerin kendisini umutlandırdığını dile getiren Dilme, şöyle konuştu 
     ''Ş.A, oğlumun orada olduğunu, onu tanıdığını ve karanlık işler yapan bir şebekenin elinde olduğunu söyledi. Oğlum Özkan'ı Türk-Bulgar ve Suriye kaynaklı bir mafyanın iş vaadiyle kaçırdığı şahitle belirlendi. Ş.A'nın sözünü ettiği oteli aradık ve konsolosluğa gittik,ancak oğlumun izine rastlayamadım. İnanıyorum ve artık eminim ki, oğlum gibi onlarca Türk genci uluslararası mafyanın elinde ve karanlık işlerde kullanılıyorlar.'' 
     Ş.A'nın, halen Amasya'da vatani görevini yapan M.Ö adlı kişinin Türkiye'deki aracılarla ilişkisi olabileceğini bildirdiğini de ifade eden Dilme, şöyle devam etti 
     ''Bunun için İstanbul'da savcılığa dilekçeyle başvurup, suç duyurusunda bulundum. M.Ö'nün, sorgulanmasını talep ettim, ancak henüz bir sonuç alamadık. Kandırılan bu gençlerin, Bulgaristan'da uyuşturucudan silah kaçakçılığına kadar birçok yasadışı işlerde çalıştırıldığına eminim. Benim oğlum gibi 6 Türk gencinin de böyle kandırıldığı Ş.A'nın savcılığa verdiği ifadelerde bulunuyor. Yetkililerden, bu Türk gençlerini uluslararası mafyanın elinden kurtarmalarını ve kandıranları bulup cezalandırmalarını istiyorum.'' 







</TEXT>
</DOC>
