<DOC>
<DOCNO> 26498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur11.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ile Asala elele... 
</HEADLINE>
<TEXT>

     Terör örgütleri ASALA ile PKK'nın Kuzey Irak'ta toplantı yaptıkları belirlendi. 
     ASALA'yı örgütün lideri konumundaki Simon Zakarian, ''siyasi kanat sorumlusu'' Vazken Petrosyan ile 3 örgüt yetkilisinin temsil ettiği toplantıya, terör örgütü PKK adına da sözde Başkanlık Konseyi üyeleri Nizamettin Taş, Murat Karayılan, Duran Kalkan ve örgütün sözde sorumlularından 7 kişinin katıldığı ifade edildi. 
     Kuzey Irak'ta PKK tarafından üs olarak kullanılan Makhmur kampında gerçekleştirildiği öğrenilen toplantıda, Zakarian'ın, ''elebaşı Öcalan'ın idamını önlemek amacıyla silahlı eylemlerine son veren PKK'yı şimdi Türkiye'de kimsenin dikkate almadığını'' belirterek, ''PKK'ya bitmiş bir örgüt gözüyle bakılıyor. PKK'nın şu andaki siyasetini sürdürmesi durumunda, Ermenistan ya da başkasından yardım isteme hakkı olmaz'' diye konuştuğu bildirildi. 
     Terörist Osman Öcalan'ın rahatsızlığını mazeret göstererek katılmadığı toplantıda, terör örgütü PKK'nın, ASALA tarafından yöneltilen eleştiriye, ''amaçtan uzaklaşılmadığı, Ermenistan'ın yardım ve dostluğuna da büyük ihtiyaç duyulduğu'' şeklinde cevap verdiği belirtildi. 
     
     
     






</TEXT>
</DOC>
