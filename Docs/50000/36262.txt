<DOC>
<DOCNO> 36262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sonspo14.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Üstel "Jardel'i ucuza kapatmaya çalışıyorlar" 
</HEADLINE>
<TEXT>

     Galatasaray Kulübü Basın Sözcüsü Aziz Üstel, Jardel'in transferinin gerçekleşmemesi konusunda suçlu aranmaması gerektiğini ifade ederek, ''Bu oyuncunun talipleri Türkiye'nin içinde bulunduğu krizi kullanarak, ucuz bir fiyata Jardel'i almak istiyor'' dedi. 
     Jardel'e talip olan kulüplerin öncelikle kendilerinin karşılarına çıkıp, ''Türkiye zaten zor durumda. Gazetelerde de sizin borç içinde olduğunuz yazıyor'' diyerek terbiyesizce yaklaşımlarda bulunduklarını kaydeden Üstel, şöyle konuştu 
     ''3-30 paraya Jardel'i almaya çalışıyorlar. Ancak biz bu oyuncuyu hiç kimsenin ucuza kapatmasına izin vermeyeceğiz. Bu olayda suçlu aramaya da gerek yok. Porto Kulübü önce 8 milyon dolar artı 2 futbolcu, sonra da 6 milyon dolar artı 3 futbolcu önerdi. Transfer ise Portekiz kulübünün menajerlerinin ücretlerini Jardel ve Galatasaray Kulübü'ne ödetmek istemesi üzerine bozuldu.'' 
     Jardel'e şu ana dek 5'e yakın önerinin geldiğini ve durmadan bunların arttığı belirten Üstel, ancak herkesin bu oyuncunun Mayıs ayından beri idmansız olduğunu ve bugün antrenmanlara başlaması durumunda en erken Ekim ayında normal performansını yakalayabileceğini gözardı ettiğini söyledi. Jardel için önlerinde 1 hafta süre olduğunu da anlatan Üstel, bu zaman içinde transferin sonuçlanmaması durumunda Brezilyalı oyuncunun Galatasaray ile antrenmanlara başlayacağını ve Avrupa Şampiyonlar Ligi'nde UEFA'ya verilecek 2. listede yer alabileceğini bildirdi. Üstel, teknik direktör Mircea Lucescu'nun Jardel'i istememesi gibi bir konunun sözkonusu olmadığını da kaydederek, ''Bu oyuncu geçen sezon ilk yarıda yalnızca ligde 22 gol attı. Yeterki Jardel'in ve Galatasaray'ın kafası rahat olsun. Her ikisi birden buna karar versin'' diye konuştu. 
     Aziz Üstel, teknik direktör Lucescu'nun yardımcısının Yasin Özdenak olduğunu söyledi. Bülent Ünder'in Galatasaray'da Florya Tesisleri Genel Koordinatörü olarak görev aldığını ve yokluktan bir süre antrenör olarak görev yaptığını ifade eden Üstel, Yasin Özdenak'ın göreve başlamasıyla Ünder'in tamamıyla asil görevine yöneldiğini anlattı. Bu arada, bir taraftar olarak Sergen ve Berkant'ı çok beğendiğini kaydeden Üstel, Sergen'in dünkü karşılaşmada çok güzel paslar verip şutlar attığını, ancak bu oyuncunun fizik olarak eksikliğinin bulunduğunu söyledi. 







</TEXT>
</DOC>
