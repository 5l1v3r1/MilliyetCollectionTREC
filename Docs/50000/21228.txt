<DOC>
<DOCNO> 21228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur17.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne F Tipi'nde 10 mahkum daha ölüm orucunu bıraktı 
</HEADLINE>
<TEXT>

     Edirne F Tipi Cezaevi'nde kalan tutuklu ve hükümlülerden 10'unun daha ölüm orucunu bıraktığı ve böylece ölüm orucundan vazgeçenlerin sayısının 45'e ulaştığı bildirildi. 
     Devlet Hastanesi'nde bulunan 20 tutuklu ve mahkumun tümünün ölüm orucunu bıraktığı belirtildi. Bu kişilerden 10'u, tedavileri yapıldıktan sonra cezaevine gönderilirken, 10'unun tedavisine ise devam edildiği bildirildi. 
     Yetkililer, cezaevinde son 2 ay içinde 45 kişinin ölüm orucunu bıraktığını belirterek, ''Ölüm orucundakilerin sayısı çok azaldı. Bu eylemi sürdürenler de ölüm orucunu bırakma sınırına geldi. Ölüm orucundakilerin sağlık durumları iyi. Ölüm sınırında olan kimse bulunmuyor'' dediler. F Tipi Cezaevi'nde kalanların, aileleri ile görüşebildiği, televizyon izleyerek, gazete okudukları belirtildi. Bu arada, Edirne F Tipi Cezaevi'nden, 6 ay içinde 10 kişinin tahliye olduğu bildirildi. 







</TEXT>
</DOC>
