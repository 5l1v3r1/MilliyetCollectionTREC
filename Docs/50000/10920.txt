<DOC>
<DOCNO> 10920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/guncel/gun01.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşeye sıkıştı tırmaladı 
</HEADLINE>
<TEXT>

Ruh bilimciler ünlü futbolcu Hagi’yi değerlendirdi Hasta değil ama tedavi gerektiren sorunları var 
     PERVİN METİN İstanbul 

     Hagi'nin, Galatasaray'ın Gençlerbirliği'ni 2 - 1 yendiği maçta, hakem Erol Ersoy'un kendisine önce sarı, sonra kırmızı kart göstermesine sinirlenip hakeme tekme atması, ardından da yüzüne tükürmesi, spor dünyasında şok etkisi yarattı. 
     Psikologlara göre çıktığı diğer maçlarda da agresif tavırlarıyla dikkat çeken Hagi'nin bu davranışlarının nedeni "ego şişkinliği"... Onlara göre Hagi, hasta değil, ancak tedavi olması gereken bir sorunla karşı karşıya. 
     
     Prof. Dr. Özcan Köknel 
Bu tarz hareketlerin desteklenmesi yanlış’ 
     Psikiyatrist Prof. Dr. Özcan Köknel şu değerlendirmeyi yaptı "Hagi, çabuk kızan ve öfkelenen biri. İstediği performansı gösteremediğinde çabuk tepki verebilen kişilik yapısı var. Bu yaşta birinin kendine hakim olması gerekirdi. Profesyonel ya da amatör bir sporcunun göstereceği bir davranış değil. Belki hakemin hataları vardı ama bu yine de davranışını haklı kılmaz. Ancak bu öfkenin bireysel düzeyde kalması gerekirdi. En büyük yanlış Hagi'yi kulüp başkanının ve taraftarların desteklemesidir. Bu tip olaylar, sporda şiddeti körükler." 
     
     Doç. Dr. Arif Verimli 
İlkel bir davranış’ 
     Verimli'nin görüşleri şöyle "Hagi zaten çok çabuk öfkeleniyor ve bunu sık sık yapıyor. Gençlerbirliği maçında böyle davranmasının özel bir psikolojik nedeni yok. Maça çok fazla konsantre olduğu için dışına itildiğinde de arzu ve isteklerinin önüne geçilmiş oluyor. Bu durumda da öfkesini denetleyemiyor. Hagi'ninki ilkel yani olgunlaşmamış bir davranış biçimidir. Kedilerde de öyle değil mi Köşeye sıkışınca tırmalamazlar mı " 
     
     Doç. Dr. Armağan Samancı 
"Nedeni ego şişkinliği" 
     Psikiyatr Doç. Dr. Armağan Samancı, ise şöyle konuştu "Hagi, dürtülerini kontrol etmekte zorluk çekiyor. Diğer maçlarda da bunu görebiliyorduk. Eğer bu geçmişten gelen bir problemse ciddi düzeydedir. Onun bu davranışı ünlü, yetenekli ve zengin olmasının verdiği ego şişmesiyle bağlantılı. Egosu o kadar şişkin ki, kendi dışında kimsenin doğru olmayacağını düşünüyor. Hastalık değil ancak tedavi edilmesi gereken bir sorun bu." 
     
     
     


 GÜNCEL 












</TEXT>
</DOC>
