<DOC>
<DOCNO> 28002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/spor/yguv.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim ve Milan 
</HEADLINE>
<TEXT>

     ERCAN GÜVEN Ters Köşe 

     Fatih Terim’in pozisyonu, "Nobel’e aday olmak" gibi bir şey .. 
     Seçim sonuçları, iki ay sonra. 
     Sezonun ilk birkaç haftasında, biraz da şansı olursa, iştigal ettiği mesleğin evrensel anlamda zirvesine çıkacak Terim. 
     Düşünsenize Dünya’nın en büyüklerinden biri değil, en büyük teknik direktörü bir Türk... 
     Hortumcu, terörist, uyuşturucu baronu gibi "vatan evlatlarının" global şöhretleriyle ünlenen parasının değeri, gelir dağılımı adaleti ve enflasyon gibi branşlarda "negatif" zirvelere oynayan bir ülke için fantezi gibi... 
     Diyelim ki, her şey ters gitti... O zaman da, "Futbolda Nobel adaylığı"nın şerefini bir ömür boyu kartvizitinde taşıyacak Fatih Hoca... 
     Yani endişeye gerek yok. 
     Öyle bir sekoya ağacına tırmandı ki artık, inmesi mümkün değil. 
     Ama gel de anlat bizlere... 
     Yüreğimiz titriyor, korkuyoruz... 
     Elimizde değil zirveye yürüyen bir Türk gördüğümüzde panike oluyoruz. 
     Aslında korkularımızı dile getirirken Fatih Terim’e "ayıp" ediyoruz. 
     "Milan, Fiorentina’ya benzemez"... 
     "Berlusconi, Checci Gori değil"... 
     "Biraz boyun eğ, huyunu değiştir". 
     Düşünsenize Yaşar Kemal’e benzer "tavsiyelerde" bulunduğumuzu 
     "Aman üstad. Son romanınla Nobel’i alabilirsin. İlişkilerine dikkat et. Sakın adamları tersleme"... 
     Ne yanıt vereceğini biliyorum ama, yazamam .. 
     Ya da, Prof. Dr. Gazi Yaşargil’i "uyardığımızı 
     "Hocam, tarihe geçtin. Gözünü seveyim beyin ameliyatı sırasında yanındaki Amerikalının nasırına basma"... 
     Ne derin hayretlere kapılır Gazi Hoca değil mi .. 
     Veya, "Sayın Suna Kan, keman yayına reçineyi bol sür ve şef ile iyi geçin lütfen" gibilerden uyarılar ne kadar "yerinde" olabilir ki 
     Yine de yapıyoruz... 
     İyimser bir bakışla, anlamak istemediğimiz, bilmediğimiz, sevgi ve özlemlerimiz yüzünden gözardı ettiğimiz veya başarıdan nemalanmak uğruna bilinçli olarak boğuntuya getirdiğimiz şu 
     Bu insanlar, bulundukları yere kadar, bizim "dikkat çektiğimiz" eksik, günah ve kusurlarıyla gelmişler... 
     Bizim söylediklerimize bir an bile kulak verseler, en iyi ihtimalle bize benzerler. 
     Bırakalım bildikleri gibi devam etsinler... 
     Bizim "gurur duymaktan başka" yapabileceğimiz ne var ki Terim için .. 
     Ara sıra bunalıp Anadolu’ya doğru baktığında, sevecen göz temasımıza alkışlarımızı ekleyebilirsek... 
     Mesleki sürtüşmelerinde, hatayı Terim’de arama huyumuzdan vazgeçebilirsek... 
     Eleştiri ve yüceltme arasında bir denge yaratabilirsek... 
     Yeter de artar bile ona... 
     Bizi keser mi, ondan emin değilim. 
     
Terim ve marka      Fatih Terim için "son yıllarda uluslararası pazara çıkardığımız en iyi Türk markası" deniyor. 
     Yanlıştır... 
     Terim, "çalışan, vatanını seven, olmazı olduran, tavizsiz ve ağırbaşlı" o 78 yıllık markanın milenyum modelidir, o kadar... 
     
Terim ve Uluç      Haber bomba gibiydi ve hakettiği şekilde değerlendirildi... 
     Sayın Hıncal Uluç, altyazılar, anonslar ardından ATV Ana Haber’e çıktı ve "Fatih Terim, Galatasaray’a dönüyor" dedi... 
     Murat Birsel, taze haber sunuculuğu döneminde önüne gelen bu fırsatla yerinde oturamıyor, "Ama bu çok büyük haber Hıncal ağabey" diyordu. 
     Küçük bir eksiği vardı ve "doğru" değildi ama olsun... 
     Bugün dün Sayın Uluç, Sabah Spor Sayfası’nda kendisine bu olayı "sordurmuş" ve "kaynaklarımı kullandılar. Dolayısıyla ben de kullanılmış oldum" şeklinde bir açıklama getirmiş. 
     O kadarla kalsa iyi... Bir ay önce o bülteni izleyen milyonlar da "kullanıldı" maalesef... 
     Sayın Uluç, Fatih Terim’in Galatasaray’dan gideceği haberini Milliyet’te Halil Özer’den okuyunca çok öfkelenmişti. Terim’in dönüş haberi için elini çabuk tutmak istedi besbelli... 
     Ama bu kullanılmak lafı çok ağır... Hem Terim İtalyan vatandaşı olmadı ki, günün birinde dönecek elbet. 
     
Terim ve sitem      "8 ay kaldığım İtalya’da Fiorentinalı taraftarlar beni unutmadı, hatırladı. Ama 11 yıl futbolcu, dört yıl hoca olduğum yerde, beni hatırlayıp elimi sıkan ve güle güle diyen olmadı." 
     Bu Fatih Terim’in ağır bir sitemi. 
     Balzac, "İnsanlara, kendilerini nankörlüğe mecbur edecek kadar büyük hizmetlerde bulunmayınız" demişti... 
     Kimse yük taşımak istemez Hocam. Ve minnet ağır bir yüktür. 
     
Hülle      Trajediler ölümle, 
     komediler evlilikle biter... 
     Bakalım bu "Hülle" muhabbeti, hangi oyunun sonu olacak... 
     
"Devlet"in kaprisi      Kimin haklı olduğu ikincil bir mesele... Vahim olan, bir devlet kurumunun yetki alanındaki federasyonlarla, kişilerle, sporcularla itişmesi, didişmesidir. 
     Kafana uymuyorsa ve hukuka uygunsa, kesersin hesabını biter gider. 
     Altından kalkamayacaksan eğer, hiç girişmeyeceksin. 
     Yoksa temsil ettiğin devleti, ya kaprisli, ya da beceriksiz durumuna düşüreceksin. 
     Gençlik ve Spor Genel Müdürlüğü’nden bahsediyorum. 
     Mesela şu başpehlivan Ahmet Taşçı olayındaki tutumu... Ceza alan ve yürütmeyi durduran iki güreşçi milli takımlara döndü, ama elinde aynı karar olan Ahmet Taşçı’nın yolunu kapatmak için GSGM yeniden dava açmayı uygun gördü. Maksat Taşçı’yı Kırkpınar’a çıkarmamak... 
     Böyle çifte standartlı yaklaşımları bir Genel Müdürlüğe yakıştıramıyorum. 
     Sonra futbola harcadıkları 23 trilyonu Futbol Federasyonu’ndan talep etmek ve yanıt bile alamamak... 
     Ve olimpiyat peşindeki ülkemiz sporcularının 16 branşta 81 faaliyetini ekonomik kriz gerekçesiyle iptal etmek... 
     Olaylar, kişisellik, hesapsızlık, itişme ve didişme kokuyor. 
     Ve GSGM’nin bu kararlarından, girişimlerinden hangilerinin uygulanacağını, sonuçlanacağını merakla bekliyorum. 
     Ahmet Taşçı, Kırkpınar’da Ermeydanı’na çıkarsa, Futbol Federasyonu 23 trilyona karşılık 23 lira vermezse, iptal edilen 81 faaliyetin hepsi de gerçekleştirilirse hiç şaşırmam. 
     Kimin haklı olduğu ikincil bir mesele, ben asıl GSGM’nin düşeceği duruma üzülüyorum. 
     
"Gözyaşı kurur" Dostoyevski’den Aziz Yıldırım’a 




 SPOR 

























</TEXT>
</DOC>
