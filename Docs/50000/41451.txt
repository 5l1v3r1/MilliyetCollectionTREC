<DOC>
<DOCNO> 41451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur05.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemalarda yeni bir Kürtçe film... 
</HEADLINE>
<TEXT>

     Türkiye'de Kürtçe olarak gösterilen ''Sarhoş Atlar Zamanı'' adlı filmden sonra 22 yaşındaki İranlı genç yönetmen Samira Makhmalbaf'ın Kürtçe çektiği ''Blackboard-Karatahta'' adlı film de, 21 Eylül 2001 tarihinde gösterime girecek. 
     Uluslararası üne sahip yönetmen Mohsen Makhmalbaf'ın kızı olan Samira Makhmalbaf'ın 1999 yılında Cannes Film Festivali'nde dünya promiyerini yapan ''Elma'' adlı kısa metrajlı filminden sonra çektiği ilk uzun metrajlı filmi ''Karatahta'', 2000 Cannes Film Festivali'nde ''Jüri Özel Ödülü''ne layık görüldü. 
     Halepçe katliamından sonra İran-Irak sınırında yaşayan insanların kaçak mal taşıması ve verdikleri yaşam mücadelesini konu alan film, 21 Eylül Cuma günü Türkiye'deki sinemalarda gösterime girecek. Filmin Türkiye'deki dağıtımcısı Belge Film'in Sahibi Sebahattin Çetin, 2000 yılında Cannes'te ''Altın Kamera'' ile ödüllendirilen ve bu yıl Türkiye'de gösterilen ''Sarhoş Atlar Zamanı'' ile Kürtçe film tartışmalarının yaşandığını hatırlatarak, ''Karatahta adlı Kürtçe filmin vizyona girmesi için Kültür Bakanlığı Film Değerlendirme Kurulu'ndan onay aldık'' dedi. 
     Kurul'un, filmin diline değil, verdiği mesaja, çocuklara ve yetişkinlere yapacağı olumsuz etkilere bakarak onay verdiğini vurgulayan Çetin, ''Biz bu filmleri Kürtçe olduğu için getirmedik. 
     Bunlar, dünya sinemalarında bir anlamda sanat kantarı sayılabilecek filmler. Bunların, sanatsal değeri bizim için birinci sırada yer alıyor. Bu yüzden Türk izleyicisiyle buluşturmaya karar verdik'' diye konuştu. 
     Türkiye'de 1991 yılından itibaren yasalara göre Kürtçe film ve müziğin zaten yasak olmadığını belirten Çetin, ''Türkiye Avrupa Birliği'ne doğru ilerliyor. Milat öncesinde kalan düşüncelerle bir yere varılamaz. Dille uğraşacaklarına, filmin sanatsal değerini, topluma vereceği mesajı incelesinler'' dedi. 
     ''Karatahta''nın Kanada, Japonya, İngiltere ve Fransa'da büyük beğeni topladığını, İtalya'da ise kapalı gişe oynadığını dile getiren Çetin, Türkiye'de 100 bin izleyici toplayan ''Sarhoş Atlar Zamanı''ndan daha kaliteli olduğu için bu filmin daha çok ilgi göreceğini umduğunu sözlerine ekledi. 
     Yönetmenin gözüyle 
     İranlı yönetmen Samira Makhmalbaf da, dağıtımcı şirkete gönderdiği değerlendirme yazısında, 2 oyuncunun dışındaki tüm rollerin yerel halktan seçilen kişiler tarafından canlandırıldığını belirterek, köylülerin film çekimi ve kamera hakkında bir şey bilmedikleri için zorlanmasına rağmen, alçakgönüllü ve yapmacıktan uzak olmalarının kendisine kolaylık sağladığını bildirdi. 
     Filmin çekim öncesi hazırlıkları ile çekimin birarada olduğunu vurgulayan Makhmalbaf, şunları kaydetti 
     ''Toplam 4 ayda 2 bölümde çalıştık. Belirgin olmayan yapılacak çok iş vardı. Her sabah profesyonel olmayan oyuncuları bulmak amacıyla çeşitli köylere 8 araba gönderiyorduk. Onları boğaz tokluğuna bulmakta güçlük çekiyorduk. Ayrıca geçilmesi zor olan dağların arasındaydık. Diğer sorunlar kendiliğinden ortaya çıktı. Örneğin bir cenaze, bir düğün töreni olduğunda ve cuma namazı sırasında işler duruyordu. Ancak yaşlı erkekler bize çok yardımcı oldu. Onlara uymak zorunda olan bendim. Nehir sahnesinde olduğu gibi, buz gibi suya önce ben girmek zorundaydım. İşte böyle onları yönetmeye başladım.'' 
     Filmin yapıcılığını ve senaryo yazarlığını babası Mohsen Makhmalbaf'ın üstlendiğini açıklayan Makhmalbaf, çekimler sırasında hoşuna giden sahneleri geliştirdiğini, hatta senaryoyu her gün yeniden yazdığını kaydetti. 
     
     







</TEXT>
</DOC>
