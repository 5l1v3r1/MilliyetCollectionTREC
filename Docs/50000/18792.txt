<DOC>
<DOCNO> 18792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sondun09.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de Estrada yanlıları darbe girişiminde bulundu 
</HEADLINE>
<TEXT>

     Filipinler Devlet Başkanı Gloria Arroyo, selefi Joseph Estrada'nın yandaşlarının dün akşam darbe girişiminde bulunduklarını bildirdi. 
     Arroyo, sözcüsü aracılığıyla yaptığı açıklamada, darbe peşinde koşanların, ordunun desteğini alamadıkları için başarısız olduklarını belirtti. 
     Açıklamaya göre, adları belirtilmeyen darbeciler, ''17 generalin kendilerinin safına geçtiğini'' öne sürdüler, ancak ''bir tek er bile onların safına geçmedi.'' 
     20 Ocak'ta azledildikten sonra geçen hafta da zimmetine 80 milyon dolar geçirmekle suçlanarak tutuklanan Estrada'nın serbest bırakılmasını isteyen binlerce kişi, Manila'da gösterilerini sürdürüyor. Dün akşam gösteri sürerken başkentte ordu kırmızı alarma geçirilmişti. 






</TEXT>
</DOC>
