<DOC>
<DOCNO> 7196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun08.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Ermeni lobisi Bush'a "soykırım" dedirtmek istiyor 
</HEADLINE>
<TEXT>

     ABD'deki Ermeni lobisi, kısa dönemdeki bir numaralı amacının, Başkan George Bush tarafından 24 Nisan'da yapılması beklenen Ermeni açıklamasına ''soykırım'' sözcüğünün ilk defa eklenmesi olduğunu resmen açıkladı. 
     ABD'deki Ermeni kuruluşlarını biraraya getiren Amerika Ermeni Ulusal Komitesi ANCA tarafından yayımlanan yazılı açıklamada, ''Başkan Bush'tan seçim kampanyası sırasında verdiği sözü tutmasını istiyoruz. Bush, 24 Nisan açıklamasında, Ermeni soykırımını hiçbir saptırmaya yönelmeden soykırım şeklinde resmen nitelendirmeli'' denildi. 
     ANCA, bu amaçla ABD'deki Ermeni toplumu mensuplarının Bush'a yüzbinlerce mesaj gönderdiğini savundu. Bush, geçen Şubat ayında Ermenilere hitaben yayınladığı mesajda, ''Ermenilerin soykırım kampanyasına tabi tutulduğunu'' ileri sürerek, ''Başkan seçilirsem, ABD'nin bu durumu gerektiği şekilde tanımasını sağlayacağım'' demişti. Gözlemciler de bir numaralı hedef olarak Bush'un 24 Nisan açıklamasını seçen Ermeni lobisinin, çok daha zahmetli bir çabayı gerektiren Kongre'den sözde soykırım kararı çıkarma yönündeki bir girişim konusunda acele etmediklerini belirttiler. ABD başkanları, son yıllarda 24 Nisan'da yaptıkları açıklamalarda, Ermenilerin Birinci Dünya Savaşı'nın son yıllarında katliama uğradığını ifade etmekle birlikte, çok daha geniş anlam taşıyan soykırım süzcüğünü kullanmaktan özenle kaçınıyorlardı. 




</TEXT>
</DOC>
