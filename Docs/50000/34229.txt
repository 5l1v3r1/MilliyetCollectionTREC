<DOC>
<DOCNO> 34229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/siyaset/siy03.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul da bölünmüş 
</HEADLINE>
<TEXT>

"İkisi de bizden, işimiz zor diyen" başkanların yarısı SP’yle devam edeceklerini, diğer yarısı ise Erdoğan’dan teklif beklediklerini söylüyor 
     ASLI ÖKTENER İstanbul 

     Saadet Partisi’nin SP kurulması, "Tayyipçi"lerin partileşme çalışmalarının son aşamaya gelmesi, kapatılan FP’nin İstanbul’daki teşkilatlarını hareketlendirdi. Çalışmalarına Tayyipçi kanatta devam edeceğini ilk ilan eden, eski Bakırköy İlçe Başkanı Nurettin Nebat oldu. Nebat, "FP kapandı ve görevimden istifa ettim. Artık Tayyipçi kanattayım. Genel merkezle kan uyuşmazlığı başlamıştı. Genel merkezin yanlış politikalarından dolayı bu kanadı tercih ettim. Sanırım beş ilçe başkanı daha bize katılacak" dedi. 
     Eski Üsküdar İlçe Başkanı Ekrem Baki yetersiz gördüğü gerekçesiyle iki kanatta da yer almayacağını söyledi. Baki, "Saadet Partisi biraz zayıf, Tayyipçilerin de düşündükleri realiteye uygun değil. Erbakan’ın da siyasete girmesi bu tabloyu çok fazla değiştirmez" diye konuştu. 
     Eski Beyoğlu İlçe Başkanı Hilmi Demirci ise şöyle dedi "Henüz talimat verilmedi, dolayısıyla bekliyoruz. FP’nin kapatılmasının ardından üye sayımızda bir düşüş olmadı. Tayyipçilere geçenler olacak mı, zamanla göreceğiz. Ancak ayrılmasından dolayı Erdoğan’a karşı büyük bir tepki var. Çünkü o Beyoğlu’nda bizim aramızdan yetişti. Yenilikçi kanata geçmek gibi bir niyetim yok." 
     
     Muhalefet içte kalmalıydı 
     Eski Adalar İlçe Başkanı Ömer Durmuş, "Tayyipçilere çok kızgınız. Muhalefetin bölünerek değil içeride olması gerekiyordu. Tercihimiz genel merkezden yana" dedi. FP İstanbul eski İl Başkanı, SP Genel Başkan Yardımcısı Numan Kurtulmuş ise şunları kaydetti "İstanbul’da henüz Saadet Partisi tabelası asılmadı. Çalışmalarına önümüzdeki pazartesi başlanacak. Önce bir kurul oluşturulacak ardından kongreler yapılacak. Bizim yönetimimizden yenilikçi kanada geçen az olur. İlçelerde de büyük bir sıkıntımız olmaz." 
     
Yeni olduğu için katıldım’      BARÇIN YİNANÇ Ankara 

     Dışişleri Bakanlığı’ndan emekliliğini isteyerek Recep Tayyip Erdoğan önderliğindeki oluşuma katılan Büyükelçi Yaşar Yakış, "oluşum halindeki tek parti olduğu için" bunu tercih ettiğini söyledi. Emekliliğine 1.5 yıl kaldığını, dışarıda büyükelçi, merkezde ise müsteşar yardımcısı olarak görev yaptıktan sonra bakanlıkta "yolun sonuna geldiğini" belirten Yakış, "Gençlerin önünü kesmemek, onlara da alan bırakmak bana makul geldi" diye konuştu. Neden Tayyipçileri seçtiği sorusuna, "Oluşum halindeki tek parti de, onun için" yanıtını veren Yakış, "Bu, oluşumuna benim de katkıda bulunabileceğim bir süreç" dedi. Yakış, yerleşik bir partiye oranla, oluşum içindeki bir sürece kendi düşünceleri yönünde daha fazla katkıda bulunabileceğine inandığını söyledi. 
     
     İKÖ’de adaydı 
     Yakış, siyaseti, insanların birbirine çamur attıkları bir arena olarak değil, daha iyiyi yaparak rekabet etmeye çalışılan bir hizmet yarışı olarak gördüğünü açıkladı. Suudi Arabistan ve Mısır’da görev yapan Yakış, son olarak İslam Konferansı Örgütü Genel Sekreterliği seçimlerinde Türkiye’nin adayı olmuştu. 
     



 SİYASET 
















</TEXT>
</DOC>
