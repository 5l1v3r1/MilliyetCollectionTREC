<DOC>
<DOCNO> 24973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/soneko22.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren'e kötü haber. Şirketine icra işlemi başlatıldı... 
</HEADLINE>
<TEXT>

     Türkiye Halk Bankası'nın, ''4 trilyon 149 milyar 241 milyon liralık kredi borcunu ödemediği'' gerekçesiyle, Transtürk Holding ile kefilleri aleyhine aldırdığı haciz kararının uygulanması amacıyla işlemlere başlandı. 
     Türkiye Halk Bankası avukatlarının başvurusu üzerine İstanbul 4. Ticaret Mahkemesi'nce, kredi borçlusu Transtürk Holding ile kefilleri Makina Takım Endüstrisi A.Ş, Plastaş Plastik Ticaret A.Ş. ve Faruk Süren hakkında verilen haciz kararının uygulanması için İstanbul 2. İcra Müdürlüğü'nce gerekli işlemler başlatıldı. 
     Bankanın alacağının tahsili için yapılacak işlemler, İcra Müdürlüğü'nde oluşturulan dosya üzerinden yürütülecek. İşlemlerin tamamlanmasının ardından, dosyada bulunan ya da alacaklı tarafın bildireceği adreslerde haciz işlemi gerçekleştirilebilecek. 
     Transtürk Holding ve kefilleri hakkında, Türkiye Halk Bankası Bakırköy Şubesi'nden 10 Mart 2000 tarihinde alınan kredinin zamanında geri ödenmemesi nedeniyle, İstanbul 4. Asliye Ticaret Mahkemesi'nce haciz kararı alınmıştı. 
     Davalıların borçlarının, 17 Ocak 2001 tarihi itibariyle, faiziyle birlikte 4 trilyon 149 milyar 241 milyon lira olduğu tespit edilmişti. 
     
     
     
     







</TEXT>
</DOC>
