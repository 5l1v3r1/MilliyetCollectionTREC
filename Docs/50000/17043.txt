<DOC>
<DOCNO> 17043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sondun03.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni lobisi ABD'de bayrakları yarıya indirtiyor 
</HEADLINE>
<TEXT>

     Ermeni nüfusunun büyük bölümünün bulunduğu ABD'nin California eyaletindeki Glendale kenti Belediye Başkanı Gus Gomez, 24 Nisan'da sözde ''Ermeni soykırımını'' anmak için kentte Amerikan bayraklarının yarıya indirilmesi önerisini onayladı. 
     Gomez'in, Ermeni nüfusuna ''jest'' olarak onay verdiği girişim, daha önce şehir konseyi tarafından önerilmişti. Glendale'de, daha önceki belediye başkanlarının da benzer şekilde bayrak yarıya indirilmesi uygulamasına destek verdiği belirtiliyor. Ancak bu kez kent sakinlerinden, belediye başkanının girişimine yoğun tepki geldi. Kent sakinleri, ABD'de meydana gelmemiş bir olay için Amerikan bayrağının yarıya indirilmesi girişimini kınayan mesajları belediyeye yağdırdılar. Belediye Başkanı Gomez ise gelen itirazlardan ''hayal kırıklığına uğradığı'' açıklamasını yapmakla yetindi. 
     Ermeni Ulusal Komitesi'nin Glendale'deki temsilcisi Artin Manukyan, Amerikan bayrağının 24 Nisan'da yarıya indirilmesi kararını memnuniyetle karşıladıklarını bildirdi. 
     Öte yandan ABD'nin Minnesota eyaleti Valisi Jesse Ventura ve eyaletin iki belediye başkanı, 24 Nisan gününü, sözde Ermeni soykırımını anma günü ilan ettiler. 
     Eski pankreas güreşçisi Minnesota Valisi Jesse Ventura'nın yanı sıra Saint Paul Belediye Başkanı Norm Coleman ve Minneapolis Belediye Başkanı Sharon Sayles Belton, 24 Nisan'ı ''Ermeni soykırımını anma günü'' ilan ettiler. Ermenilerin sözde soykırımın yıldönümü kabul ettiği 24 Nisan'da Minnesota'da, Ermenistan'ın Washington Büyükelçisi Arman Kirakosyan'ın da katılımıyla bir anma töreni düzenlenecek. 




</TEXT>
</DOC>
