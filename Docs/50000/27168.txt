<DOC>
<DOCNO> 27168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/yasam/ayas.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorenzo’ Kadir’in son umudu 
</HEADLINE>
<TEXT>

İki çocuklarını "Lorenzo’nun Yağı" filmine konu olan hastalıktan kaybeden Elmalı ailesi, 4 yaşındaki oğulları Kadir’i yaşatabilmek için Amerika’ya gidiyor 
     HAKAN KABAHASANOĞLU Giresun DHA 

     1993 yılında hasılat rekorları kıran, başrollerini Nick Nolte ile Susan Sarandon’un oynadığı, "Lorenzo’s Oil Lorenzo’nun Yağı ", filminin gerçeğini yaşayan Elmalı ailesinin dramı, 5 yıl önce başladı. 
     Onur, Fatih ve Kadir adlı 3 çocukları olan Ali ve İmat Elmalı çifti, önce 5 yaşındaki oğulları Onur’u kaybetti. Daha Onur’un niçin öldüğü belirlenemeden, diğer oğulları 11 yaşındaki Fatih de ailenin gözleri önünde erimeye başladı. 
     
     Teşhis konamadı 
     Giresun’da teşhis konmayınca İstanbul’a giden aile, acı gerçeği Mart 1999’da Çapa Tıp Fakültesi’nde öğrendi. 
     Hastane raporunda, "Fatih Elmalı, Beslenme ve Metabolizma polikliniğimizde Adrenolökodistrafi’ ALD tanısıyla takip ve tedavi edilmektedir. Hasta, Lorenzo’nun Yağı’nı sürekli kullanmalıdır. Aksi halde kısa sürede kaybedilecektir" denildi. Baba Ali Elmalı, yurtdışından Lorenzo’s Oil isimli ilacı getirtmek için milyarlarca lira para harcadı. 
     Bu arada Elmalı ailesinin aklına, 4 yaşındaki diğer çocukları Kadir geldi. Ve Kadir de tahlil için Çapa Tıp Fakültesi’ne getirildiğinde, korkulan çıktı. 3 Temmuz 2000’de yapılan tahliller sonucu, Kadir’in de beyin ve böbreküstü bezlerinde iltihaplanma tespit edildi, yani Adrenolökodistrafi’ye ALD yakalandığı anlaşıldı. Darbe üstüne darbe yiyen aile, Kadir’i düşünürken, ocakta ikinci acıyı yaşadı ve Fatih’i kaybetti. Elmalı ailesinin üzülmeye bile vakti yoktu. Ölen 2 çocukları için kaybettikleri zamanı, kalan son çocukları Kadir için yitirmek istemiyorlardı. 
     
     Yaşamak istiyorum’ 
     Bir televizyon programına çıkan Elmalı ailesinin imdadına, Amerika’da yaşayan Yurdun Öztürk ile Deniz Cayrık isimli iki hayırsever koştu. 
     İşte bu umutla hayata tekrar sarılan Elmalı ailesi adına baba Ali Elmalı, umuda yolculuklarını şöyle anlattı 
     "Bağkur’luyum... Ama kurum ayda 300 milyon lirayı geçen tedavi masraflarını karşılayamıyor. Bize yardım edileceği yönündeki telefonu alınca sevinçten havalara uçtuk. Şimdi Kadir’i ABD’ye götüreceğiz. İlik bulunduğu takdirde nakil yapılacak ve tüm masrafları bu hayırsever insanlar karşılayacak." 
     ABD’ye gidecek küçük Kadir ise, heyecanlı... İki kardeşini bu illet hastalıktan kaybeden Kadir, sadece şöyle diyor "Ben yaşamak istiyorum. İlik nakli ameliyatı olacağım ve okula gideceğim..." 
     
Lorenzo’nun Yağı nedir      Karadeniz Teknik Üniversitesi Çocuk Sağlığı ve Hastalıkları Anabilim Dalı uzmanlarından Doç. Dr. Yakup Aslan, hastalığı ve tedavisini şöyle anlattı "Nadir görülen bu hastalık, yağların hücre düzeyindeki sindirim bozukluğuna bağlı gelişiyor. Beyin ile böbreküstü bezlerinde harabiyete yol açıp kişiyi ölüme götürüyor. Erkek çocuklarda daha sık görülüyor. Görme ve işitmede azalma, hareketsizlik, yürümede zorluk, havale geçirme gibi belirtilerle ortaya çıkıyor. Filmlere konu olan Lorenzo’nun Yağı’nın kullanımıyla, bulgular ve böylece ölüm de geciktirilmiş oluyor. Lorenzo’s Oil adlı ilaç yurtdışından ithal ediliyor. Özel bir bileşimi olan yağ 750 gramlık şişeler halinde satılıyor ve bir şişe yağ, hastaya 24 gün yetiyor..." 
     



 YAŞAM 























</TEXT>
</DOC>
