<DOC>
<DOCNO> 23276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/guncel/gun04.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
CASA’larla uçuş serbest 
</HEADLINE>
<TEXT>

Hava Kuvvetleri’nin kuruluşunun 90. yılı törenlerine asker CASA’yla basın mensupları C -160’la gidecek 
     UTKU ÇAKIRÖZER Ankara 

     Malatya ve Ankara’da 38 kişinin ölümüyle sonuçlanan iki kazanın ardından tüm uçuşları durdurup, CN - 235 CASA uçaklarını bakıma alan Hava Kuvvetleri Komutanlığı, eğitim ve harekat uçuşlarını yeniden başlattı. Gelecek hafta İzmir’de gerçekleşecek bir programa, komutan ve subayları CASA ile taşıyacak komutanlık, basın mensuplarını ABD yapımı C - 160’la taşıyacak. 
     Hava Kuvvetleri’nin kuruluşunun 90. yılı nedeniyle düzenlenecek törenleri tanıtan Hava Kuvvetleri Komutanlığı Genel Sekreter Vekili Albay İsmail Taş, kazalardan sonra CASA’ların bakıma alındığını dile getirdi. Taş, "Bakımı biten uçaklarla uçuşlar başladı. 1 Haziran’da İzmir’deki törenlere katılacak. Hava Kuvvetleri personeli de CASA ile gidecek" diye konuştu. 
     Hava Kuvvetleri kaynakları da, harekat uçuşlarının yanı sıra CASA’larla eğitim uçuşlarının da başladığını bildirdi. 
     
Hayalet uçaklar geliyor      Hava Kuvvetleri Komutanlığı’nın 90. kuruluş yılı nedeniyle gerçekleşecek gösteriler sırasında, 16 Mayıs’taki uçak kazasında 20’ye yakın personelini yitiren Genelkurmay Özel Kuvvetler Komutanlığı’nın özel bir gösteri de yapacağı bildirildi. 
     Kutlamalar kapsamında, aralarında ünlü bombardıman uçağı ABD’nin B - 1 uçaklarının da bulunduğu dünyanın en ünlü savaş uçaklarıyla İtalyan, İngiliz, Ukrayna ve Türk Hava Kuvvetleri’ne bağlı akrobasi timleri gösteri uçuşları yapacak. 
     



 GÜNCEL 
















</TEXT>
</DOC>
