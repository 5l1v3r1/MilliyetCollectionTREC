<DOC>
<DOCNO> 26113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur07.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
60 yaşındaki kadına 8.5 milyarlık telefon faturası... 
</HEADLINE>
<TEXT>

     Samsun'da, tek başına yaşayan 60 yaşındaki bir kadının, ev telefonuna gelen 8 milyar 427 milyar liralık fatura, şaşkınlık yarattı. 
     Soğuksu Mahallesi'nde oturan 60 yaşındaki Semiray Öksüz, evindeki telefona Mart ayı için 8 milyar 427 milyon liralık fatura gelince şaşkına döndü. Yaşlı kadın, faturada bir yanlışlık yapıldığını düşünerek, Telekom Müdürlüğü'ne başvurdu, ancak parayı ödemesi gerektiği bildirilince, fenalık geçirdi. 
     Semiray Öksüz, faturanın incelenmesini istediğini belirterek şunları söyledi 
     ''Bana, önce 900'lü hatlarla konuşulmuş dendi. Sonra ise Hattına girmişler dediler. Fatura Mart ayına ait. Ben o aylarda evde yoktum. Aynı dönemde SSK Hastanesi'nde ameliyat oldum ve 17 gün yattım. Bu, kayıtlarda var. Hastaneden çıktıktan sonra da şehir dışındaki kardeşimin yanına gittim ve yaklaşık 1 ay orada kaldım. Böyle bir konuşma kesinlikle olmamıştır. Burada bir yanlışlık var.'' 
     Öksüz, ne yapacağını şaşırdığını belirterek, ''Ödemediğim takdirde icraya vereceklerini söylediler. Ben tek başına yaşıyorum. Çalışmıyorum da. Çocuklarım gurbette geçim derdinde. Onlardan aldığım parayla geçiniyorum. Bu faturayı nasıl öderim Ne yapacağımı şaşırdım'' diye konuştu. 






</TEXT>
</DOC>
