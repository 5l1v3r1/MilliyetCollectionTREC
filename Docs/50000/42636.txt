<DOC>
<DOCNO> 42636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/soneko28.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street açıldı 
</HEADLINE>
<TEXT>

     ABD'de 11 Eylül'deki terörist saldırıların ardından kapanan New York Menkul Kıymetler Borsası Wall Street, bugün yerel saatle 9.30'da TSİ 16.30 kapılarını yeniden açarak işlemlere başladı. 
     Borsanın önde gelen göstergesi konumundaki Dow Jones sanayi endeksi açılışta 114 puan azalarak 9,492 puana, teknoloji endeksi Nasdaq 96 puan azalarak 1,599 puana geriledi. 
     Bu arada borsanın açılışında New York senatörleri Chuck Schumer ve Hillary Clinton ile belediye başkanı Rudolph Giuliani ve eyalet valisi George Pataki de hazır bulundular. Borsanın ilk seansında özellikle sigorta ve havayolu şirketlerine ait hisselerin yoğun şekilde satışa sunulmasından endişe ediliyor. Bu dallarda faaliyet gösteren şirketlerin, WTC'ye yönelik saldırıdan sonra büyük zararlarla karşılaşmaları bekleniyor. Yorumcular, sadece havayolu sirketlerinin zararinin 1-4 milyar dolar dolayinda olacağını belirttiler. 
     Bu arada New York borsası başkanı Richard Grasso, televizyonlarda yaptığı açıklamalarda, ''borsanın açılış seansında tepki satışları olabileceğini, ancak borsanın önümüzdeki haftalar içinde yeniden toparlanmasının beklendiğini'' ifade ederek yatırımcılara moral vermeye çalıştı. 
     Finans sektörünü izleyen uzmanlar ise tüketicinin güveninin sağlanmasının kaçınılmaz olduğunu, aksi halde ABD ekonomisinin, geçen salı günkü saldırıların ardından ekonomik durgunluğa sürükleneceğini ifade ediyorlar. Başta başkan Bush olmak üzere tüm yetkililer, Amerikan halkına çağrıda bulunarak, harcama alışkanlıklarında değişiklik yapmamalarını ve eskiden olduğu gibi para harcamaya devam etmelerini istediler. Amerikan finans çevrelerinin gazetesi Wall Street Journal da, bugünkü sayısında ''saldırılar bir ekonomik durgunluğu kaçınılmaz hale getirdi'' dedi. Bununla birlikte gazetenin haberinde, ''ekonomik durgunluğun uzun sürmesi ve aşırı derecede derinleşmesi olasılığının az olduğuna'' dikkat çekildi. 
     Öte yandan, terörist saldırılardan bu yana yaya trafiğine kapalı tutulan Manhattan adasının güney kesimi downtown , bugün ilk kez açılıyor. Bu kesimde bulunan finans kuruluşları ve bankalarda çalışan personel de New Jersey, Staten İsland ve diğer yörelerden gelerek çalışmaya başlayacak. Kent yetkilileri metroların normale yakın bir düzeyde çalıştığı, otobüs sefelerinin de kısmen düzene girdiğini kaydettiler. Sadece metronun WTC durağı kapalı. Metrolar, saldırıya uğrayan bölgedeki duraklarda da durmuyor. Brooklyn köprüsü taşıtlar dışında yaya trafiğine açık tutulurken, kentin can damarlarından birini oluşturan Holland ve Brooklyn-Battery tünelleri, sadece cankurtaran ve otobüs seferleri için kullanılıyor. 







</TEXT>
</DOC>
