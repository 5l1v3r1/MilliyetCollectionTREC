<DOC>
<DOCNO> 8430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur17.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK ceza yağdırdı 
</HEADLINE>
<TEXT>

     Radyo ve Televizyon Üst Kurulu RTÜK ,10 ayrı yayın kuruluşuna, yayını durdurma ve uyarı cezaları verdi. 
     Bursa'da yayın yapan Radyo Söz 180 gün, ''hard porno nitelikli'' sahneler içeren ''Gizli Tutkular'' filmini yayınlayan Cine-5 1 gün, Malatya Güneş TV ve Denge Radyo 30'ar gün, İmaj Radyo ise 15 gün süreyle yayını durdurma cezası aldı. 
     Üst Kurul'dan yapılan açıklamaya göre, 3984 sayılı yasanın ilgili maddesinin ''genel ahlak, toplum huzuru ve Türk aile yapısına ilişkin'' bendine aykırı olarak, ''hard porno nitelikli'' sahneler içeren ''Gizli Tutkular'' adlı filmi yayınlayan Cine-5 televizyonunun yayınının 1 gün süreyle durdurulmasına karar verildi. Şarkıcı Ahmet Kaya'nın Paris'te ölümünün ardından ''toplumu şiddet, terör ve etnik ayrımcılığa sevkeden, toplumda nefret duyguları oluşturacak yayınlara imkan verilmemesine'' ilişkin yasa maddesinin g bendine aykırı yayın yapan Bursa Radyo Söz'ün yayınının 180 gün süreyle durdurulması kararlaştırıldı. Marmara İlahiyat Fakültesi'nde meydana gelen olaylarla ilişkin yayınlarda yer alan bazı ifadelerin ilgili yasa maddelerine aykırı olması nedeniyle Denge Radyo'nun yayını 30 gün süreyle durdurulacak. Eğitim-Sen Şube Başkanı Ali Ekber Baştemur'un ana haber bülteninde yayınlanan bazı sözleri nedeniyle, Malatya Güneş TV'nin yayınının da 30 gün süreyle durdurulması kararlaştırıldı. 
     Ankara İmaj Radyo'ya ''ölüm oruçlarına'' ilişkin 9 Aralık'ta yaptığı yayınlar nedeniyle 15 gün süreyle yayını durdurma cezası verildi. 
     'Türk milli eğitiminin genel amaçlarına, temel ilkelerine ve milli kültürün geliştirilmesine uygun olmak suretiyle'' yayın yapılmasına ilişkin h bendine aykırı olarak 18 Ocak 2001 tarihinde yayınlanan, Fransız Parlamentosu'nda kabul edilen Sözde Ermeni Soykırımı Yasası'nın konu edildiği ''Düşünce Ekseni'' programındaki bazı ifadeler dolayısıyla STV'nin uyarılması kararlaştırıldı. Haber bültenlerinde Aksaray Belediye Başkanı Osman Ertuğrul hakkında ''kişi ya da kuruluşları eleştiri sınırları ötesinde küçük düşürücü, aşağılayıcı veya iftira niteliği taşıyan'' yayın yaptığı gerekçesiyle Aksaray ART TV, türban ile ilgili bir şarkının sözleri nedeniyle İzmir Çağrı FM, ''Yaşamımızdan, Yaşamdan İzler'' programında Hazreti İsa ile karşılaştığını iddia eden bir kişiyi konuk eden İstanbul Radyo Light ve yasaya aykırı olarak reklam ihlalinde bulunan İzmir Radyo 35'e de uyarı cezası verildi. 




</TEXT>
</DOC>
