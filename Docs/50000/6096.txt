<DOC>
<DOCNO> 6096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sondun06.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hediyeler Clinton'lara zehir oldu 
</HEADLINE>
<TEXT>

     ABD'nin eski başkanı Bill Clinton ve New York Senatörü eşi Hillary, Beyaz Saray'dan götürdükleri yaklaşık 200 bin dolar değerindeki ''hediyenin'', 86 bin dolarının parasını öderken, Beyaz Saray'a hediye edildiği ortaya çıkan 28 bin dolarlık eşyayı da geri verdi. 
     Clintonlar, 20 Ocak'ta Beyaz Saray'ı yeni sahipleri George Bush ve First Lady Laura'ya bırakırken, yanlarında yaklaşık 200 bin dolar değeri nde hediyeyle ayrılmışlardı. 
     Maddi değeri bu derece fazla hediyeyle ayrılmaları yüzünden eleştirilen Clintonlar, ilk önce, hediyelerin aşağı-yukarı yarısına denk gelen 86 bin dolarlık kısmını, hediye edenlere ödeyeceklerini açıklamışlardı. 
     Ancak The Washington Post gazetesi, iki gün önce yayınladığı bir haberinde, Clintonlar'ın götürdüğü bir kanepe, iki sandalye ve Osmanlı sedirinin de içinde bulunduğu bazı eşyaları hediye ettiği söylenen kişilerin, ''biz bu hediyeleri Clintonlar'a değil, Beyaz Saray'a bağışlamıştık'' sözlerine yer verince, eleştirilerin dozu daha da arttı. 
     Bunun üzerine, Clinton'ın sözcüsü Jake Siewert, bir açıklama yaparak, 28 bin dolar değerindeki eşyanın, Beyaz Saray mallarını kontrol altında tutan Milli Park Hizmetleri idaresine gönderileceğini ve bu eşyaların, ne yapılacağına karar verilinceye kadar, burada kalacağını kaydetti. Senatör Hillary Clinton, iade ettikleri hediyelerin, Beyaz Saray'ın ilgili ofisinin kayıtları çerçevesinde kendilerine ait olduğunu gösteren belgeler üzerine, izinle dışarı çıkardıklarını söylemiş ve ''bir hata varsa Beyaz Saray yaptı'' demişti. 




</TEXT>
</DOC>
