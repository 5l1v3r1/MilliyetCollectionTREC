<DOC>
<DOCNO> 14141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur24.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hap operasyonunda 11 kişi yakalandı 
</HEADLINE>
<TEXT>

     Bulgaristan'dan getirilen uyuşturucu ve uyarıcı nitelikteki hapları piyasada sattıkları belirlenen 2'si kadın 11 kişi, 901 adet uyuşturucu hapla yakalandı. 
     Yurtdışından temin edilen uyuşturucu hapları özellikle eğlence yerlerinde sattıkları belirlenen Selin Canaran ve bir kız arkadaşı, Şişli'de düzenlenen operasyonla gözlem altına alındı. 
     Bu kişilerin ifadeleri doğrultusunda operasyonu genişleten polis, Şişli, Eminönü ve Bahçelievler'de sürdürülen çalışmalar kapsamında olayla bağlantılı görülen 9 kişiyi daha yakaladı. Yakalanan kişilerin üzerlerinde ve gösterdikleri yerlerde yapılan aramalarda, piyasaya sürülmek üzere hazırlanmış 900 adet Extacy ve 1 adet Captagon adlı uyuşturucu hap ele geçirildi. 
     Sorgulamalar sonucu, yakalanan kişilerden Sevim Bağlalı'nın uyuşturucu hapları Bulgaristan'dan temin ederek Türkiye'ye getirdiği ve Ahmet Dirlik'e sattığı, Dirlik'in de bu hapları Selin Canaran, ''Esra'' adlı kız arkadaşı ve diğer 7 kişi aracılığıyla özellikle eğlence yerlerinde piyasaya sürdüğü anlaşıldı. Uyuşturucu ve uyarıcı nitelikteki bu hapların tanesinin gün içerisinde 5 ile 10 milyon liraya satılırken, geceleri bu rakamın 20 ile 25 milyon liraya kadar çıktığı bildirildi. Bu arada, sakal bırakıp cübbe giyerek kendine ''Hoca'' görüntüsü veren Ahmet Dirlik'in güvenlik kuvvetlerince Yenibosna'da gözlem altına alındığı sırada, bu görüntüye aldanan bazı vatandaşların polise tepki gösterdiği öğrenildi. 




</TEXT>
</DOC>
