<DOC>
<DOCNO> 30879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sonspo08.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, eski oyuncusu Asım Pars ile resmen anlaştı 
</HEADLINE>
<TEXT>

     Erkekler Birinci Basketbol Ligi'nin son şampiyonu Ülkerspor, eski oyuncusu Asım Pars ile 2 yıllık sözleşme imzaladı. 
     Ülkerspor'un Topkapı Tesisleri'nde düzenlenen ve takım menajeri Lütfi Arıboğan ile genel koordinatör Yıldız Okumuş'un da hazır bulunduğu imza töreninde Asım, kendisini 2 yıllığına turuncu-yeşilli renklere bağlayan sözleşmeye imza attı. 
     Turuncu-yeşilli takıma 3 yıllık aradan sonra geri dönen Asım, 1997-98 sezonunda da Ülkerspor forması ile şampiyonluk yaşamıştı. 
     Birinci Lig'den çekilen TOFAŞ forması ile 2 yıl üst üste şampiyonluk sevinci yaşayan Asım Pars, geçen sezon Fenerbahçe'nin kadrosunda yer almıştı. 
     
     Arıboğan 'Mutluyuz' 
     Ülkerspor Menajeri Lütfi Arıboğan, turuncu-yeşilli forma ile başarılı bir grafik çizen Asım'ı yeniden kadrolarına dahil ettikleri için mutlu olduklarını söyledi. 
     İmza töreni sırasında konuşan Arıboğan, iç transferi tamamladıktan sonra dış transferde ilk olarak Asım'ı renklerine bağladıklarını belirterek, ''Asım bir süre bizden ayrı kaldı. Kendisinin bizdeki yeri çok ayrı. Bu oyuncu en iyi çıkışını bizde yapmıştı. 1997-98 sezonundaki şampiyonluğumuzda çok büyük işler yaptı. Yeniden kadromuza katarak, daha büyük başarılara imza atacağımızı düşünüyorum'' şeklinde konuştu. 
     Ülkerspor ile yeniden anlaşan Asım ise kariyerindeki en büyük çıkışı turuncu-yeşilli takımda yaptığını, yeni sezonda daha büyük başarılara imza atacağını ifade etti. 






</TEXT>
</DOC>
