<DOC>
<DOCNO> 19744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sontur11.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksel Yalova ABD'de finans çevrelerine özelleştirmeleri anlattı 
</HEADLINE>
<TEXT>

     Devlet Bakanı Yüksel Yalova, ABD gezisi sırasında uluslararası yatırımcılarla Türkiye'nin ekonomisini görüşürken, kendisinin hazırladığı Türk Telekom ile ilgili kanun tasarısı taslağında bulunmayan Türksat Uydusu ile ilgili cevap vermek durumunda kaldığını söyledi. 
     ABD'den THY'nin tarifeli uçağıyla, saat 11.05'de İstanbul'a gelen Yalova, Atatürk Havalimanı'nda bir süre dinlendi. Daha sonra gazetecilere açıklama yapan Yalova, ABD'deki uluslararası yatırımcı ve finans çevreleriyle Türkiye'nin yeni ekonomik programını görüşüp anlatmak ve özelleştirme konusunda birebir karşılıklı görüş alışverişinde bulunmak amacıyla bu ülkeye gittiğini hatırlattı. 
     ABD'de bulunduğu üç gün içerisinde 30'dan fazla uluslararası yatırımcı ve fon yöneticisiyle karşılıklı görüşme imkanı bulduğunu ifade eden Yalova, şunları söyledi 
     ''Her biri 400-500 milyar doları kontrol eden, dünyanın çeşitli ülkelerinde müşterileri adına fon yöneten bu yöneticilerle yaptığımız görüşmelerde, Türkiye'nin uluslararası yatırımcılar açısından ne büyük potansiyele sahip olduğunu ama siyasal kültürü nedeniyle ekonomisini uluslararası ilişkilere yansıtamadığını bir kez daha gördüm.'' 
     Türk Telekom'un yine gündemi oluşturduğunu belirten Yalova, ''Türk Telekom'a ilişkin kanun tasarısını hazırlayan benim. Elbetteki Ulaştırma Bakanlığı'na bağlı bir kurumdur ama her bakan, hükümetin yeni ekonomik programında birinci önceliği verdiği Türk Telekom konusunda nasıl fikir yürütme görevine sahipse, aynı şekilde Özelleştirme Bakanı sıfatıyla ben de üzerime düşen görevi yapmak amacıyla Türk Telekom'la ilgili kanun tasarısını bizzat kendim çalışma arkadaşlarımla birlikte hazırladım'' diye konuştu. 
     Hazırladığı kanun tasarısı taslağında Türksat Uydusu'nun bulunmadığını ifade eden Yalova, ''Olmayan bir hususu, kanun tasarısından çıkartılması gerektiği talepleri Türkiye'de dile getirildi. Türksat Uydusu zaten Ulaştırma Bakanlığı'nın yetkisinde. Kanun tasarısında yer almadığı gibi yer alması aklımızdan bile geçmedi'' şeklinde konuştu. 
     
     






</TEXT>
</DOC>
