<DOC>
<DOCNO> 44209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun05.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem Kofi Annan'a Kıbrıs konusundaki sıkıntıları dile getirdi 
</HEADLINE>
<TEXT>

     Dışişleri Bakanı İsmail Cem, BM Genel Sekreteri Kofi Annan ile 45 dakika süren bir görüşme yaptı. 
     Görüşmede Afganistan'dan Kıbrıs'a, Ortadoğu'dan terörle mücadeleye kadar çeşitli konular ele alındı. 
     Türk tarafından BM Daimi Temsilcisi Büyükelçi Ümit Pamir, Afganistan Özel Temsilcisi Aydemir Erman ve Ortadoğu Genel Müdür Yardımcısı Feridun Sinirlioğlu, BM tarafından Genel Sekreter Siyasi İşler Yardımcısı Sir Kieran Prendergast ve Kıbrıs Özel Temsilcisi Alvaro de Soto görüşmede hazır bulundu. 
     Görüşmede İsmail Cem, Genel Sekreter Annan'a Türkiye'nin özel bağları nedeniyle Afganistan'a bakış açısı ve insani yardım çabaları hakkında bilgi verdi. Bu arada Kofi Annan, Bakan Cem'den, Türkiye'nin Afganistan sorununa getirilebilecek çözüm konusundaki görüş ve önerilerini yazılı olarak kendisine iletmesini talep etti ve bu talep olumlu karşılandı. 
     Öte yandan İsmail Cem bir televizyon kanalına yaptığı açıklamada, Taliban örgütünün, Türkiye'nin temsil ettiği tüm ilkelere ters düştüğüne'' dikkat çekti. 
     
     Kıbrıs'ta sıkıntı 
     Cem-Annan görüşmesinde Kıbrıs'la ilgili olarak, Alvaro de Soto'nun adaya yaptığı ziyaret sonrası ortaya çıkan durumun değerlendirildiği, bu arada ''ileriye yönelik neler yapılabilir'' sorusuna cevap arandığı belirtildi. 
     Görüşmede Türk tarafı Annan'a, ''Kıbrıs'ta esas sıkıntının, Güney Kıbrıs Rum Yönetimi'nin AB'ye tek yanlı üyelik sürecinden kaynaklandığı'' görüşünü ilettiği öğrenildi. 
     Dışişleri Bakanı Cem bu konuda Genel Sekreter'e, ''Kıbrıs görüşmelerinin yeni parametreler, eşit zemin ve yeni bir anlayış çerçevesinde yapılması gerektiği'' mesajını da iletti. 
     Cem, ''ortak zemin yokken tarafların bir araya gelmesinin yararı olmayacağı'' görüşünü aktardı. 
     Buna karşılık Genel Sekreter Annan, 12 Eylül 2000 tarihinde yapmış olduğu açıklamaya bağlı olduğunu tekrarladı. 
     Söz konusu açıklamada Annan, ''Adada bulunan iki toplumundan hiçbirinin diğerini temsil etme yetkisi bulunmadığını'' vurgulamış ve bu husus Rum yönetimini kızdırmıştı. 
     Görüşmede Irak konusunun da ele alındığı ve Bakan Cem'in Genel Sekreter'e, ''Irak'la ilgili olarak yapılacak yeni düzenlemede Türkiye'nin ek sorumluluk istemediğini, ayrıca bulunacak yeni formül konusunda Irak'ın işbirliğinin şart olduğunu'' ifade etti. 
     






</TEXT>
</DOC>
