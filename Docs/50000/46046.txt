<DOC>
<DOCNO> 46046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/guncel/gun06.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilottan yolcuya Sizlere güveniyorum 
</HEADLINE>
<TEXT>
Gel de uç şimdi 
Belçika Sabena Havayolları’nın pilotu kalkıştan hemen önce yaptığı konuşmada, yolculardan olası bir eylemde pilot kabinini korumalarını istedi 
     GÜVEN ÖZALP Brüksel 

     ABD’ye yönelik gerçekleştirilen terörist saldırılar, özellikle havaalanları ve uçaklarda güvenlik sendromu yaşanmasına neden oluyor. Yerde başlayan gerginlik çoğu zaman uçakta giderek artan bir şekilde hissediliyor. Terör korkusunun en çok yolcuları da etkilediği açık. Ancak bu endişe bazen hedef şaşırıp pilotları da sarıyor. 
     Bunu kanıtlayan bir gelişme mali kriz nedeniyle batma aşamasında olan Belçika Havayolları Sabena’da yaşandı. Sabena pilotu kalkıştan önce yaptığı konuşmada yolculardan olası bir eylemde pilot kabinini korumalarını istedi. 
     Sabena’nın Chicago - Brüksel seferini yapacak olan 540 sefer sayılı Airbus’ın kaptan pilotu, belki de ABD Başkanı George Bush’un Afganistan etrafına konuşlanmış birliklerine saldırı emrini vermesiyle, yaşanan gerginliğin de etkisiyle alışılmadık bir uygulamaya gitti. 
     
     Pilotun ricaları 
     Belçika basınına yansıyan haberlere göre pilot kalkıştan hemen önce pilot kabininden çıkarak uçağın ön bölümüne geldi. Pilot, yolculara yönelik bir konuşma yaparak bazı uyarılarda bulundu. Uyarılar alınan yeni güvenlik önlemleri çerçevesinde kendisine iletilen unsurları içeriyordu. İlk uyarı pilot kabininin hemen yakınında bulunan perdenin ötesine geçilmemesi şeklindeydi. İkinci uyarı ise ön taraftaki tuvaletlerin kullanılmaması ve uçağın orta bölümünde yer alan tuvaletlerin kullanılması yönündeydi. 
     Buraya kadar her şey kendisine verilen brifinge uygundu. Ancak pilotun yaptığı uyarıların yanı sıra yolculardan küçük bir de ricası vardı "Eğer pilot kabinine yaklaşan birisi olursa ve kabin görevlilerinin durması yönündeki uyarılarına uymazsa, sizin müdahalenize güvenebileceğimi düşünmek istiyorum." 
     Bu ricanın ardından uçağı havalandıran pilotun uçuşu sağ salim tamamlayarak, "herhangi bir yolcu müdahalesine gerek kalmadan" Brüksel’e indiği bildirildi. 
     



 GÜNCEL 

















</TEXT>
</DOC>
