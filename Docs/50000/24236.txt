<DOC>
<DOCNO> 24236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/yasam/yas07.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacize karşı sosyetik çözüm 
</HEADLINE>
<TEXT>

52 kadın postacı, taciz vakalarına karşı, kentin en sosyetik semtlerinde görevli 
     ASLI ÖKTENER İstanbul 

     PTT Anadolu Yakası Posta İşleme Merkezi Dağıtım Müdürlüğü'nde çalışan kadın postacılar, 1999'da açılan sınavı kazanarak dağıtım birimine alındılar. Ve kapı kapı dolaşıp o beyaz zarfı doğru adrese teslim etmenin ne denli zor olduğunu, eğitimin ardından yollara koyulunca anladılar. 
     PTT'nin bu müdürlüğünde 52 kadın postacı yaya olarak çalışıyor. 'Taciz' olasılığını en aza indirmek amacıyla, kadın postacılara, İstanbul'un en 'lüks ve sosyetik' semtlerinde, iki caddelik sorumluluk alanı verilmiş. Görevlerini yaparken karşılaştıkları sorunlardan biri, erkeklerin sık sık laf atarak tacizde bulunması. En çok kullanılan sözlü taciz klişesi ise, 'Bak Postacı Geliyor...' Kadın postacılar, en büyük sorunu ise tebligat teslimatında yaşıyor. 
     
     Tebligatı almak istemeyen, kaçan, çirkin söz ve kaba kuvvete başvuranlar başlarını ağrıtıyor. 
     Hatta bu konuda, İstanbul Büyükşehir Belediyesi eski Başkanı Recep Tayyip Erdoğan da onları mağdur etmiş. İçişleri Bakanlığı'ndan 'görevden alındığına' dair kendisine gönderilen tebligatı almak istemeyen Recep Tayyip Erdoğan, postacıların kendisine ulaşmaması için korumalarını kullanmış... 
     
     Böylesi de var 
     Bayan postacılar, dağıtım biriminde zorluklara karşı mücadele verirken, erkek meslektaşlarını da yandaki gibi tuhaf adresler zor durumda bırakıyor. İşte bunlardan bir örnek... Zarfın arkasına yazdığı kendi adresinden, villada oturduğu anlaşılan bir vatandaş, Unkapanı Plakçılar Çarşısı’ndaki bir prodüktöre gönderdiği mektubun iletilmesi için postacıdan kibarca özür dilemiş... Adresi tam yazamadığını belirten vatandaş zarfın soluna da "Zata mahsustur" ifadesini etklemeyi unutmamış... 
     



 YAŞAM 
























</TEXT>
</DOC>
