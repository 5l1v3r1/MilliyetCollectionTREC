<DOC>
<DOCNO> 10023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/ekonomi/eko06.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazanç var, vergi yok 
</HEADLINE>
<TEXT>

     MUSTAFA ÖZYÜREK 

     Yaşanan her ekonomik krizden sonra, birilerinin krizden yararlanarak karlı çıktıkları, yasal veya yasa dışı yollarla büyük kazançlar sağladıkları hep gündeme getirilir. 1994 krizinde, Kasım 2000 krizinde benzer iddialar hep tekrarlandı. Ancak, iddialar bir türlü kanıtlanamadı. Yasa dışı yollara başvuranlardan hesap sorulamadı. 
     
Yüksek faizler beyan dışı      Son ekonomik krizde. Repo ve diğer yatırım araçları ile bir gecede milyarlar kazananlardan, yüzde 7500’e varan faiz elde edenlerden sadece yüzde 17.6 stopaj yapılmaktadır. 
     Yürürlükteki vergi yasalarına göre, repo geliri ve faiz elde edenler bu kazançlarını beyan etmemektedirler. Repo ve faiz geliri elde edenlerden yüzde 16 Gelir Vergisi ve yüzde 1.6 fon olmak üzere toplam yüzde 17.6 stopaj yapılmaktadır. 1999 yılında 4444 sayılı yasa ile repo gelirleri ile faizlerin beyanı 2002 yılının sonuna kadar ertelenmiştir. 
     Bu erteleme yapılmayıp repo geliri ve faizler beyan edilseydi 45’e kadar yükselen oranlardan vergi alınacaktı. 
     Anadolu Ajansı’nın verdiği habere göre beyan usulünün kaldırılması nedeniyle 2001 yılında 700 trilyon ile 1 katrilyon arasında vergi kaybı olduğu tahmin edilmektedir. Yüksek oranlı faizlerden ve repo gelirlerinden bankalar, ticari işletmeler, şirketler yararlanmışsa, bu kazançlar gelir olarak o firmaların karlarına dahil edilmek suretiyle vergilendirilir. 
     Son ekonomik krizde yüksek oranda ödenen faizler sadece finans sistemini tahrip etmedi, aynı zamanda çok parası olan bazı kimselere çok az vergi ödeyerek büyük rant elde etme olanağı sağladı. 
     
Haksız kazanca dikkat      Son ekonomik krizde kur dalgalanmaya bırakılarak 35 - 40 arasında devalüasyon yapıldı.Devalüasyondan bir gün önce bazı kişilere 3 - 4 milyar dolar döviz satıldığı söylendi. Bir doları 670 bin liraya satın alanlar ertesi gün 850 - 900 bin liraya satarak trilyonlar kazandılar. 
     Öncelikle bu dolarları satanların ve alanların belirlenerek kamuoyuna açıklanması gerekir. Devalüasyon gibi, kamu mallarına zam yapılması gibi kararlar ekonomik sırdır. Önceden duyurulması suçtur. Bu suçu işleyenler saptanıp, yargılanmalıdır. 
     Bir gecede haksız şekilde trilyonlar kazananlardan, ne yazık ki bir kuruş vergi alma olanağı yoktur. Kişilerin döviz alım - satımı sonucu ortaya çıkan kazançlar vergiye tabi değildir. O nedenle bu kazançlardan stopaj yapılmaz. Beyanda bulunulmaz. 
     Döviz alım - satımını bankalar, ticari işletmeler, şirketler gerçekleştirmişse, onların geliri ticari kazanç olarak vergilendirilir. 
     Son ekonomik krizde gerek yüksek oranlı repo geliri ve faiz elde edenlerin beyanda bulunma mecburiyetinin olmayışı, gerekse devalüasyondan sağlanan kazançların vergilendirilmeyişi Hazine’yi trilyonlarca lira vergiden mahrum etmiştir. 
     Vergi kanunlarında kaynağı ne olursa olsun, her türlü kazancı vergiye tabi tutacak ve beyan edilmesini zorunlu kılacak şekilde değişiklikler yapılması gereği son krizle bir kez daha ortaya çıkmıştır. 
     Türkiye’de, belge düzeninin hamiline olması, büyük miktarda kazançları kimlerin elde ettiğinin tespitini zorlaştırmaktadır. Belge düzeni nama yazılı hale dönüştürülürse, çekler, senetler nama düzenlenirse, bankalara yatırılan ve çekilen paraların belli miktarları aşması halinde kimlik ve kaynak sorulması mecburiyeti getirilirse, haksız kazanç sağlayanlar kolaylıkla tespit edilebilir. 
     Son kriz, ülkeyi yönetenlere kayıt dışılığın ne kadar sakıncalı olduğunu gösteriyor. 
     


 EKONOMİ 





















</TEXT>
</DOC>
