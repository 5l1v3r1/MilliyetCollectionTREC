<DOC>
<DOCNO> 43555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/yasam/yas03.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte adım adım Albayrak vurgunu 
</HEADLINE>
<TEXT>

Tayyip Erdoğan’ın belediye başkanlığı döneminde yapılan tam 2.5 trilyon liralık çöp ihalesi, Albayraklar'a ait küçük bir şirkete resmen 'ikram edildi'... 
     İSTANBUL Milliyet 

     İstanbul Büyükşehir Belediyesi'nden aldıkları trilyonluk ihalelerle ilgili haklarında soruşturma açılan Albayrak kardeşlere ait Sistem İnşaat'ın, 1998'de yapılan tam 2.5 trilyon liralık çöp ihalesinde de kayırıldığı ortaya çıktı. 
     Çöp ihalesine, o dönemde 5 milyar lira sermayesi kuruluş bulunan Sistem İnşaat katıldı. Tek rakibi ise, belediyenin 4.3 trilyon lira sermayeli dev şirketi İSTAÇ'tı. Ve protokolle İSTAÇ'a devredilebilecek söz konusu ihale, sadece yüzde 1'lik indirim farkıyla Albayraklar'ın şirketine verildi. 
     Milliyet, Recep Tayyip Erdoğan'ın Büyükşehir Belediye Başkanlığı döneminde Albayraklar’a sağlanan bu kayırmayı kanıtlayan belgeleri ele geçirdi. Belgelere göre, 'kayırma' ve 2.5 trilyonluk ihalenin Albayraklar'a verilmesi adım adım şöyle gerçekleşti 
     'Çöp transfer istasyonlarının işletilmesi, çöplerin depolama alanlarına taşınması, ana arterlerin temizlenmesi ve bakımı işi'nin ihale teklifi 3 Mart 1998'de hazırlandı. 1997 birim fiyatlarına göre, ihalenin keşif bedeli 2 trilyon 638 milyar 550 milyon lira olarak belirlendi. İhalenin duyurusu ise, sadece 13 - 15 Mart 1998 tarihli Yeni Devir ile İzmir Ticaret gazetelerinde yayımlandı. 31 Mart 1998'de kapalı zarf usulüyle yapılan ihaleye İSTAÇ ile Sistem İnşaat katıldı. 
     
Her şekilde Albayrak      Ve belediyenin ihaleye çıkmadan protokolle devretme yöntemiyle bir yıl önce İSTAÇ'a verdiği ihaleyi, bu şirketin yüzde 3'lük indirimine karşı yüzde 4'lük indirim veren Sistem İnşaat kazandı. Aynı işi protokolle 1997'de devralan İSTAÇ'ın işi ikiye bölerek Sistem İnşaat ve Günaydın Kardeşler şirketine verdiği belirlendi. İSTAÇ'ın bu uygulamasının yasalara aykırı olduğu, bir kamu kuruluşunun protokolle devrettiği işi, devralan kuruluşun yapması gerektiği belirtildi. 
     Dönemin genel sekreter yardımcısı olan AK Parti kurucularından İdris Naim Şahin, işin yasalara aykırı olmadığını savundu. Ancak bir yıl sonra, 1998'de ihale yönteminde değişiklik yapıldı. 
     
Yasal görülen vurgun sistemi nasıl işliyor      Yeni Devir ve İzmir Ticaret Gazetesi’ne ilan verilerek, ihale gözden kaçırılıyor. l İhaleye dışardan sadece Albayrak kardeşlerin Sistem İnşaat’ı katılıyor. l Belediyenin kendi kuruluşu İSTAÇ da teklif sunuyor. Böylece sözde rekabet yaratılıyor. l İSTAÇ ile Sistem İnşaat yarışıyor. Sonuçta 1’lik indirim farkıyla ihale Sistem İnşaat’a veriliyor. l Aslında ihale ne şekilde yapılırsa yapılsın hep Albayraklar kazanıyor. İSTAÇ bile kazansa, onlar Albayraklar’a devrediyor. 
     
Şirketin noterinde tanıdık bir isim      Söz konusu çöp ihalesini alan Sistem İnşaat Turizm ve Ticaret Limited Şirketi, 17 Şubat 1995'te Ahmet Albayrak'ın bacanağı Süleyman Çakır ve Abdullah Ertürk tarafından kuruldu. Daha sonra şirket hisselerinin tamamı Albayrak Grubu'na devredildi. Bu şirketin birçok resmi evrakında İstanbul 28. Noterliği'nin onayı olması dikkat çekti. 28. Noter Hasan Yeni'nin yeminli başk tibi ve vekili Nuran Erdoğan, Albayrak kardeşlere karşı başlatılan 'Temiz Şehir' operasyonu kapsamında tutuklandı. Sistem İnşaat'ın birçok evrakının altında, Erdoğan'ın imzası yer aldı. 
     
Tam 2.5 trilyon liralık çöp ihalesi Onay Fönü'nün altında dönemin Belediye Başkanı Erdoğan yanda , Genel Sekreter Mustafa Açıkalın, Genel Sekreter Yardımcısı Prof. Dr. Adem Baştürk, Çevre Koruma ve Geliştirme Daire Başkanı Prof. Dr. Mustafa Öztürk, İşletmeler Müdürü Kemal Öztürk'ün isimleri yer aldı. Erdoğan isminin yanında yerine başkasının imza attığını gösteren 'V' işareti vardı. Ve bu onayla, ihale, Mustafa Albayrak'a ait küçük bir şirket olan Sistem İnşaat’a kaldı. 



 YAŞAM 
















</TEXT>
</DOC>
