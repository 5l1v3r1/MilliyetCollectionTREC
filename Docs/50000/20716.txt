<DOC>
<DOCNO> 20716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sonspo01.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın Kadıköy öfkesi geçmedi, "Bize yapılan insanlık suçudur" 
</HEADLINE>
<TEXT>

     Galatasaray Kulübü 2. Başkanı Mehmet Cansun, Fenerbahçe ile oynadıkları derbi maçta yapılanların organize olarak gerçekleştirildiğinin belli olduğunu belirterek, ''Bu maçta yapılanları kim yaptıysa, insanlık suçu işlemiştir'' dedi. 
     Galatasaray Kulübü'nün aylık olağan divan kurulu toplantısı, bugün yapıldı. Toplantıya yönetim kurulu adına katılan 2. Başkan Mehmet Cansun, önce divan kurulu üyelerine, daha sonra da medya mensuplarına Fenerbahçe-Galatasaray maçında yaşanan olaylar ve Hakan Şükür'ün bonservisi konusunda çarpıcı açıklamalarda bulundu. 
     Mehmet Cansun, Fenerbahçe maçında yapılanları her kim gerçekleştirdiyse hayatının en büyük hatasını yaptığını ifade ederek, ''Bugün bir taraftar grubu bana geldi, onların kin içinde olduğunu gördüm. Hiçbir dönemde taraftarların böyle kinli olduğunu görmemiştim'' diye konuştu. 
     Olanları gerçekleştirenlerin, marifet yaptıklarını zannettiğini ifade eden Cansun, sözlerini şöyle sürdürdü 
     ''Bu işin sonu çok kötü. Bu yapılanlar, bumerang gibi yapanların başını bulacaktır. Bunları taraftarlarımıza yapanlar kin tohumları atıyor. Şimdi biz bunları nasıl onlardan söküp atacağız. Bize düşen, sorumlu yöneticiler olarak bu tohumların yeşermemesini sağlamak. Fenerbahçe-Galatasaray rekabetinin güzelliğine dinamit koymak istiyorlar.'' 
     Cansun, medya mensuplarının, ''Soyunma odası koridorlarında futbolculara sataşanlar Başkan Yıldırım'ın adamları deniliyor, ne düşünüyorsunuz '' sorusuna şu yanıtı verdi 
     ''Sayın Yıldırım, maçtan sonra kendi güvenlik elamanlarını benim yanıma vererek, soyunma odasına gitmemi sağladı. Ayrıca, bunları yapması için o anda kendinde olmaması gerekir. Yaptığını zannetmiyorum. Burada Fenerbahçe Kulübü'nün sorumlu olduğunu zannetmiyorum, ancak bazı gruplar bu olayları organize etmiş olabilir." 
     Bu sezon transferi olan Fatih'le görüşme yaptıklarını da belirten Cansun, aralarında sadece peşinatta 100 bin dolarlık farkın kaldığını söyledi. 
     Fatih'le küçük bir fark var 
     Fatih'e teklifler olduğunu kendilerinin de duyduğunu ifade eden Cansun, bu futbolcunun kendilerine Galatasaray'da kalmak istediğini söylediğini bildirdi. 
     Cansun, Jardel'in Portekiz'e kulüp doktoru ile birlikte gittiğini,buradan da Brezilya'ya geçeceğini belirterek, ''Kendisi önemli bir oyuncumuzdur. Sezonu kapattı, ancak gelecek sezon öncesi kampa katılıp Kulüplerarası Dünya Şampiyonası maçlarında oynayacak'' dedi. 
     Alacak-borç farkı 41 trilyon lira 
     Divan Kurulu toplantısında, Denetleme Kurulu Üyesi Cengiz Ergani, kulübün 31 Mart 2001 tarihi itibariyle borç-alacak farkının eksi 41 trilyon lira olduğunu açıkladı. 
     Kulübün nakit akışı sıkıntısı çektiğine ve ekonomik kriz nedeniyle en kısa sürede olağanüstü mali kongrenin yapılması gerektiğine değinen Ergani, kulübün 87 trilyon liralık gelirine karşılık, 128 trilyon lira borcunun bulunduğunu anlattı. 







</TEXT>
</DOC>
