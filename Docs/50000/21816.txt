<DOC>
<DOCNO> 21816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur22.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP İstanbul İl Başkanı Ali Topuz yeniden aday 
</HEADLINE>
<TEXT>

     CHP İstanbul İl Başkanı Ali Topuz, bu hafta sonu yapılacak CHP İstanbul İl Kongresi'nde il başkanlığına yeniden aday olduğunu açıkladı. 
     Topuz, 19-20 Mayıs tarihlerinde gerçekleştirilecek kongreye ilişkin CHP İstanbul İl Merkezi'nde düzenlediği basın toplantısında, partisinde bir süredir sürdürülen yeniden yapılanma çabalarının kısa sürede başarıya ulaştırılacağını ifade etti. Topuz, ''Örgütümüzle bütünlük içinde CHP'nin bayrağını İstanbul'un burçlarına mutlaka dikeceğiz'' dedi. 
     Topuz, bütün CHP örgütünün kendisine bu güveni verdiğini dile getirerek, konuşmasını şöyle sürdürdü 
     ''Ben de bu güvenle söylediğim hedeflere CHP'yi taşıyabilmek için, CHP İstanbul İl Başkanlığı'na yeniden adaylığımı koyuyorum. Herkesi bu mücadelede yan yana olmaya çağırıyorum. Kongrede bir mücadele olacaktır. İnanıyorum ki, kongreden sonra örgütün tümü kenetlenerek genel seçime kadar bir seferberlik anlayışı içinde çalışacaktır.'' 
     Ali Topuz, hafta sonunda toplam 602 delegenin oy kullanacağı kongre öncesinde İl Başkanlığı'na aday olduğunu açıklayan CHP Beşiktaş İlçe Başkanı Cemal Özdemir'e de başarılar diledi. 
     Daha sonra soruları yanıtlayan Topuz, basın toplantısı sırasında arkasında duran 18 ilçe başkanını göstererek ''İlçe başkanlarının kaçı sizi destekliyor '' diye soran gazeteciye, ''Ben 32 ilçenin destekleyeceği bir il başkanı olmak istiyorum'' karşılığını verdi. 
     
     
     







</TEXT>
</DOC>
