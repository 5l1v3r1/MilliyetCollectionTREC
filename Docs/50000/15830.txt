<DOC>
<DOCNO> 15830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/siyaset/siy05.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenyurt’ta operasyon 
</HEADLINE>
<TEXT>
Çapan yurtdışında 
Jandarma, belediye imar işlerinde yolsuzluk soruşturması nedeniyle 16 kişiyi gözaltına aldı 
     SERHAT OĞUZ İstanbul 

     İstanbul DGM Cumhuriyet Başsavcılığı, Esenyurt Belediyesi’nde imar işlerinde yolsuzluk yapıldığı iddialarına ilişkin soruşturma başlattı. DGM, Belediye Başkanı Gürbüz Çapan ve 4 kardeşinin de aralarında bulunduğu 30 kişinin yakalanmasını istedi. Jandarma, 16 kişiyi gözaltına aldı. 
     İstanbul DGM Cumhuriyet Savcısı Ahmet Kelebek, usulsüz imar işleri yapıldığı iddiasına ilişkin bir suçduyurusu üzerine soruşturma başlattı. Savcı Kelebek, çıkar amaçlı suç örgütü oluşturmak ve ihaleye fesat karıştırmakla suçlanan Gürbüz Çapan ve kardeşlerinin de aralarında bulunduğu yaklaşık 30 kişinin gözaltına alınması için İl Jandarma Komutanlığı’na talimat verdi. 
     
Belediyeye baskın      Harekete geçen jandarma ekipleri, dün 14.30 sıralarında belediye binasına baskın düzenledi. Yüzlerce dosyanın bulunduğu 10 koli belgeye el koyan jandarmanın, Belediye Başkan Yardımcısı Bedri Altınmakas, Belediye Başkan Vekili Seyfettin Karahan, Zabıta Müdürü Nuray Çinoğlu, İmar Müdürü Belgin Ofrazoğlu, Belediye Meclisi üyesi Mehmet Uzunol, Başkan Çapan’ın kardeşleri Zeki, Etem, Metin ve Doğa Enerji şirketinin yönetim kurulu başkanı Günay Çapan’ın da aralarında bulunduğu 16 kişiyi gözaltına aldığı öğrenildi. Bu kişilerin üzerinden bir de tabanca elde edildiği bildirildi. 
     
Çapan Almanya’da      Gözaltına alınacak kişiler arasında bulunan Gürbüz Çapan’ın ise sağlık nedeniyle ilgili geçen perşembe Almanya’ya gittiği öğrenildi. 
     Belediye binası önünde toplanan bir grup vatandaş Gürbüz Çapan aleyhinde sloganlar attı. Grubun arasında bulunan İlhan Şahin isimli müteahhit, Çapan’ın bölgede fabrika kurmak isteyenlerden 500 bin ile 1 milyon dolar arasında rüşvet aldığını öne sürdü. Kendisinin de ihalelere girmesinin tehditle engellendiğini iddia ederek, "Geldiğinde hiçbirşeyi yoktu. Şimdi trilyoner oldu" dedi. 
     


 SİYASET 




















</TEXT>
</DOC>
