<DOC>
<DOCNO> 16800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/spor/spo05.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Parola üç puan 
</HEADLINE>
<TEXT>

Ligde üç büyüklerle nefes nefese bir yarışa giren Gaziantep, Fenerbahçe virajında galibiyete odaklandı. Özberk, "Kazanırsak, ortalık karışır" dedi 
     GAZİANTEPSPOR, bu haftaki Fenerbahçe maçına "Mutlak galibiyet" parolası ile hazırlanıyor. Lider ile aradaki farkı üç puana kadar indiren ve kendini şampiyonluk yarışının içinde bulan Kırmızı - Siyahlı ekipte "Neden zirveye çıkmayalım" düşüncesi yüksek sesle konuşulmaya başlandı. Teknik Direktör Sakıp Özberk, her maçın final olduğunu söyledi, "Fenerbahçe’yi yenersek, ortalık karışır" dedi. 
     ÖZBERK, Fenerbahçe’nin son haftalarda aldığı başarısız sonuçların, kendileri için avantaj değil dezavantaj olduğunu da ekledi. Tecrübeli hoca, "Sahaya çok stresli çıkacaklar. İstikrarlı çıkışımızı sürdürmek ve yarışta varız demek için puan kaybetmek istemiyoruz. İki taraf da temkinli oynayacak. Hata yapan kaybeder, fırsatları iyi değerlendiren ise galibiyete gider" ifadesini kullandı. 
     KIRMIZI-SİYAHLI ekibin hocası, sezon sonunda sözleşmesinin bittiğini de hatırlattı. Özberk şöyle devam etti "Şu anda hedefe kilitlendik. Yönetimin vereceği karara saygı duyarım. Ama bu kadroyu önümüzdeki sezon korumak zorundalar. Yaş ortalaması 24. İki - üç takviye ile daha iyi sonuçlar alınabilir. Bütün futbolcular artık Gaziantepspor’u da büyük takım olarak görüyor." 
     


 SPOR 


























</TEXT>
</DOC>
