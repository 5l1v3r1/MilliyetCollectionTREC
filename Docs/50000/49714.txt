<DOC>
<DOCNO> 49714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/siyaset/siy01.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba-kız gibi... 
</HEADLINE>
<TEXT>

Demirel ve Çiller’in beklenen görüşmesi samimi bir havada gerçekleşti. Sağdaki bütünleşmenin adresi olarak DYP’yi gösteren Çiller, "Bütün sular denize akacak. Kapımızı, gönlümüzü açtık" dedi 
     ANKARA Milliyet 

     Dokuzuncu Cumhurbaşkanı Süleyman Demirel ile DYP Genel Başkanı Tansu Çiller, "Çare sandık. Yönetim krizi iki ayda aşılır ve çarklar dönmeye başlar" diye ortak görüş oluşturdu. 
     Demirel’i dün Kuleli Sokak’taki çalışma ofisinde ziyaret eden Çiller, bir saat süren görüşmenin ardından yaptığı açıklamada, ülke sorunlarını ele aldıklarını söyledi. 
     Demirel, Çiller’i uğurlarken, muhabirlerin ısrarı üzerine kapıya kadar çıkarak, poz verirken, "Başka bir şey istiyor musunuz " diye espri yaptı. 
     Demirel’in "Sorunları iki ayda çözerim" sözleri hakkında Çiller, Çare sandık. Yönetim krizi iki ayda biter. Çarklar kendiliğinden dönmeye başlar. Demirel’in işaret ettiği budur" değerlendirmesini yaptı. 
     Çiller, önümüzdeki hafta liderler turuna çıkarak, seçim ve siyasi partiler yasalarının değiştirilmesi konusunu yeniden gündeme getireceğini belirtti. Demirel ile bu konuyu da görüştüklerini kaydeden Çiller, sağda bütünleşme konusunu da genel bir çerçeve içinde ele aldıklarını dile getirdi. Çiller, "Bunu çözecek olan halktır. Çare sandıktır. Sandığa gidecek, yeni bir başlangıç yapacaksınız. Millet bunu sandıkta birleştirerek yapacaktır" dedi. 
     
Adres DYP      Çiller, sağdaki bütünleşmenin adresinin DYP olduğunu ifade ederek, "Bütün akan sular denize akacak. Kapımızı, gönlümüzü açtık" diye konuştu. 
     Anayasa değişikliğine destek olacakları mesajını da veren Çiller, "Meclis, özlük haklarını Anayasa değişikliğinin içine sokarak yanlış yaptı. Biz pazarlıklara girmeyen bir partiyiz. Ama mutlaka seçim yapılmalıdır. Referandum olsa da olmasa da seçim yapılmalıdır" dedi. 
     
     



 SİYASET 














</TEXT>
</DOC>
