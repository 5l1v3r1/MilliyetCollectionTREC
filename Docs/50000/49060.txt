<DOC>
<DOCNO> 49060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/spor/ygokberk.html </URL>
<DATE> 2001/10/27/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Lucescu mu Stankoviç mi 
</HEADLINE>
<TEXT>

     Galatasaray iyi oynuyordu, hem de çok iyi. Her türlü eksiğine rağmen her an gol bekliyorduk. Dakikalar 60’ı gösteriyordu. Ya da 61’i, 62’yi. Lucescu Ümit’i çıkarttı, Arif’i aldı. Santrforsuz kaldı. Maçı da o an kaybetti zaten. Bakmayın gol Stankoviç’ten daha sonra geldi ama maçı bitiren Lucescu’nun 60. dakikada kendi kalesine attığı goldü. O an Lucescu’nun karısı, çocuğu, arkadaşları, tribündeki seyirciler ve sahadaki takım anladı ki Lucescu gol atmak istemiyor. Bir puana razı. Üstelik tarihin en kötü Lazio’suna karşı. Ve Lazio’nun tek atağı yokken. Eksikler, sakatlar, türlü türlü sıkıntılar. Hepsini biliyorum ama Arif ve Serkan aynı anda girse psikolojik motivasyon Galatasaray’a golü getirecekti. Gerçi Serkan sonradan girdi ama Lazio Üsküdar’ı geçmişti çoktan. Ağzından gol atacağız desen de uygulama ters olursa oyuncunun da kafası karışıyor sahada. Lucescu da bu yüzden eleştiriliyor zaten. Arsenal’e karşı UEFA finalinde üç forvetle oynayan Terim’in Galatasaray’ını bu Lazio karşısında santrforsuz oynayacak hale getirdiği için. 
     
Terim, Telsim ve Denizli      Telsim çıkış için her yolu deniyor. Reklam biraz Pepsi, biraz Beckham koksa da iyi. Şansları da var. Zamanlama da güzel. Inter galibiyeti de "cuk" diye oturdu. Hoş, çocuk Inter forması giyse veya mesela Juventus maçı beklense... Biliyorlar ki, Telsim’i Tersim bile yapsalar "no way out" galiba onlar için. Fatih hoca da onları kımıldatamazsa eğer bence Denizli’yi denesinler. Arabaya oturtup Fenerbahçe formalı bir çocukla konuştursunlar. "Şaşırt onları hocam" desin çocuk, "Ama çok şaşırt". "Yeni aldığın genç oyuncuları oynatma, yaşlıları oynat. Antrenman yaptırma. Revivo - Rapajic’i iki uca koy. Santrforsuz oyna. Pres yapma, adam adama kovala vs"... "Şaşırt rakiplerini". Sonra çocuk formasını çıkarsın falan, filan. Arkadaşına haber versin, "İş bitti oğlum Denizli Fener’i böyle oynatacak." Telsim böyle de kendini kurtaramazsa, hiç olmazsa Denizli’yi ve Fenerbahçe’yi kurtarır. Meğer bu yüzden böyle oynuyorlarmış deriz biz de. 
     
Efes enişte, Berlin abla      Önce Alba Berlin, veya Berlin’in Alba’sı, ya da ablası. Efes de eniştesi oldu zaten. Mithat’sız gelmişler. Düşünün Mithat Demirel’i eksik diye sayıyorlar. Pesic de sakatlanıp out. Bir tek dişli canavar Zidek, biraz da emektar Alexis. Uzunlarından biri de bizim 1.5 sayı ortalamalı meşhur Teoman’ımız. Bütün Alba bu işte. Ve Efes. Bu Alba pardon ablaya 30 dakika zorlandılar. Son 10 dakikada iki şişe Efes içirip enişteleri oldular. Geçen seneden iyi değiller, hatta kötüler. Marcus Brown hem bir numara değil, hem de bir Mula etmez. Belki yarım Mula bile çıkmaz Brown’dan. Tamam Stombergas bir marka. Sakatlığı da geçmiş. Farları yanmasa da sinyal verdi hiç olmazsa. İş yapabilir. Kambala geçen seneki Efes’e ek olsa şahane olurdu. Ama ek değil, asıl. Hem de basketbol öğretip, tam mezun olmuşken yolladığımız Drobnjak ve Efes’in büyük kaybı Beşok’un yerine. Onların yerini dolduramaz. Mehmet Okur yıldız olur. Kaya bu şansı değerlendirirse, ki değerlendirmeli yoksa Efes’e bir beş numara gelir. Brown, anamızın liginde tabii oynar. Ama Efes, babamızın ligi için belki bir de bir numara arar. En iyi transferleri Aytek. Her kulübe başkan transfer etmek nasip olmaz. İyi basketbolcu, iyi insan, iyi sporcu. Üstelik başkan. Hem de Kolej gibi bir camianın başkanı. Tuncay Özilhan’ı kutluyorum. En büyük transfer o. Peki Kolej başkanı Efes teknik menaceri olur mu derseniz, onu da Kolejliler’e veya sevgili Aytek’e sorun, bana değil. 
     
Terim Bravissimo      Önce Fatih Terim kazandı. Ve tabii Milan. Hector Cuper ve anti - futbol kaybetti. Bir atayım, üstüne yatayım, yok ya... Üstelik Milano derbisi. Ve 1 - 0 yenikken bir devrede dört gol. Lideri yeniyorsun, üstüne geçiyorsun. Ve futbol oynayarak, hücum ederek, keyif vererek. Hem Inter’i, hem Arjantinli Cuper’i, hem de anti - futbolu. Bunun adı satrançta şah - mat. Tavlada da mars değil, hars Daha ne olsun. Bir taşla kaç kuş, ben sayamadım vallahi. 
     
FIFA’dan Fener’e kıyak      Bir mail geldi FIFA’dan. Frank tarifesini değiştirmişler. Daha doğrusu Fenerbahçe’ye yeniden uyarlamışlar. İşte yeni tarife Korner 200 bin frank, taç 100 bin frank, frikik 300 bin frank, muz orta 50 bin frank, ara pası 25 bin frank, arka arkaya dört pas 25 bin frank, orta sahayı geçmek 25 bin frank, gol 500 bin frank, puan alırlarsa karşılığı boş bırakılmış. Fenerbahçe puan alırsa kendi doldursun deniyor. 
     
Daum ve avukatları      Gazetede bir resim. Daum mahkemede. Arkasında iki Alman avukatı. Gözlerimiz, Türk avukatları aradı. Hani Daum’un basındaki avukatlarını. Keşke onları da götürseydi. Belki celseye giremezlerdi ama adliyenin dışından bile onu daha iyi savunurlardı. Hatta tek celsede "beraat" ettirip, alıp dönerlerdi. Son dönemlerin en iyi Beşiktaş’ının başındaki hocanın her hafta Almanya’da mahkemeye çıkması, benim canımı çok sıkıyor, çok. Olan da önü açık bu Beşiktaş takımına oluyor. 
     
     SERİ İLANLAR 



 SPOR 

























</TEXT>
</DOC>
