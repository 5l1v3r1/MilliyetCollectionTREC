<DOC>
<DOCNO> 31049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/dunya/adun.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IRKÇILIĞA İsyan 
</HEADLINE>
<TEXT>

İngiltere'de ırkçıların, Asyalılar'ın yaşadığı Bradford kentinde bir yürüyüş planlaması bardağı taşırdı. Çıkan olaylarda kent savaş alanına döndü, 120 polis yaralandı 
     NEVSAL ELEVLİ Londra 

     İngiltere'de beyazlarla Asya kökenliler arasındaki gerilim ülkeyi bir kaosa sürüklüyor. Oldham, Leeds, Burnley kentlerindeki Asyalı ayaklanmalarının ardından önceki gece Batı Yorkshire'daki Bradford kentinde yaklaşık bin Asyalı beyazlarla ve polisle çatıştı. Kentin savaş alanına dönmesine neden olaylar sırasında 2 kişi bıçaklandı, 120 polis yaralandı, 23'ü Asyalı, 13'ü beyaz 36 kişi tutuklandı. 
     İngiltere'nin son yıllarda tanık olduğu en çok hasar veren olay, ırkçı Ulusal Cephe'nin, Asya kökenlilerin yoğun olarak yaşadığı kentin Manningham mahallesinde yürüyüş düzenlemek istemesiyle patlak verdi. Irkçı partinin şovunu önlemek isteyen 1000'ün üzerinde Asyalı, kent merkezinde toplanarak Ulusal Cephe'nin planlanmış yürüyüşünü protesto etmeye başladı. O sırada bir bardan çıkan ve aşırı alkollü oldukları gözlenen bir grup beyazın kalabalığa ırkçı sloganlar atması bardağı taşıran son damla oldu. Kontrolden çıkan kalabalık beyazlara taşlar ve sopalarla saldırmaya başladı. 
     
     Polis aciz kaldı 
     Asyalıların patlama sinyali vermesi üzerine kente gönderilen 925 kişilik polis birliği, olayları önlemekte yetersiz kaldı. Asyalılar bu kez bölgeye gelen polise taş, tuğla ve söktükleri trafik işaretleriyle taarruza geçti. Çatışmalar sırasında 2 beyaz bıçaklanırken, 120 polis yaralandı. Çatışmalar sırasında kentteki birçok mağaza ve barda ağır hasar meydana geldi. Çok sayıda araç ters çevrilerek ateşe verildi. Kentte yağmalama olayları da oldu. Bir BMW galerisinden çok sayıda otomobilin çalındığı bildirildi. 
     Yaklaşık 100 bin Asyalı'nın yaşadığı Bradford kenti, farklı etnik grupların birbirleriyle iyi ilişkilerde bulunduğu örnek bir kent izlenimi veriyordu. Ancak ırkçı görüşleriyle tanınan Ulusal Cephe'nin kentte bir yürüyüş düzenleyeceği haberleri çoğu Pakistan, Bangladeş ve Hindistan kökenli olan Asyalıların kontrolden çıkmasına neden oldu. İngiltere'nin 57 milyon olan nüfusunun yaklaşık yüzde 5'i etnik azınlıklardan oluşuyor. 
     



 DÜNYA 










</TEXT>
</DOC>
