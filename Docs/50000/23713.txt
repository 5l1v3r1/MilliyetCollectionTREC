<DOC>
<DOCNO> 23713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo08.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ümit "Fenerbahçe'yi biz şampiyon yaptık" 
</HEADLINE>
<TEXT>

     Galatasaraylı futbolcu Ümit Davala, ''Fenerbahçe'yi biz şampiyon yaptık'' dedi. 
     Ümit, internette kendisine ait ''www.umitdavala.com'' sitesinde yaptığı açıklamada, şunları kaydetti 
     ''Maalesef olmadı. Dört yıl aradan sonra ilk kez bu sezon boynumuz bükük ayrıldık. Kendi ellerimizle ezeli rakibimiz Fenerbahçe'ye şampiyonluğu hediye ettik. Daha ligin ilk yarısında, bizden hiç beklenmeyen mağlubiyetler aldık. Sonra tam üçüncü yıldızı göğsümüze takacakken, taraftarımıza ve bize yapılanların yıllarca unutulmayacağı bir Fenerbahçe maçı, ardından da kendi sahamızda hiç hesaba katmadığımız bir Ankaragücü faciası yaşadık. Tüm bunlar ve bunların benzeri aksiliklere bir de bizim yaptığımız harakiri benzeri hatalar neticesinde adeta Fenerbahçe'yi biz şampiyon yaptık. 
     
     Zaferlere elele... 
     ''Fenerbahçeli dostlarımızı canı gönülden kutluyorum. Şampiyonlukları kutlu olsun. Umarım bizimle birlikte Avrupa'da büyük başarılara imza atarlar. Zaferlere birlikte el ele koşarız.'' 
     Trabzonspor maçı bitiminde futbolcu arkadaşlarıyla birlikte çok üzüntülü olduklarını vurgulayan Ümit, şöyle devam etti 
     
     Kayıplar büyük 
     ''Kaybettiğimiz sadece şampiyonluk değildi. Yıllarca birlikte oynadığımız birçok arkadaşımızla son kez aynı formayı giyiyorduk. Okan, Emre Belözoğlu ve Fatih'e önümüzdeki sene yeni takımlarında başarılar diliyorum. Ama özellikle bir tanesi vardı ki... 
     Türkiye'den bir efsane geldi, geçti. Futbol sahalarından bir yıldız kaydı. O'nun kadar hiçbir futbolcu sevilmedi. O'nun yakaladığı başarıları hiçkimse yaşamadı. O, Galatasaray'da inanılmaz işler yaptı. Muhteşem gollere imza attı. Taraflı tarafsız herkesi kendisine hayran bıraktı. Kolay kolay yeri doldurulamayacak bir futbolcuydu o. O'nu tıpkı benim gibi, tüm Türkiye çok özleyecek.'' 






</TEXT>
</DOC>
