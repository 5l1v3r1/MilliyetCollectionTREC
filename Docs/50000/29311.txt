<DOC>
<DOCNO> 29311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo01.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina kulübü resmen iflas etti... 
</HEADLINE>
<TEXT>

     İtalya'nın A.C. Fiorentina Kulübü, iflas ettiğini açıkladı. 
     Floransa Mahkemesi'ne bugün resmen başvuran A.C. Fiorentina, iflas ettiğinin tanınmasını istedi. 1926 yılında kurulan İtalya'nın köklü kulüplerinden Fiorentina'nın tarihinde 2 İtalya şampiyonluğu bulunuyor. Fiorentina'nın mahkemeye iflasını bildirmesindeki sebebin, alacaklıların yasal açıdan bekletilmesine hak kazandırmak olduğu kulübün 133 milyar İtalyan lireti yaklaşık 65 milyon dolar borcu bulunduğu belirtiliyor. 
     Geçen sezon şubat sonuna kadar teknik direktörlüğünü Fatih Terim'in yaptığı Fiorentina'nın iflas etmesiyle futbolcular da alacaklarının ödenmemesinden endişe ediyorlar. 
     Kulüp, salı günü, bu borcunu kapatmak için Rui Costa, Toldo, Chiesa, Nuno Gomes gibi yıldız oyuncularını satma kararı almıştı. 
     Bu arada, kulüp başkanı ve sahibi olan Vittorio Cecchi Gori'yi olanlardan sorumlu tutan Fiorentinalı taraftarlar, kulübün internetteki e-mail adresine mesajlar göndererek, Gori'nin kulübü satmasını istediler. Fiorentina'ya geçmişte Benetton ve Del Vecchio şirketleri ile Morgan Stanley bankasının talip olduğu öne sürülmüştü. 






</TEXT>
</DOC>
