<DOC>
<DOCNO> 34547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun11.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklık 30 dereceyi aştı, İngilizler bunaldı 
</HEADLINE>
<TEXT>

     Serin ve yağışlı bir iklime sahip İngiltere'de sıcaklığın son 3 gündür 30 derecenin üzerine çıkması üzerine halk geçen hafta sonunu plajlarda geçirdi. 
     Hafta boyunca da etkisini sürdürmesi beklenen sıcak hava dalgası yüzünden dolup taşan plajların fotoğrafları gazetelerin ilk sayfalarında geniş yer tutarken, bu resimlerin altında, ''sanki Hawaii'' gibi cümleler yer aldı. Başkent Londra'nın yakınındaki iki sahil kenti Brighton ile Bournemouth'un dün 200'er bin kişiyi ağırladığı ve söz konusu iki kentin plajlarında adım atacak yer kalmadığı belirtiliyor. 
     Bu arada, süpermarketlerdeki dondurma reyonlarının hücuma uğradığı ve hafta sonunu evlerinde geçiren kişilerin de vantilatörlerin önüne koydukları buz torbaları aracılığıyla ''ev yapımı klima'' sistemi elde etmeye çalıştıkları kaydediliyor. Sıcaklar yüzünden bunalan ve deniz kıyısına gidemeyen İngilizlerin çareyi sokaklardaki yangın söndürme vanalarını açıp önünde durarak serinlemekte bulmaları üzerine belediyeler ise basın aracılığıyla yaptıkları duyurularda vatandaşlardan yangın vanalarını kullanmamalarını istedi. Öte yandan, İngiltere'den sıcak ülkelere seyahatlerin büyük bir hızla sürdüğü, geçen hafta boyunca başta Heathrow havaalanı olmak üzere bütün alanların kapasitesinin üzerinde çalıştığı açıklandı. 







</TEXT>
</DOC>
