<DOC>
<DOCNO> 23274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/guncel/agun.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KOHL’e bir haller oldu 
</HEADLINE>
<TEXT>

İktidardayken Türkler'e AVRUPA’DA NE İŞİNİZ VAR ’ diyen Kohl'ün oğlunun nikah davetiyesinde çiçek göndermek isteyenlerin Mehmetçik Vakfı'na bağış yapması isteniyor 
     PERVİN METİN İstanbul 

     Peter Kohl ile Elif Sözen'in nikah davetiyesindeki ufak bir ayrıntı, Almanya eski Başbakanı Helmut Kohl'ün bazı fikirlerinin değişime uğradığını gösteriyor. Türkler'e pek sıcak bakmayan Kohl'ün oğlunun davetiyesinde, düğüne katılacak kişilerden "Çiçek göndermemeleri, arzu edenlerin Mehmetçik Vakfı'na bağışta bulunmaları" isteniyor. 
     
AB adaylığımıza karşıydı      Peter ile Elif için bugün St. Antuan Kilisesi'nde ve Çırağan Sarayı'nda iki ayrı nikah töreni düzenlenecek. Düğün, "Türkiye ve Almanya'nın akrabalığı" olarak değerlendirilse de, Helmut Kohl'ün, Türkiye ile arasının pek iyi olmadığı gerçeği hafızalardaki yerini koruyor. Kohl, 1997'de yapılan Avrupa zirvesinde, Türkiye hakkında, "Dininiz, kültürünüz ayrı, Avrupa'da ne işiniz var " derken, Aralık 1998'deki Lüksemburg zirvesinde, Türkiye'nin AB adaylığına da karşı çıkmıştı. 
     
Maziyi unutturma çabası      Gurbetçilerimizin, "Biz 40 yıldır buradayız, burada kalacağız" görüşüne de karşı çıkan Kohl, "Hayır, siz misafirsiniz. Ancak misafir haklarından yararlanabilirsiniz" görüşünü savunmuştu. Almanya'dan almak istediğimiz silahlar da Güneydoğu ve insan hakları engeline takılmıştı. Ancak görünen o ki artık Kohl, geçmişte Türkler'e karşı takındığı olumsuz tavırlarını unutturup gönülleri fethetmeye çalışıyor. 
     
Kilisede konser verilecek      ELİF KORAP 

     Peter Kohl ve Elif Sözen için saat 16.00'da Katolik St. Antuan Kilisesi'nde Hıristiyan geleneklerine uygun nikah töreni gerçekleştirilecek. Nikahı, Alman papaz Erich Ramstetter kıyacak. Törende İstanbul Devlet Opera ve Balesi İDOB sanatçıları bir konser verecek. İDOB'dan trompet ve viyolonsel sanatçılarının katılacağı konserin solisti, Bariton Bülent Atak olacak. 600 kişinin davetli olduğu Çırağan Sarayı'ndaki düğün töreni ise 19.00'da başlayacak. Resmi nikahı, Büyükşehir Belediye Başkanı Ali Müfit Gürtuna kıyacak. Çift, evlendikten sonra Rusya'ya yerleşecek. Davetliler arasında, Başbakan Yardımcısı Mesut Yılmaz'ın yanı sıra, çok sayıda silahlı kuvvetler mensubu bulunuyor. 
     



 GÜNCEL 
















</TEXT>
</DOC>
