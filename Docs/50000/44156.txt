<DOC>
<DOCNO> 44156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/siyaset/siy04.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşık istifa etti 
</HEADLINE>
<TEXT>

ANAP lideri Yılmaz’ın, Ürgüp toplantısına kadar istifayı durdurun’ demesi işe yaramadı. 18 yıllık ANAP’lı Eyüp Aşık, istifasını verdi 
     HAKAN ŞANLITÜRK Ankara 

     ANAP’ta yaşanan rahatsızlık ilk firesini verdi. Trabzon Milletvekili Eyüp Aşık, 18 yıllık ANAP mazisine noktayı koyarak, partisinden istifa etti. Aşık, istifa dilekçesini dün akşam saat 20.40 sıralarında Meclis Başkanlığı’na verdi. 
     Çarşamba günü gazetecilere "Yapılacak ilk grup toplantısında partiden ayrılacağım" diyen Aşık, sözünü yerine getirdi. ANAP’ın dün akşam toplanan olağanüstü grup toplantısında veda konuşması yapmak isteyen Aşık’ın bu isteği gerçekleşmedi. 10 dakika süren kısa toplantıda sadece ANAP lideri Mesut Yılmaz duygusal içerikli bir konuşma yaptı "Önümüzdeki hafta sonu milletvekilleriyle birlikte Ürgüp’te toplanacağız. Dertleşeceğiz, sıkıntılarımızı bir bir gözden geçireceğiz. Ben, fed karlık yapmaya hazırım. Toplantıya kadar istifayı dondurun." 
     Grup toplantısında konuşamayan Aşık, arkasındaki medya ordusuyla birlikte istifa dilekçesini vermek üzere Meclis Başkanlığı’na yürüdü. Başkanlığın kapalı olması üzerine Genel Evrak bölümüne yönelen Aşık, buranın da kapalı olduğu bilgisini alınca şaşırdı. Ardından, telefon açılarak Genel Evrak Müdürü bulundu ve oda açtırıldı. Aşık da istifa dilekçesini verdi. 
     
     Aşık’ın sözleri 
     Aşık, istifa ettikten sonra şunları söyledi 
     "Türkiye’nin şu anki bunalımı makul hiçbir sebeple izah edilemez. Kötü ve yanlış yönetime artık ortak olmak istemiyorum. Partinin, ülkenin, hükümetin ve halkın durumu iyiye gitmiyor. İyiye gideceğine dair hiçbir belirti de yok. 20 yıla yakındır ANAP’tayım. Zor bir karar veriyorum. Şahsi hiçbir nedeni yok." 
     



 SİYASET 












</TEXT>
</DOC>
