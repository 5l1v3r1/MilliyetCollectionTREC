<DOC>
<DOCNO> 47553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo03.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Sadi Tekelioğlu ile devam kararı aldı 
</HEADLINE>
<TEXT>

     Birinci Süper Lig'in son 5 haftasında sadece 1 puan toplayarak ligin zirvesinden uzaklaşan Trabzonspor'un bu gece yapılan Yönetim Kurulu toplantısında, teknik heyetle devam kararı alındı. 
     Mehmet Ali Yılmaz Tesisleri'nde yapılan ve yaklaşık 6.5 saat süren toplantıda, Yönetim Kurulu'nun aldığı kararları, Kulüp Basın Sözcüsü Mehmet Ongan açıkladı. Ongan, Yönetim Kurulu'nda oybirliğiyle Teknik Direktör Sadi Tekelioğlu ile devam etme kararı alındığını belirterek ''Kendisinin arkasındayız. Birkaç maçlık bir süre tanıma gibi bir durum söz konusu değil, ancak alınacak sonuçlar da tabii ki önemli'' dedi. 
     Bordo-mavili kulübün Yönetim Kurulu ile kulübün 20 milyon 402 bin dolar gelirine temlik koyduran Onursal Başkan Mehmet Ali Yılmaz konusunda uzlaşmanın ilk adımı atıldı. 
     Mehmet Ongan, yönetim kurulu olarak bu konuda şu kararı aldıklarını açıkladı 
     ''Yönetim kurulumuz, Mehmet Ali Yılmaz tarafından kulübümüz gelirlerine konulan 20 milyon 402 bin dolarlık temliğin kaldırılması yönünde başlatacağı her türlü hukuki işlemi, muhataplar tarafından kulübümüze ulaştırılan uzlaşma teklifi nedeniyle, bu uzlaşma teklifinin Trabzonspor Kulübü menfaatleri doğrultusunda ayrıntıların görüşülmesi ve kulübümüz taleplerinin belirlenmesi kaydıyla şimdilik durdurmaya karar vermiştir.'' Bu arada, bordo-mavili takımın Yönetim Kurulu'nda önümüzdeki günlerde görev değişiklikleri olacağı öğrenildi. 
     






</TEXT>
</DOC>
