<DOC>
<DOCNO> 10532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/dunya/dun02.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım ilk kez açık verdi 
</HEADLINE>
<TEXT>

     DIŞ HABERLER SERVİSİ 

     Yunanistan’da 26 yıldır terör eylemlerini sürdüren, bu arada birçok Türk ve Amerikalı diplomatın öldürülmesi olaylarını da üslenen, ama buna karşılık 26 yıldır tek bir üyesi yakalanamadığı gibi tek bir üyesinin kimliği dahi tespit edilemeyen 17 Kasım terör örgütü nihayet açık verdi. 17 Kasım’ın 3 üyesinin kimliklerinin belirlendi. 
     Atina’da yayımlanan hükümet yanlısı To Vima gazetesi, polisteki üst düzey kaynaklara dayandırdığı haberinde, polisin İngiliz polis teşkilatı Scotland Yard ile yaptığı işbirliğinin meyvelerini vermeye başladığını öne sürdü. 
     
     Telefonları dinlendi 
     Araştırmalar sonucu biri Kıbrıslı Rum, 3 kişinin 17 Kasım ile bağlantısının belirlendiğini savunan To Vima, "Eldeki kanıtlar şüphe götürmeyecek niteliktedir. Bu kişilerin 17 Kasım ile bağlantıları olduğuna dair daha önce de şüpheler vardı, ama telefonlarının dinlenmesi gibi teknikler uygulandıktan sonra sonuca ulaşılabildi" diye yazdı. 
     To Vima, 27 Ekim 2000 tarihli Rum gazetelerinde, 17 Kasım üyesi olduğu sanılan bir Kıbrıslı Rum’a ilişkin olarak Yunan ve Rum yetkilileri arasında temaslar yapıldığı yolunda haberler yer aldığını kaydetti. 
     17 Kasım terör örgütü, 1991 yılında Türkiye’nin Atina Büyükelçiliği Basın Ateşesi Çetin Görgü ve 1994 yılında Büyükelçilik Müsteşarı Haluk Sipahioğlu’nu şehit etmiş, ayrıca 5 ABD’li ve bir İngiliz diplomatı katletmişti. 
     


 DÜNYA 













</TEXT>
</DOC>
