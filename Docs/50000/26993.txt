<DOC>
<DOCNO> 26993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yazar/civaoglu.html </URL>
<DATE> 2001/06/15/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sonbahar sendromu 
</HEADLINE>
<TEXT>

     Siyasette "sonbahar sendromu" yaşanıyor. 
     2001 sonbaharı, siyaset hesaplarının "belirleyicisi" olacak. 
     Önce "iktidar" manzaraları... 
     Kapansa da kapanamasa da FP'de bir deprem var. 
     Bu parti büyük olasılıkla bölünecek. 
     Ardından... Bölünme sonrası hem gelenekçilerde, hem de yenilikçilerde yüzde 10 barajının altında kalma kuşkusunun depresyonu başlayacak. 
     Bu kuşkuyla FP'liler de kendilerine yeni birer çatı arayacaklar. 
     MHP kurmaylarına göre FP'den merkez - kaçla savrulacaklar için en yakın adres, kendileri... 
     İktidarın büyük partisi DSP, 126 milletvekiline sahip. 
     MHP ise 132... 
     Aralarında sadece 6 fark var. 
     İsteseydi Bahçeli, bu farkı doldurabilirdi. 
     Ama 3 nedenle frene bastı. 
     Birincisi... Derin devletin ve kamuoyunun etkin kurumlarının alışma sürecinin geçmesiydi. 
     Bir tür "rodaj" dönemi... 
     İkincisi... Bahçeli'nin tabiatında "aceleyle kuralları ve siyasetin doğasını zorlamak" yok. 
     Üçüncüsü... Kapılarını Hükümet ortaklarının milletvekillerine açmamaya "siyasi etik" nedeniyle özen göstermesi... 
     Ama... Kapanmış ya da kapanmamış, panik içinde savrulacak olan FP'li milletvekillerine "hayır" demezse, sadece 7 rakkamı bile MHP'yi Meclis'te "en büyük parti" konumuna getiriyor. 
     Bunun siyasetteki doğal sonucu "Bahçeli'nin Başbakanlığı"dır. 
     
Seçime kadar      Ecevit, Başbakanlık'tan Başbakan Yardımcılığı'na geçmeyi kabul eder mi 
     Belki... 
     Zaten Yılmaz'ın Başbakanlığı zamanında da yardımcıydı. 
     Öte yandan... DSP'li Başbakan Yardımcılığı'nın Hüsamettin Özkan'la sürdürülmesi de bir diğer olasılık. 
     Asıl büyük sorun bu değil. 
     "Türkiye'nin siyasi istikrarını IMF ile anlaşma koşullarında sürdürebilmesindeki zorluk" düşündürücüdür. 
     Bahçeli'nin Başbakanlığında bir Hükümet, eğer "erken seçim kararı" alır ve bu vitrin değişikliğini yapmış bir Bakanlar Kurulu ile "Türkiye'yi seçimlere götüreceğini" açıklarsa, koalisyon ortakları arasında da hadise daha kabul edilir görünüm kazanabilir. 
     Tabii... "Bu böyle olacaktır" gibi bir kesin iddiamız yok. 
     Ne var ki, siyaset satrancındaki olası hamlelerden biri olarak göründüğünü söyleyebiliriz. 
     
Ekonomide sonbahar      Derviş, "önümüzdeki aylarda Türkiye'nin ekonomide daha iyi bir çizgiye geleceğini" iddia ediyor. 
     Eğer sonbaharda ekonomi bir ölçüde rahatlarsa... Belki şu ya da bu kompozisyonla Hükümet'in 4 yıllık beraberliği devam edebilir. 
     Oysa... Bir diğer sonbahar sendromu ise giderek sıklaşan "3.kriz" söylemidir. 
     Evet... Ya 3.kriz .. 
     O zaman 2002'nin ilkbaharı ya da sonbaharında, "seçim" kaçınılmaz hale gelebilir. 
     "Ekonomik istikrar programının infilakını ve dramatik sonuçlarını" bu öngörülerin dışında bırakıyorum. 
     Belki de sorumluluk yeni gelecek iktidara bırakılarak, bu Hükümet'in de herşeyi hallaç pamuğu gibi atmayacağı, göreceli bir sorumluluk çizgisi, seçime kadar devam edebilir. 
     Özellikle Bahçeli'nin buna özen göstereceği beklenebilir. 
     İşte bu hesapların ortasında siyaset planlamaları yapılıyor. 
     Sağda Recep Tayyip Erdoğan'ın girişimi... Solda Erdal İnönü'nün öncülüğünde Kemal Derviş'in de kazanılacağı bir yeni oluşumun siyaset eskizleri... MHP'de anlattığımız beklentiler... 
     Ve siyasetin Türkiye gerçeği, "itilafçılar" ve "ittihatçılar" köklerinin Cumhuriyet'le birlikte "Cumhuriyet Halk Partisi" ve gelenekçi "diğerleri" çizgisinde uzandığı gerçeğinden hareket eden CHP'nin hazırlıkları... 
     Bunlara, eskiler için "yaprak dökümü", "yenileşme beklentileri sendromu"nu da ekleyiniz. 
     
     







Yeni bir yön 


Çaresizler... 


Şeffaf yönetim sıkı denetim... 


Miras’ın buçuğu 


Devletle HADEP duvarı 


Sonbahar sendromu 


Hoş geldin tatil 


Yurtdışından gelen olumlu haberler 


Nasıl bir müdahale 


Güçler "savaşı" 


Çiftlik Hyde Park olsun 


"Republic of Turkey" 


Hocasız parti 


Tütünde orta yol 


Şaka değildi 


Türkler meze ile karın doyuruyor 


</TEXT>
</DOC>
