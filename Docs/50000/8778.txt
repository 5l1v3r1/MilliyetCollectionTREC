<DOC>
<DOCNO> 8778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/guncel/agun.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
12 milyon turist 12 milyar dolar 
</HEADLINE>
<TEXT>

Her gün 5 bin yabancı Türkiye’ye gelmek için rezervasyon yaptırıyor 
     Türkiye'ye en fazla turist getiren seyahat acentelerinden biri olan ve merkezi Almanya'da bulunan Öger Tour'un Yönetim Kurulu Başkanı Vural Öger, ekonomik krizin turizm sayesinde atlatılabileceğini söyledi. 
     Öger, "IMF'den 8 - 10 milyar dolar kredi almak isteyen Türkiye, bu sorununu turizmle çözecek" dedi. Bu yılki rezervasyonların Türkiye'ye 12 milyon turistin geleceğini gösterdiğini belirten Öger, turist başına bin dolar girdi olduğu dikkate alındığında bu yılki turizm gelirlerinin 12 milyar dolar olacağını belirtti. 
     Öger, bu yıl gelecek turistlerin gelecek yıl da yeni bir kitleyi hareketlendireceğini ifade ederek, şöyle konuştu 
     
2005'te ikiye katlanır      "Türkiye'de herhangi bir afet veya benzeri bir olay olmazsa, bu gelen turistler arkasından büyük bir kitle daha gelecek. 2001 yılında 12 milyon olan turist sayısı ve 12 milyar dolar olan döviz girdisi, 2002 senesinde 15 milyon turiste ve 15 - 16 milyar dolar döviz gelirine çıkar. Hatta iddia ediyorum ki, 2005’te Türkiye 20 milyon turist 20 milyar dolar dövize çıkar. Türkiye'nin bu potansiyeli mevcut." 
     "Bugün koskoca Türkiye iki, üç tane IMF adamının kontrolü altına geçmiş durumda. Bir Türk olarak bundan rahatsızlık duyuyoruz. Bu durum, çıkar yolu olmadığı için böyle. Ama çıkar içimizde. Turizm branşı 11 - 12 milyar döviz getirecek. Turizme el birliğiyle sarılmamız lazım. Turizm, gelen turistin yanı sıra 32 ayrı dalda da hareketlilik kazandıracak. Başta tarım olmak üzere inşaat sektörünü ve diğerlerini de hareketlendirecek." 
     IMF anlaşmalarına göre, Türkiye'nin para basmak için aynı miktarda döviz girdisinin olması gerektiğine dikkat çeken Öger, turizmin yurt içindeki likititeyi de kurtaracağını ve bu sayede iç piyasadaki faizlerin düşeceğini söyledi. 
     
İspanya, İtalya böyle kurtuldu      Türkiye'de yaşanan krizin benzerinin İspanya, İtalya ve Yunanistan'da da yaşandığına belirten Öger, şöyle devam etti 
     "İspanya, ekonomisini turizmden sonra kurmuştur. Büyük enflasyon geçiren İtalya, savaştan sonra turizm sayesinde düze çıkmıştır. Yunanistan makine mi üretiyor, televizyon mu üretiyor Hayır. Yunanistan'a turizm sayesinde giren 10-12 milyor dolar, bu ülkeyi ayakta tutuyor. Bizim potansiyelimiz çok daha büyük. " 
     Yeni sezon için yaptıkları rezervasyonun 500 bini aştığına dikkati çeken Vural Öger, 2001 sezonunda "korkunç bir doluluk" yaşanacağını, Türkiye'deki otellerin yüzde 100 kapasiteyle çalışacağını vurguladı. Öger, "Hergün yaklaşık 5 - 6 bin rezervasyon yapıyoruz. Şu ölü sezonda Antalya'ya haftada 5 - 10 bin kişi indiriyoruz" dedi. 
     


 GÜNCEL 


















</TEXT>
</DOC>
