<DOC>
<DOCNO> 43450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sonspo06.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarlara sukunet çağrısı 
</HEADLINE>
<TEXT>

     Fenerbahçe Kulübü Asbaşkanı Hamdi Akın, yarın Galatasaray ile yapacakları derbi maç öncesinde taraftarlarından sakin olmalarını isteyip, dostluk mesajları verdi. 
     Derbi maçla ilgili sorularını yanıtlayan Hamdi Akın, Fenerbahçe ile Galatasaraylı yöneticilerin daha önce birbirlerine dostluk ziyaretlerinde bulunduğunu hatırlatarak, ''İdareciler Ali Sami Yen Stadı'na kolkola geleceklerdir. 2 kulübün sporcuları da sahada centilmence ve fair play içinde mücadele edecekler'' dedi. 
     Her iki kulübün taraftarlarının da derbi maç öncesinde ve sonrasında sakin olmaları gerektiğini ifade eden Akın, şöyle konuştu 
     ''Ligde geçen hafta İzmir'de Göztepe-Ankaragücü maçında tatsız olaylar yaşandı. İnşallah 2 ezeli rakibin maçında böyle olaylar yaşanmaz. Taraftarları tribünde sükunete davet ediyor, sakin olmalarını istiyorum. Umarım maçta fazla bir taşkınlık yaşanmaz. 2 takım arasındaki ezeli rekabet saha içinde kalmalı, kesinlikle saha dışına taşınmamalı.'' 
     
     "Maçın favorisi yok" 
     Avrupa Şampiyonlar Ligi maçlarında 2 takımın da bu hafta yenilgi aldığını hatırlatan Akın, ''2 tane yaralı takım mücadele edecek. Bu maçın favorisi yok'' diye konuştu. 
     Akın, özellikle Galatasaray ve Fenerbahçe maçlarında daha önceleri favori olmayan takımların kazandığını belirterek, ''Eğer Barcelona'ya yenilmeseydik, biz favoriydik. Ama FC Barcelona'ya yenilince durum değişti, şimdi maç ortada'' dedi. 
     
     "Kazanmamız gerekiyor" 
     Akın, FC Barcelona yenilgisinin ardından camiada morallerin bozulduğunu, ancak Galatasaray maçını kazanıp, bu havayı dağıtmak istediklerini söyledi. 
     Galatasaray maçı öncesi futbolcularının gergin olmalarının normal olduğunu anlatan Akın, şöyle devam etti 
     ''Barcelona'ya yenilmemiz, Galatasaray maçının önemini artırdı. Artık Galatasaray'ı yenmemiz gerekiyor. Zaten yenemezsek, rakibimizle aramızdaki puan farkı 6'ya çıkar ve bizim için tehlike çanları da çalmaya başlar.'' 
     
     "Denizli'den şikayetimiz yok" 
     FC Barcelona maçı sonrası yoğun bir biçimde eleştirilen teknik direktör Mustafa Denizli'ye sahip çıkan Akın, hocalarına güvendiklerini bildirdi. 
     Akın, eleştirilerin geçen sezondan beri sürdüğünü ileri sürerek, ''Mustafa Denizli'ye eleştiri hiç bitmiyor. Ama hocamız yoluna devam ediyor. Denizli'den bir şikayetimiz yok. Galatasaray maçını kazanırız, eleştiriler son bulur ve herşey yeniden başlar. Avrupa Şampiyonlar Ligi'nde Fransa'nın Olympique Lyon takımıyla gelecek hafta yapacağımız maça da moralli çıkarız'' diye konuştu. 







</TEXT>
</DOC>
