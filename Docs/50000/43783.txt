<DOC>
<DOCNO> 43783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/spor/spo04.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKELİOĞLU HEDEFTE 
</HEADLINE>
<TEXT>

Trabzon’un düşüşe geçmesi camiayı endişelendirdi. Taraftarlar, tecrübeli teknik adamın istifasını isterken, yönetimin de sabrı tükenmeye başladı 
     BORDO - Mavili takımın Diyarbakır ve Samsunspor’dan sonra İstanbulspor’a da yenilmesi camiada adeta şok etkisi yarattı. Maçtan sonra taraftarların teknik kadroyu istifaya davet etmesini değerlendiren Başkan Özkan Sümer, "Önemli olan kötü günde takıma destek vermek" diye konuştu. Ancak birçok yöneticinin "Sadi Tekelioğlu ile bu iş yürümeyecek" görüşüne sahip olduğu iddia edildi. 
     İSTANBUL kanadında yer alan yöneticilerin çoğunluğunun, "Tekelioğlu iyi niyetli. Ancak bu iş onunla yürümez. İş işten geçmeden teknik kadroda değişime gitmek gerekli" görüşünü taşıdığı bildirildi. Yönetimin bu akşam Trabzon’da yapacağı toplantıda bu konunun masaya yatırılacağı, ancak Özkan Sümer’in "Böyle dönemlerde herkes kelle ister. Bu çözüm değil" dediği öğrenildi. 
     
     Suçlu aramayacağız’ 
     İSTANBULSPOR yenilgisinin ardından eleştiri oklarını üzerine çeken Sadi Tekelioğlu istifa etmeyi düşünmediğini söyledi. Takımının düzeleceğine inandığını vurgulayan tecrübeli hoca, "Çok şanssız yenilgiler aldık" dedi. Yaptıkları hatalarla tepki çeken kaleci Metin, Osman ve Salazar’a da sahip çıkan Tekelioğlu, "Suçlu arama yerine, çareler üreteceğiz" diye konuştu. 
     
     Kaleci takası gündemde 
     TRABZONSPOR’UN yedek kalecisi Murat’ın Ankaragücü’ne transferi gerçekleşiyor. Karadeniz ekibinin bu transfer karşılığında Ankaragücü’nden Da Silva ya da yedek kaleci Zafer’i renklerine bağlayacağı bildirildi. Trabzon’da kadroya girememenin sıkıntısını yaşadığını söyleyen Murat, "Ankaragücü’nde başarılı olacağıma inanıyorum" dedi. 
     



 SPOR 

























</TEXT>
</DOC>
