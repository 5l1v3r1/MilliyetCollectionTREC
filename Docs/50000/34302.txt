<DOC>
<DOCNO> 34302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/soneko07.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer, akademisyerlere neler söyledi Prof Minibaş'ın ağzından... 
</HEADLINE>
<TEXT>

     İstanbul Üniversitesi İktisat Fakültesi Öğretim Üyesi Prof. Dr. Türkel Minibaş, Uluslararası Para Fonu IMF Birinci Başkan Yardımcısı Stanley Fischer'in ''Türkiye'deki programın Türk toplumunun gayet gayretli olması nedeniyle başarılı olabileceğini'' ilettiğini bildirdi. 
     IMF Birinci Başkan Yardımcısı Fischer ve Devlet Bakanı Kemal Derviş'in akademisyenler ve köşe yazarlarıyla yaptığı toplantı yaklaşık 2 saat sürdü. 
     Toplantının ardından gazetecilerin sorularını yanıtlayan Prof. Dr. Minibaş, toplantıda akademisyenlerin ekonomik programla ilgili görüşlerini aktardıklarını, daha çok güven ortamı, devalüasyon, kur konuları üzerinde durulduğunu söyledi. 
     ''Fischer, Türrkiye'deki programın Türk toplumunun gayet gayretli olmasından kaynaklandığı şekilde başarılı olabileceğini iletti'' diyen Prof. Dr. Minibaş, Fischer'in, bu tür programların başlangıcında zaman zaman endişeler doğsa bile bu endişelerin program rayına oturduktan sonra unutulduğunu, Brezilya örneğini vererek dile getirdiğini anlattı. 
     Prof. Dr. Minibaş, şunları kaydetti 
     ''Türkiye'deki programdan umutlu olduklarını ileri sürüyor. Ama şunu unutmamak lazım ki, Türkiye son 20 yıldır istikrar programlarıyla tanıştığı için toplumun belli kesimlerinin özellikle reel sektör ve tüketim kesiminin endişelerinin olmasına ve program bu sefer yapısal reform ağırlıklı olduğu için çok ciddi sorunlar olmasına karşın getirdiği hiçbir cevap yok. 
     Fischer daha çok finansal kesimin sorunlarının çözülmesi ile reel kesimin sorunlarının çözülebileceğini düşünüyor.'' 
     
     Dalgalı kur 
     Prof. Dr. Minibaş, dalgalı kura ilişkin bir soru üzerine ''dalgalı kurdan bir dönüş olmayacağı ortalıkta'' diye konuştu. 
     Türkiye gibi bir ülkede dalgalı kurun önerilmesinin en büyük nedeninin erimekte olan Merkez Bankası rezervlerini korumak olduğuna işaret eden Prof. Dr. Minibaş, şöyle devam etti 
     ''Yalnız şunu unutmamak lazım. IMF, bu programı önerdiği zaman özellikle Stanley Fischer'in bir çocuğu gibiydi bu program. Türkiye sabit kur sistemini kendi isteğiyle seçmemişti. Şunu sorgulamak lazım. Neden o dönemde çıpa sistemi inatla savunuldu ve bu yolla da şu anda döviz rezerlerinin erimesi noktasına gelindi '' 
     Fischer'in bu konuda ne dediğinin sorulması üzerine Minibaş, ''Fischer zaten alenen söylüyor. Dönmeyeceğim diyor'' ifadesini kullandı. 
     Prof. Dr. Minibaş, dalgalı kur sisteminin serbest piyasa ekonomisinin doğası gereği olması gereken kur rejimi olduğunu ancak bunun ortaya çıkaracağı sorunların da sadece mali sektördeki iyileştirmeler ile çözülemeyeceğini ifade etti. 
     Bir gazetecinin ''İnce ayar gündeme geldi mi '' sorusu üzerine Prof. Dr. Minibaş, konunun gündeme gelmediğini belirtti. 
     Prof. Dr. Minibaş, ''Halk gayretli de, Fischer Ankara için aynı şeyi söyledi mi '' sorusu üzerine de şunları kaydetti 
     ''Bu konuda benim de bir sorum oldu. Çünkü hükümetin kendisi arasında bir iletişim buzukluğu sık sık gündeme geliyor. Herhalde bunların çözülebileceğini Sayın Fischer da düşünüyor. Dahası dünkü toplantının bir toplantıdan ziyade karşılıklı konuşma biçiminde geçtiğini ve bundan çok memnun olduğunu ifade etti. Anladığımız kadarıyla Hükümet ile IMF arasındaki zaman zaman oluşan ufak gerginliklerin bundan sonra olmayacağı ortaya çıkmış durumda. 
     Sayın Fischer'in söylediği çok önemli bir şey var. Hiçbir zaman IMF'nin hükümetlere şunu yap, bunu yapma demesi beklenemez dedi. Bunu toplumun yorumuna bırakmakta yarar var...'' 
     Toplantıya katılan Hürriyet gazetesi köşeyazarı Ercan Kumcu da, Türkiye'nin ekonomik sorunları konusunda fikirlerini ilettiklerini ve kur rejimi ve borçlar konusunun yanı sıra 2000 yılında uygulanan programın başarısızlığı gibi konuların gündeme geldiğini söyledi. 
     Kumcu, Fischer'in dalgalı kur konusunda ısrarlı olduğunu bildirdi. 
     Prof. Dr. Hürşit Güneş de toplantıda dalgalı ve sabit kur sisteminin ele alındığını belirtti. Stanley Fischer'ın, dalgalı kur sisteminde Türkiye'de üçüncü krizin olmayacağının altını çizdiğini vurgulayan Güneş, toplantıda reel ekonominin gündeme gelmediğini, Fischer'ın reel fazleri yüksek bulduğunu ama 1-2 hafta sonra yavaşça aşağı doğru inileceğinin görüleceğini kaydettiğini bildirdi. 
     Fischer'ın, ''Türkiye'nin Ağustos ayını atlatabileceğinin teminini aldık'' dediğini ifade eden Güneş, Stanley Fischer'ın Eylül ayında hem reel faizlerin, hem de döviz kurunun hızla aşağı doğru ineceğinin görüleceğini söylediğini aktardı. 






</TEXT>
</DOC>
