<DOC>
<DOCNO> 41307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sonspo15.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı "Golün kaçıncı dakikada geldiği önemli değil" 
</HEADLINE>
<TEXT>

     Galatasaray Kulübü İkinci Başkanı Fatih Altaylı, Antalyaspor karşısında aldıkları 2-1'lik galibiyetin, uzatma dakikalarında atılan bir golle gelmesinin ayrı bir keyif olduğunu söyledi. 
     Oynanan futbolun herkes gibi kendilerini de menun etmediğini dile getiren Fatih Altaylı, şunları söyledi 
     ''Daha iyi, mücadeleli ve göze hoş gelen bir oyun bekliyorduk, ama olmadı. Teknik direktörümüz Mircea Lucescu, Lazio maçı öncesi takımı saklamış olabilir. Bazı as oyuncularımız da maçta yedek soyundu. Sanırım hocamız bu oyuncuların da sakatlanmasını istemedi. Ama sonunda galip geldik. Mücadele hep 90 dakika. Galibiyet golünün 1. dakikada gelmesiyle uzatma dakikasında gelmesi arasında bir fark yok. Golün kaçıncı dakikada geldiği önemli değil. Ayrıca, son dakikada 2 puan kaybetmeyi beklediğimiz bir anda gelmesi de ayrı bir keyif'' diye konuştu. 
     
     'Lazio'yu yeneceğiz' 
     Altaylı, 11 Eylül Salı günü İstanbul'da İtalya'nın SS Lazio takımıyla Avrupa Şampiyonlar Ligi D Grubu'nda yapacakları mücadeleden galip ayrılacaklarına inandığını söyledi. 
     Galatasaray'ın, Ali Sami Yen Stadı'nda daha önce Avrupa'nın tüm devlerini dize getirdiğini ve SS Lazio'nun da bu kervana katılacağını ileri süren Altaylı, ''Hiçbir rakibimiz İstanbul'dan dönerken mutlu olmadı. Galatasaray'ın kötü günler geçirdiği yazılıp çiziliyor, ama rakiplerimizin de durumları liglerinde pek iyi sayılmaz. Rahat bir galibiyet alacağız'' dedi. 
     
     'Asıl dönmek isteyen Fatih' 
     Galatasaray'dan sezon başında İspanya'nın Real Mallorca takımına transfer olan Fatih Akyel'i Galatasaray'ın geri çağırdığı biçiminde basına yansıyan haberlerle ilgili de konuşan Altaylı, asıl Fatih Akyel'in geri dönmek istediğini savundu. 
     Altaylı, bu iddialara ''Fatih Akyel'in yalanı'' diyerek tepki göstererek, ''Haberler yanlış aksettirildi. Bizi arayarak, 'Gelsem alır mısınız ' dedi. Biz de yönetim kurulu olarak gelecek hafta içinde bu konuyu görüşme kararı aldık'' diye konuştu. 






</TEXT>
</DOC>
