<DOC>
<DOCNO> 42985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun09.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban lideri "ABD sabır ve kanıt göstermeli" 
</HEADLINE>
<TEXT>

     Afganistan'da yönetimi elinde tutan Taliban'ın lideri Molla Muhammed Ömer, ABD'deki terörist saldırıların sorumlusu ilan edilen Usame Bin Ladin'in teslim edilmesi çağrısının, Taliban'ı yok etmek için bir bahane olduğunu söyledi. 
     Ömer, Taliban'a bağlı yüzlerce din adamının Bin Ladin kriziyle ilgili yaptığı toplantıya gönderdiği açıklamada, ''Bu ülkenin düşmanları, İslami sistemi gözlerindeki bir diken gibi görüyor ve bunu yok etmek için değişik bahaneler arıyor'' dedi. 
     ''Usame Bin Ladin bu bahanelerden biri'' ifadesini kullanan Ömer, Bin Ladin'in suçluluğuna ilişkin kanıtların Afganistan yüksek mahkemesine ya da üç İslam ülkesinin dini görevlilerine verilmesini istedi. 
     Bin Ladin'in teslimi konusunda ABD'nin sabır göstermesini de isteyen Ömer, ''ABD'nin bütün bilgileri toplamasını ve bütün zanlıları bulmasını istiyoruz'' dedi. 
     Molla Ömer, ''Bütün dünyayı temin ederiz ki, ne Bin Ladin, ne de bir başkası Afgan topraklarını başkalarına karşı kullanabilir'' diye konuştu. 







</TEXT>
</DOC>
