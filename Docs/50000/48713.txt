<DOC>
<DOCNO> 48713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/spor/yozer.html </URL>
<DATE> 2001/10/25/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Bir çuval incir 
</HEADLINE>
<TEXT>

     Pisi pisine gitti. Bu kadar olmaz. Elindeki, avucundakini Roma’da terk edip gitti Galatasaray. Pirincin taşını ayıklamak İstanbul’a kaldı. Artık beraberlik bile yaramıyor. Sadece yenmen gerekiyor. Eğer dün gece "hangi skorlar en kötüsü" diye sorsalardı. "En kötüsü bu" diye cevaplardık. Hollanda’daki maç berabere, buradaki maçta mağlubuz. Melekeler uçtu gitti dün gece... 
     Aslında bir gerçek var. Kimse Galatasaray’ın yaptığı işin büyüklüğünün farkında değil. Şu anda Lucescu’nun önünde inanılmaz bir kısıtlı kadro var. Oynatacağı oyuncu kalmadı. Hele savunmada hiç kimse yok. Dört oyuncu birden sakat. Vedat tuzu biberi oldu. Çaresizlikten Fleurquin’i savunmaya çekti. Buna rağmen iyi götürdü Galatasaray. Bu kadrosuyla milyon, milyon dolarlık Lazio’dan maçı bile alıyordu. Ama ne gariptir ki, yoklukla boğuşan Galatasaray savunmasının yerine hatayı orta saha yaptı. Golü de oradan yedik. Stankoviç 20 metre topu sürüyor. Bir Allah’ın kulu gölge markajı bile yapmıyor. Öylesine rahatlattılar ki, o ana kadar direnen Emre ve Fleurquin de pes etti. 
     Buna rağmen Galatasaray iyi mücadele etti. Hatta Lazio’yu 76 dakika uyuz etti. Seyircisi neredeyse Lazioluları dövecekti. Bu dakikaya kadar onlardan daha fazla gol pozisyonu yakaladık. Bu kısıtlı kadro, bu üstün kadro karşısında sahanın her yerindeydi. Mücadele güçleri yüksekti. "Maç böyle bitiyor" dedik. Bir çuval inciri berbat ettik. Adamların o ana kadar pozisyonu bile yok. Değil pozisyon, on sekize bile giremediler. Ama öylesine pis bir gol yedik ki, nutkumuz tutuldu. Bu bizi şoke etti. Yaktı, yıktı. 
     Öyle bir gruptayız ki, birinci de oluruz, sonuncu da. Eğer dün bir puan bile alsaydık, yolun yarısı bitecekti. Şimdi başındayız. Herhalde bu grubun kader anlarından birisi Sergen’in kaçırdığı gol alacak. Böyle bir golü kaçırmak ona yakışmadı. Bu tip maçlarda yakaladın mı atacaksın. Elin oğlu bir kere yakaladı. Attı. Hiç yoktan potaya girdi, biz de paniğe... 
     



 SPOR 























</TEXT>
</DOC>
