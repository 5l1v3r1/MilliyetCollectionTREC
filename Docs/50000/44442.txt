<DOC>
<DOCNO> 44442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/siyaset/asiy.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla Valisi Lütfi Yiğenoğlu, turizm sezonunu değerlendirdi 
</HEADLINE>
<TEXT>
Yunanistan’ı geçtik 
"Marmaris Rodos’tan, Bodrum Kos’tan daha fazla turist çekmeye başladı. Türkiye, 2001’de daha fazla turist çekti" diyen Muğla Valisi Yiğenoğlu, "AB mevzuatından kaynaklanan engeller olmasa, çok daha iyi olacak" diye yakındı 
     SOHBET ODASI 
Derya SAZAK 

     Turizm, kriz ortamında kurtarıcı sektör oldu. Muğla’da Bodrum, Marmaris, Fethiye gibi gözde merkezler yabancı akınına uğradı. Beklenen patlama bu yıl olacak denirken savaş patladı. Sezon nasıl geçti, rezervasyon iptali var mı 
     Muğla, Türkiye turizminde lokomotif illerin başında geliyor. Bu yıl 2 milyon turistle 2 milyar dolar gelir elde etmeyi başardık. İstanbul ve Antalya’dan sonra üçüncülük bizde... Yatçılıkta ise önde gidiyoruz. 1578 yatımız var, 15 bine yakın yatak kapasiteli. Göcek koyları başta olmak üzere 90 koyumuz var. Doğanın sesini ve sessizliğini dinlemek isteyenler Akdeniz ve Ege’nin buluştuğu bu eşsiz kıyılara geliyor. 
     Turizmin arka cephesini de ihmal etmiyoruz. Muğla bir müze kent. Aynı zamanda tarımsal üretimi teşvik ediyoruz, çünkü turizm belgeli 152 bin yatağa hizmeti kendi yöremizden alıyoruz. 45 bin yatak da yatırım aşamasında. Bu çok büyük potansiyel, ileride 200 bin yataklı turizm hizmetinin ihtiyaç duyacağı kaliteli personeli yetiştirmek için eğitime önem veriyoruz. 
     
     Nasıl 
     Bodrum’da BOTEM’le, Marmaris ve Fethiye’de MEKSA Vakfı’yla işbirliği yaparak personel yetiştiriyoruz. Örneğin Bodrum’un köylerinden 600 genç bu programa katıldı, şimdi hepsi çalışıyor. Böylece istihdama da katkı sağlıyoruz. Restoranlarda artık bonservisi olmayan eleman çalıştırılmayacak. Kaymakamlar tarafından verilecek, kim nerede çalışmış bilgisayarda kayıt tutulacak, hepsine yaka kartı verilecek. Böylece turist, olumlu ya da olumsuz diyelim 30 numaralı kişi ve işletmeyle ilgili düşüncelerini resmi makamlara bildirecek. 
     
     Kalite standardı oluşturmaya çalışıyorsunuz anlaşılan... Kaç yılda tamamlanacak 
     Eğitimli personel kotasını başlangıçta yüzde 25 olarak düşünüyoruz, her yıl yüzde 25 artırılarak dört yılda restoran ve otellerdeki personelin hepsini bu standarda yükselteceğiz. Denizlerdeki mavi bayrak gibi, "bu işyeri tavsiye edilir" diye kalite belgesi vereceğiz. İşletmelere de bayrak vereceğiz. Fiyatlar, çevre temizliği, sağlık koşulları da bu değerlendirmede dikkate alınacak. 
     
     Geçmiş sezonlara göre bu yıla bakarsak... 
     1998 en iyi sezon gözüküyor, Bodrum - Milas ve Dalaman havaalanlarından ve karadan gelen yabancı turist sayısı 1 milyon 768 bin. Apo hadisesi ve deprem nedeniyle 1999’da olumsuz etkilendik, 1 milyon 178 bine düştü. 2000’de yükseliş başladı, bu yıl eylül itibariyle 1 milyon 631 bine ulaştı. Hedefimiz 2 milyondu. 
     
     İptaller bunu düşürür mü 
     Hayır, Amerika’dan daha çok yatçılık için gelenlerde düşme gözleniyor, Batı Avrupa fazla etkilenmedi. Muğla’ya daha çok İngiliz turist geliyor. Almanya ve Hollanda’dan geliyorlar. 
     n "Bu yıl çok ucuz fiyatla tur yapıldı" eleştirisi var. "Türkiye doğasını, denizi, güneşi beş yıldızlık otelleri ucuzlatarak turisti bedavaya ağırlıyor" görüşü yaygın... 
     Yok öyle şey. Aslında, Akdeniz çanağındaki fiyatlar birbirine yakın. Yunanistan da benzer durumda. Bizim avantajımız, işletmelerimiz çok daha yeni ve doğa harikamız fazla. Yine de katalog fiyatına girmemiz lazım. Daha fazla tanıtım yapmamız gerekiyor. 
     
     Bu yıl Yunanistan geçildi mi 
     Öyle gözüküyor. Geçiyoruz. Marmaris Rodos’tan, Bodrum Kos’tan daha fazla turist çekmeye başladı. Elimizde kesin rakam yok ama tur acentelerinden aldığımız bilgiler 2001’de Türkiye’nin daha fazla yabancı çektiği yönünde. 
     
     Bunda Ege’deki barış havasının da katkısı olmalı. Sisam’da Dışişleri bakanlarının buluşmasına siz de katılmıştınız... 
     Çok güzel bir toplantı oldu. Ege’nin barış denizi olması konusunda tam bir mutabakat var. Kimse eskiye dönüş istemiyor, özellikle yerel yöneticiler, oda başkanları, ticaretle uğraşanlar, adalarda yaşayan halk bu konuda çok istekliler. Çocuklarımızın geleceği için bu dönemin yöneticilerinin etkin olması isteniyor. Atatürk’le Venizelos örnek gösterildi. Sayın Cem ve Papandreu’nun bu dostluk havasında payları büyük. Geçmişin sıcak olaylarının gerilimi düşünce, turizm canlandı. 
     
Çökertme oynadık      Papandreu sirtaki oynadı diye eleştirilmişti. 
     Bizde çökertmeyle karşılık verdik. 
     
     Ege adalarında vizesiz dolaşım başladı mı 
     Yunanistan’a ait gemiyle Bodrum, Marmaris, Fethiye’den adalara günübirlik turlar var, orası vizesiz ama geceleme yok. AB nedeniyle vize tümüyle kalkmadı. Atina uyguluyor ama biz istemiyoruz. Yunanlılar vizesiz gelebiliyor. 
     
     Rodos’taki bir yangına, Yunanlı yöneticilerle birlikte müdahale ettiğinizi duydum. Nereden nereye... Kardak’ta savaşın eşiğinden dönülmüştü. 
     Geçen baharda Rodos valisinin konuğuyduk, Fethiye, Marmaris, Bodrum kaymakamları ve belediye başkanlarıyla gittik, 3 gün kaldık. Bir protokol imzalayacaktık, baktık bir telaş var, vali yangın çıktığını haber verince toplantıyı bırakıp hep beraber yangın söndürmeye gittik. Çok duygulandılar, televizyonlar, radyolar haber yaptı. 
     
     Adalar arası ticaret Türkiye’nin lehine işliyor olmalı 
     AB mevzuatından kaynaklanan engeller olmasa, çok daha iyi olacak. Adalardan gelip Marmaris’te, Datça’da, Bodrum’da alışveriş yapıyorlar. 
     
     Turizmin ekonomiye etkisi yadsınamaz diyorsunuz... 
     İşte bu yıl görüldü, tüm sektörlerde kriz var, turizm Türkiye’nin nefes borusu gibi... Olumsuzluk köydeki çobanı bile etkiler. Ege, Akdeniz köylerinde tarlada ekilen domates, biber, soğan turistin masasına gidiyor. Bacasız sanayi denilmesi ondan. Turizm sektörü milyonlarca insanı besliyor. Muğla’nın turizm geliri bu yıl 2 milyar dolar. Bunu sürdürmek hizmetin kalitesine bağlı, insan unsurunu eğitmenin yanı sıra, doğayı koruyarak kirlenmemiş bir çevre sunabilirsek, Türkiye’nin turizm potansiyeli artacaktır. İspanya ve Portekiz’e karşı, Akdeniz’de yeni cazibe merkezi Türkiye ve Yunanistan’dır. 
     Ege adaları çok kurak, deniz tek başına yetmiyor, turist tarih arıyor, yeşile özlem duyuyor. Türkiye kıyıları bu açıdan çok cazip. Artık eğlence yönünden de geri kalmıyoruz, Bodrum uluslararası üne kavuştu. Bizler de turizmi bir işadamı gibi düşünmeliyiz. 
     
Turist şik yet hattı kurduk      İşadamı mı 
     Evet, bürokrasiyi aşmalıyız. Kaymakamlar, belediye başkanları işadamı gibi turizm sektörüyle uğraşmalıyız. Biz "varış noktasında kalite" diye bir slogan geliştirdik. Varış noktası Ölü Deniz mi Turist oraya gittiğinde kaliteyi bulsun. Turizm gönüllüleriyle olumsuzlukları tespit ediyoruz. 
     
     Yabancıların kendi şik yetlerine de olanak tanıyor musunuz 
     Muğla’da "Alo 170" hattı başlattık. Esas olan bunu ilçelere yaymak, Bodrum’da, Marmaris’te dolaşan turist kendisini rahatsız eden bir olayla karşılaşınca direkt şikayet telefonu açabilmeli, yardım hemen gelmeli. Bunu sağlamaya çalışıyoruz. Ayrıca havaalanlarında çıkışta şikayet kutuları var, onlardan da izlenim alıyoruz. 
     
     Turisti üzen şeyler neler 
     Orman yangınlarına çok üzülüyorlar. 
     
     Bizler de... Ağustosta Hisarönü Körfezi’nde Emel Sayın Koyu diye bilinen yarımadanın deniz tarafı yanmış. 
     Maalesef, elektrik nakil hatlarından biri kopmuş, o yüzden yandı. Söndürme helikopterleriyle müdahale edildi. 
     
     Bu yaz orman yangınlarında azalma söz konusu mu 
     Azalma var. Muğla yöresinde geçen yıl 1700 hektar ormanlık alan yanmıştı, bu yıl 298 hektar. Önlem alıyoruz. Sürekli eğitim uyguluyoruz. 
     
Yatağan’da sorun yok...      Balık çiftlikleriyle mücadele nasıl gidiyor Baş edilemedi. Mafya mı var 
     Bodrum ve Milas’ta hayli yoğun, 94 balık çiftliği var. 
     
     Koyları kapatmanın bir yolu mu Niye engel olunamıyor 
     15 yıllık sözleşme yapmışlar. Tarım Bakanlığı da uygunluk projesini veriyor. Denizler Hazine’nin olduğu için yer kiralıyorlar, Maliye’den. İnceleme yaptırdık, 20 tanesi başka yere taşınacak, fakat gösterilen yerler SİT alanına girdiği için Danıştay yürütmeyi durdurma kararı veriyor. Tarım ve Turizm bakanlarımız sorunu yerinde gördüler, aralarında çözecekler. Balıkçılık da yapılacak ama uygun yerde olması lazım. Off shore olması en ideali, açık deniz en iyisi... 
     
     Bankacılıkta off shore’dan ağzımız yandığı için, balıkçılıkta kıyıdan uzaklaşılmıyor olmasın 
     Yok, ben off shore’a geçen bir balıkçıyla konuştum, üretim kıyıdakinden daha fazlaymış. 
     
     Efendim, Yatağan santralında durum nedir Önümüz kış, insanlar yine zehir soluyacak mı Baca filtresi ne oldu 
     Orada yetki artık kaymakamlıkta, Yatağan özel koruma bölgesi ilan edildi, invensiyon olayı yaşandığında, kükürt dioksit 500 miligramı aşarsa santral kapatılıyor. 3’üncü bacadaki filtre de 15 gün önce takıldı, devreye girdi. Bu kış olumsuzluk beklenmiyor. 
     
Gökova’da kirlenme yok      Gökova santralı da çalışmaya başladı, orada kirlenme sorunu yok mu, oraya da filtre takılacaktı... 
     Bacası çok yüksek olduğu için şimdilik sorun yok. 
     
     Kıyılarda betonlaşma devam edecek mi Göcek’te Sarsala Koyu’na yol açılıyordu. 
     Hayır, o bir köy yoluydu, durdurduk, denize inmeyecek. Muğla yöresi bir tarih hazinesi, antik çağdan bu yana pek çok medeniyetler gelip geçmiş. Onları korumaya kararlıyız. SİT uygulaması var. Köylere gidince bana şunu söylüyorlar "Burada zengin yatıp, fakir kalkarsınız. Araziniz bir gecede özel çevre tarafından SİT alanı ilan edilir." Bizim koruma meselesini bilimsel bir uzlaşmaya kavuşturmamız lazım. Bugün Marmaris’e bakın, dokusu itibariyle doymuş durumdadır, artık nefes alamaz hale gelmiştir. Yatırımları köylere yöneltmeliyiz. Köylü, çocuğunu evlendiriyor, arazisini değerlendirmek istiyor. Koruma ve yapılaşma oranlarına yeniden bakmalıyız. 
     
     Yeni marinalarda da sorun var. 
     Dalaman özel çevre korumaya takıldı, Turgut Reis’te başladı, Yalıkavak’ta tartışma var... Dalaman’dan uçakla gelen yolcu deniz otobüsleriyle Marmaris’e taşınacak. Kışlama da çok kazançlı. 
     
     Turizm altyapı demek, sorunlarınız var mı 
     Bodrum’da yarımadanın kanalizasyon, arıtma, su ve çöp imha tesisi ihtiyacı var. Su sorunu Dalaman’dan gelecek yap işlet devret projesiyle çözülmek istendi ama belediye 100 milyon dolarlık maliyeti yüksek buldu. Başbakan Yardımcısı Mesut Yılmaz’ın konuyu Bakanlar Kurulu’na götürmesiyle Bodrum’un su sorununun DSİ tarafından çözümlenmesi kararlaştırıldı. Marmaris Belediyesi altyapıya büyük yatırım yaptı. Fethiye’nin arıtma ihtiyacı var. 
     
     Ölüdeniz de kirleniyor mu 
     Özel İdare olarak biz aldık, Orman Bakanlığı’ndan 5 yıllığına kiraladık. Ölüdeniz’in daha fazla yorgun olmaması için bir koruma planı yaptırdık. Motorlu tekneleri sokmuyoruz, kayık ya da kürekle çekilen botla geziyorlar. Kirlenmeyi önleyeceğiz. Denize arıtmayı da engelleyeceğiz. 
     
Hem kayak, hem deniz      Fethiye Körfezi ne olacak 
     Orada da arıtma yok ama belediye bir Alman vakfıyla 41 milyon marklık yeni bir anlaşma yaptı, temizlenecek. 
     
     Başka projeler var mı 
     Kış turizmini de geliştirmeye çalışıyoruz, Fethiye’de Seki Yaylası’nda kayak merkezi kuruyoruz. Ölçüm yaptırdık, Uludağ’dan daha fazla kar yağıyor, mart sonuna kadar kalıyor. Kayak yapan, baharda denize de girecek. Ölüdeniz’de Babadağı’na da yamaç paraşütü için teleferik kuruyoruz. Deniz seviyesinden, sıfırdan 1900 metreye çıkılacak. Fransızlar talip. Özel İdare’nin turizmden bu yılki kazancı 1 trilyon lira. Melsa adlı Muğla’nın el sanatlarına dayalı bir şirketimiz var, Lale Aytaman kurmuş, o gelirle şimdi Ölüdeniz’i geliştireceğiz. İşadamı gibi düşünmeliyiz derken bunu kastediyorum. 
     



 SİYASET 








</TEXT>
</DOC>
