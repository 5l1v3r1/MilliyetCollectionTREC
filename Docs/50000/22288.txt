<DOC>
<DOCNO> 22288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sontur12.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Yeni siyasi oluşumun adı "Erdemliler hareketi" 
</HEADLINE>
<TEXT>

     Eski İstanbul Büyükşehir Belediye Başkanı Recep Tayyip Erdoğan, hazırlıklarını sürdürdükleri siyasi oluşumun adının "Erdemliler hareketi" olduğunu bildirdi. 
     Erdoğan, dün gece Bolu Köroğlu Oteli’nin toplantı salonunda, çeşitli partilerin eski yöneticileri ve sivil toplum örgütlerinin temsilcilerinden oluşan 50 kişilik grup ile bir araya geldi. 
     Toplantının açılışında konuşan Erdoğan, kendisinin başında bulunduğu yeni bir siyasi hareketin hazırlığı içinde olduklarını, herkesimden insanı kucaklamayı hedeflediklerini söyledi. Erdoğan, "Yeni oluşumun adı Erdemliler Hareketi. Oluşumun en büyük hedefi, ülkenin yönetimini kalabalık bürokrasi ve mevzuatlardan kurtarmak" diye konuştu. 
     Erdoğan, toplantının daha sonra basına kapalı olarak devam eden bölümünde, katılımcıların "yeni partinin ne zaman kurulacağına ilişkin" sorularına, "Yeni oluşum, doğru zamanda parti hareketine dönüşecek" yanıtını verdi. 
     Yeni bir partinin kurulmasıyla ilgili olarak bazı sıkıntıların yaşandığını dile getiren Erdoğan, şunları kaydetti "Bir meyveyi ham yemeye kalkarsanız insana acı gelir, fazla beklediğinizde de elma çürür, onun için doğru zamanı seçmek çok önemli. Yeni siyasi oluşum, doğru zamanda siyasi harekete dönüşecek. Oluşumun içeriğini bilen bazı milletvekilleri ve belediye başkanları da bu yeni oluşumda yer almaya hazırlar." 
     Toplantıda, katılımcıların "Siyasi yasağınız sürüyor mu" sorusuna ise Erdoğan’ın avukatı Hayati Yazıcı yanıt verdi. Erdoğan’ın herhangi bir siyasi oluşum içinde yer almasında sakınca bulunmadığını belirten Yazıcı, "Erdoğan istediği siyasi hareket ve oluşumda yer alabilir, hatta bir partiye genel başkan bile olabilir" dedi. Erdoğan, toplantı sonrası otelden eşi ve kızı ile ayrıldı. 
     







</TEXT>
</DOC>
