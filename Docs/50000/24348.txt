<DOC>
<DOCNO> 24348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur12.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit "Her tartışmayı kriz gibi göstermeyin" 
</HEADLINE>
<TEXT>

     DSP Genel Başkanı ve Başbakan Bülent Ecevit, hükümetin, önüne gelen konular üzerinde tartışmalar yaptıktan sonra uyum içinde sorunları çözdüğünü belirterek, her tartışmanın bir kriz olarak gösterilmesinin yanlış olduğunu, bunun ekonomiyi de aksattığını söyledi. 
     DSP TBMM Grup toplantısındaki konuşmasında, bakanlar kurulundaki tartışmaların medyadaki yansıtılma şekline değinen Ecevit, şöyle konuştu 
     "Hükümet çalışmalarıyla ilgili olarak bence çok yanlış bazı izlenimler, özellikle medayada sanki herhangi bir konu hükümetin gündemine geldi mi ve birkaç günlük bir tartışma oldu mu, Türkiye'nin büyük bir krize girdiği ya da gireceği havası yayılmak isteniyor. Hükümet çöktü çökecek düşüncesi, işte, Nasıl başka alternatif hükümet kurulabilir , hemen bu konular üzerinde çalışmalar başlıyor ama bir şey de ortaya çıkarılamıyor. Çünkü bu hükümetin yerini tutacak bir hükümet henüz Türkiye'de yok.'' 
     Ecevit, her tartışmanın bir kriz gibi gösterilmesinin yanlışlığına işaret ederek, sözlerini şöyle sürdürdü 
     ''Demokrasi bir tartışma düzenedir. Onun için her konuyu tartışmamız doğaldır. Bazan bu tartışmalar günler sürüyor olabilir, ama hangi konu, hangi önemli sorun önümüze gelse, birkaç günlük bilemediniz birkaç haftalık bir çalışma ve tartışma sonucunda bir çözüme mutlaka ulaşıyoruz. Örneğin Telekom konusu bazı çevrelerin, medyanın kriz beklentilerine neden olmuştu ama çok şükür o sorunu çözdük. THY konusu bir krize yol açacak deniyordu o sorunu çözdük. Hububat konusunda doğal olarak bazı tartışmalar oldu aramızda ama o tartışmaları çözdük ve aştık. 
     Dolayısıyla bu gibi sorunların tartışılarak çözülmesini kamuoyumuzun ve medyanın doğal karşılamasını, demokrasinin sağlıklı işleyişinin bir ürünü olarak görmesini temenni ediyoruz.'' 
     
     






</TEXT>
</DOC>
