<DOC>
<DOCNO> 45929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun18.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB krizde zayıf kalmakla suçlanıyor, Türkiye'nin kozları artıyor 
</HEADLINE>
<TEXT>

     Belçika basını, ABD ve İngiltere'nin başlattıkları askeri harekat çerçevesinde ''siyasi, askeri ve diplomatik alanlarda hiçbir varlık gösteremeyen'' AB'yi eleştiren yorumlara yer veriyor. 
     Belçika basınında yer alan yorumlarda, Afganistan harekatından sonra, Türkiye'nin AGSP konusunda tavrının sertleştiği, kozlarının daha da arttığı, Ankara'nın, ABD desteğini de arkasına alarak, AB'ye baskıyı artıracağı ifade ediliyor. 
     Yüksek tirajlı Le Soir gazetesi, ''AB sadece kendi sınırları içinde var olmaya çalışıyor, küresel alanda tanınmıyor'' dediği yorumunda, ABD Başkanı George Bush'un, son günlerde yaptığı önemli açıklamalarda, ''AB'nin adını bile telaffuz etmediğine'' dikkat çekti. 
     ABD'nin, Fransa, Almanya ve İngiltere gibi devletlerle yakın diyalog ve işbirliği kurduğunu, AB'yi muhatap almadığını belirten gazete, AB Dönem Başkanı Belçika'nın Başbakanı Guy Verhofstadt'ın, Amerikalıların istememesine rağmen, kendisini Washington'a ''zorla davet ettirdiğini'' yazdı. 
     Terörizme karşı askeri harekatta, AB'nin açık bir tavır belirleyemediğini kaydeden Le Soir, yapılan açıklamalarda, sadece, ''AB ülkelerinin herbiri, olanakları kapsamında destek verecek'' denilmesini eleştirdi. Gazete, ''ön planda rol oynama yeteneği olmayan'' AB'nin, insani yardım alanında sesini duyurmayı hedeflediğini, ancak varlığını küresel alanda tanıtmak için daha çok beklemek durumunda olduğunu yazdı. 
     Belçika basını, terörizme karşı mücadele konusunda AB bünyesinde somut bir uzlaşma bulunmamasını, terör örgütleri listesinin belirlenmesinde de aynı uzlaşmazlığın rahatsız edici görüldüğünü belirtti. 
     Gazeteler, AB'nin, İran, Irak, Suriye ve diğer bölge ülkeleriyle kurmaya çalıştığı ''zoraki diyaloğu'' ve aldığı olumsuz yanıtlara rağmen izlediği tepkisizlik politikasını da eleştirerek, ''dış politikada varlık gösterilememesinden'' yakınıyorlar. 
     Belçika basınında, Avrupa Güvenlik ve Savunma Politikası AGSP 
     projesindeki gecikmeler ve uzlaşmazlıkların da, askeri alanda da varlık gösteremeyen Batı Avrupalı ülkelerin puan kaybetmesine yol açtığı ileri sürülüyor. ABD'nin, İngiltere, Fransa ve Türkiye gibi NATO ülkeleriyle ''bire bir diyalog'' kurmayı tercih ettiğine dikkat çeken gazeteler, AB ülkelerinin çoğunluğunun, ''Bosna ve Kosova örneklerinde olduğu gibi'', ''bir kere daha'' tereddütlü ve etkisiz kaldıklarına dikkat çekiyorlar. 
     Le Soir, Afganistan harekatı sırasında, ''Arap ülkelerinin kulakları sağır eden sessizliğinden'' söz ettiği bir analizinde, ''bir Arap ülkesi olmayan Türkiye'nin endişeleri'' üzerinde de durdu. 
     Gazete, terörizme karşı güçlü bir mücadeleden yana olan, laik rejimli Ankara'nın, köktendinciliğe karşı tavırları desteklediğini, ancak ekonomisini ve Suriye ile Irak gibi komşularının istikrarını düşünerek, fazla yorum yapmadığını yazdı. 
     






</TEXT>
</DOC>
