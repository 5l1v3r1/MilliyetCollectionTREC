<DOC>
<DOCNO> 40106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/yazar/dundar.html </URL>
<DATE> 2001/09/02/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Sanıyorduk ki... 
</HEADLINE>
<TEXT>

     Sanıyorduk ki bu yangın bize değmez. 
     O bıçak kesmez tenimizi derimize kurşun işlemez. 
     Biganeydik. 
     Çaresiz gözbebekleriyle trafik ışıklarında arabamızın ön camına yapışıyorlardı çıplak ayaklarında sefil yara izleri, soğuktan çatlamış ellerinde buruşuk bez parçaları... 
     Öfkeyle kovalıyorduk onları... 
     Kurumuş dudaklarına dayadıkları naylon torbalardan zehir soluyordu, sidik kokulu sokaklarda uyuyordu tinerci çocuklar... 
     ...aldırmıyorduk. 
     Utançla gözümüzü ayak uçlarımıza eğiyordu kimimiz kimimiz acımadan ziyade tiksinme sinmiş bir ses tonuyla "Çalış da kazan" diye akıl veriyordu. 
     Açlardan bir ordu, paçavradan libaslar ve yitirilmiş inançlarla feryat figan büyüyerek üstümüze geliyor, biz teğet geçiyorduk. 
     Asrımızın iç kanamasıydı onlar... İnsafımızın kuruduğu duraktı. 
     Unuttuğumuz bir hakikatin kederi resimli bir 3. sayfa haberiydi. 
     
     Nihayet, vahşi bir hançer darbesiyle patladı çıban ve içinden yüz yıllık cerahat aktı. 
     İnsafsız bir cinayetle, bir günah harabesinin paslı kilidi açıldı ve altın medeniyetimiz, yıllarca kapalı durmaktan şişmiş leş kokulu bir çöp torbası gibi boşaldı üstümüze... 
     İçinde debelendiğimiz lağımın kesif kokusu genzimizi yaktı. 
     Yüzleştik üzerinde oturageldiğimiz mikroplu bataklıkla 
     Esrarlı batakhaneler... tecavüz otağı yetimhaneler... 
     ...gündüzleri hayır dualarının tükrüğüyle, geceleri sarhoş erkek beliyle ıslatılan mezarlıklar... 
     ...bisiklet için cana kıyan bally tutkunu gençler... 
     ...yoksulluktan dağılmış aileler... onların rüzgarda savrulmuş fahişe evlatları... 
     ...zehirli bir cehennemin küçük kurbanları... 
     Posterlerimizde ağlayan çocukların sabrı taştı suskunluklarıyla olmayınca sustalılarıyla hatırlattılar kendilerini... 
     Yaktı bizi de o yangın, kurşun tenimize değdi. 
     Etimizi deldi kanlı hançer, bıçak kemiğe dayandı. 
     
     Nihayet gördük ki, sari bir hastalık gibi yayılmış memlekette sefalet... 
     Bin kocadan arta kalan yaldızlı şehrimiz düşmek üzere... 
     "Okul, aş, iş, ilaç" diye ağlaşan paçavra kostümlü bir açlar ordusuna esiriz. 
     Yıllar yılı kan emzirdiğimiz çocuklar büyüdü ve sürüler halinde üstümüze yürüdü. 
     Artık ne sadakanın yararı var, ne öğüdün, ne tokadın... 
     Evimizin kapısını sürgülemek, arabamızın camını kilitlemek, saklanmak en izbe mahzenlere, yağız korumalar getirtmek nafile... 
     Onlar artık işimizde, arabamızda, evimizde... 
     ...istikbalimizdeler... 
     Sanmıyoruz ki tecriti, karantinası olsun bu veba salgınının... 
     Beklenen sosyal patlama bir çöp dağı gibi patladı üstümüze... pislik hepimize bulaştı. 
     Kenetlendi kaderlerimiz akıbetimiz müşterek.... 
     
     Şimdi anlıyoruz ki, hepimizin bu çukur, bu leş kokulu lağım yuvası... bu onulmaz acılar tarlası... 
     Çamura saplanan bu kasvetli gemi... bu utançtan çok acı veren pornografi... 
     Bu bitmek bilmez zifiri gece, bu silinmez leke... 
     Ve bu harikulade ülke... 
     Bizim... hepimizin .. 
     Ya hep beraber çıkacağız bu bataklıktan, 
     ya hep beraber batacağız bu bataklığın ta dibine... 
     Ya üvey evlatlarımızı da alacağız koynumuza, ya onların koynuna gömüleceğiz hep birlikte... 
     
     







Bahçeli'nin tutumu 


Mavi yolculukta tatil kitapları 


Lüzumsuz bilgiler 


Sanıyorduk ki... 


Fuat kurtuldu ya diğerleri 


Özetle, vatandaş şaşkın, çaresiz... 


Reha Muhtar ile Erzurumlu... 


Anadolu kaplanı Gaziantep yaralı 


Sanatı kent kimliğiyle buluşturmak 


"Antep gelişiyor, hayat değişmiyor 


Bir cinayetin anatomisi 


Kriz dürümle aşılır mı 


Soyguncu fındıkçıların "gerçek hayat" 
hikayesi 


Cannes'lı Gazioğlu AKP'ye niye girdi... 


</TEXT>
</DOC>
