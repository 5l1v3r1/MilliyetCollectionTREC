<DOC>
<DOCNO> 38979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur08.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Niğdeli çiftçilerden E-90 Karayolu'nda protesto.. 
</HEADLINE>
<TEXT>

     Niğde'nin Ulukışla ilçesinden çiftçiler, MHP Niğde Milletvekili Mükerrem Levent'in de katıldığı eylemle, traktörleriyle Adana- Ankara karayolunu 35 dakika trafiğe kapattılar. Eylem sırasında Osmaniye'den Ankara'ya dönmekte olan ve bir süre karayolunda bekleyen Sağlık Bakanı Osman Durmuş, çiftçilere destek sözü verdi. 
     Niğde'nin Ulukışla İlçesi'nde çiftçiler, MHP Niğde Milletvekili Mükerrem Levent ile birlikte, çiftçilerin tarım kredi borçlarının ertelenmesi ile ilgili hazırlanan kanun hükmünde kararnamenin Bakanlar Kurulu'nda 8 aydan beri bekletilmesini gerekçe göstererek, traktörleriyle E-90 karayolunda bir süre trafik akışını engellediler. 
     Ulukışla İlçesi çıkışında 50 traktör ve 400'e yakın çiftçi ile birlikte Ankara ile Adana'yı bağlayan uluslararası E-90 karayolunda trafiği 35 dakika kesen Levent, traktör üzerine çıkarak elinde ''Niğdeli çiftçiler perişan'' yazılı döviz taşıdı. Buradan çiftçilere seslenen Levent, tarım kredi borçlarının ertelenmesi ile ilgili hazırlanan kanun hükmünde kararnamenin 8 aydan beri Bakanlar Kurulu'nda bekletildiğini öne sürerek, bu kararnamenin bir an önce çıkarılmasını istedi. 
     Niğde DSİ Müdürlüğü'nün Konya'ya bağlı olduğunu, Kayseri bölgesine bağlanması durumunda 130 kilometre daha az yol katederek, daha iyi hizmet alabileceklerini belirten Levent, bu konuda da Enerji ve Tabii Kaynaklar Bakanlığı'na başvuruda bulunmalarına karşın bir sonuç alamadıklarını söyledi. 
     
     Durmuş, yolda kaldı 
     Bu arada, eylem yapıldığı sırada Osmaniye'den Ankara'ya dönmekte olan Sağlık Bakanı Osman Durmuş da, yolun trafiğe kapatılması nedeniyle yolda kaldı. 
     Eylem alanına gelen Bakan Durmuş, çiftçilere, ''Bankaları hortumlayanlara icra gitti mi '' diye sordu. Çiftçilerden ''hayır'' yanıtını alan Bakan Durmuş, ''Söz veriyorum Ulukışlalı çiftçilerinin sesini Bakanlar Kurulu'nda duyuracağım'' dedi. 
     
     Jandarma uyardı 
     Eylem alanına gelen jandarma ekipleri, Milletvekili Levent ve çiftçilerin yaptığı eylemin yasal olmadığı yolunda anons yaparak, eyleme son verilmesini istedi. Eylem, Levent'in uyarısı üzerine çiftçilerin traktörlerini yol kenarına çekmelerinin ardından olaysız sona erdi. 






</TEXT>
</DOC>
