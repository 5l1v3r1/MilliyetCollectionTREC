<DOC>
<DOCNO> 16451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/ekonomi/eko07.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes’in de kendi kuru var 
</HEADLINE>
<TEXT>

Efes, tedarikçileriyle, makul’ bir döviz kurundan mal almak üzere anlaştı 
     EBRU SUNGUR 

     Dalgalı kur politikasına geçilmesinden sonra kendi kurunu kendisi belirleyen şirketlere Efes de eklendi. Efes İçecek Grubu Başkanı Muhtar Kent, kriz ve dalgalı kur nedeniyle bir dizi önlem aldıklarını, bu önlemlerin arasında tedarikçileriyle makul bir döviz kurunda’ anlaşmanın da bulunduğunu açıkladı. Muhtar Kent, "Tedarikçilerimize, ürünlerimize yansıtabildiğimiz ölçüde bir kur artışında bulunabileceğiz" dedi. 
     Kent, Efes’in kriz ortamına ayak uydurmak için vadeli satışları düşürdüğünü, lojistik etkinliğini artırdığını, bayilerini korumak için önlemler aldığını belirtti. Kent, işçi çıkararak küçülmeye gitmenin henüz gündemlerinde olmadığının da altını çizdi. Krizin, Efes’in satışlarını olumsuz etkilediğini ifade eden Kent, turizm sezonunun erken açılmasının ise olumlu bir gelişme olduğunu kaydetti. Geçen sene reel anlamda yüzde 8 büyüyerek 111 trilyonluk net satış rakamına ulaştıklarını hatırlatan Kent, bu yıl yüzde 3 - 4 arasında bir büyüme hedeflediklerini belirtti. 
     
     Tekel bizim için değersiz’ 
     Kent, Tekel bira fabrikasının özelleştirilmesi durumunda teklif verip vermeyecekleri yönündeki soruyu, "Söz konusu olan çok küçük bir fabrika. Bizim için bir değeri yok. Ama enteresan bir süreç olacak" diye yanıtladı. 
     Kent, güneydoğu Avrupa’da bir bira fabrikasını alma görüşmelerinin sürdüğünü de sözlerine ekledi. 
     


 EKONOMİ 














</TEXT>
</DOC>
