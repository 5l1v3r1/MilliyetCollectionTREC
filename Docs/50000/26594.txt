<DOC>
<DOCNO> 26594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/yazar/civaoglu.html </URL>
<DATE> 2001/06/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Çin seli 
</HEADLINE>
<TEXT>

     Türkiye turizmi için büyük kapı aralandı. 
     Ülke dışına yılda 19 milyon turist gönderen Çin, Türkiye'ye "Resmi Turistik Güzergah Statüsü" veriyor. 
     Çin halkı, turist olarak her istediği ülkeye gidemiyor. 
     Sadece devletin Resmi Turistik Güzergah Statüsü verdiği 15 ülkede tatil yapabiliyor. 
     Bu ülkelerden 10'u aralarında Japonya, Vietnam ve G.Kore'nin de bulunduğu Asya ülkeleri... Ayrıca Avustralya ve Yeni Zelanda da bu listede yer almakta. 
     Avrupa'dan ise 5 ülke var. 
     Türkiye, Ortadoğu'daki ilk ülke ve Avrupa'nın 6.ülkesi olarak listeye girecek. 
     Türkiye ile Çin arasında resmi diplomatik ilişkilerin başlayışının 30.yıldönümü olması nedeniyle, kararın bu yıl açıklanması bekleniyor. 
     Bu bağlamda... Pekin'de, Türk - Çin Dostluk Derneği Başkanı Kemal Baytaş ve Büyükelçi Rafet Akgünay onuruna, Çin Parlamentosu adına verilen davette bu konu vurgulandı. 
     Çin'in başkenti Beijing'de Pekin görüştüğüm Çin Halk Cumhuriyeti Dışişleri Bakanı Tang Jiaxuan "Türkiye'ye tercihli turizm statüsünün Ankara'da Dışişleri Bakanı İsmail Cem ile görüşmelerinde olgunlaştığını" söyledi. 
     
Döviz seli      Çin'de dünya ölçütlerinde 165 milyon orta sınıf tüketici var... 
     65 milyon Çinli, dövizle ya da Çin Ulusal Parası olan Yuan'la borsada oynamakta. 
     Yani her 20 Çinliden biri... 
     Çin'de binlerce dolar milyoneri var. 
     Ve Amerika'da yayınlanan Forbes dergisine göre de 10'un üzerinde dolar milyarderi... 
     Çin'e yılda 52 Rolls Royce otomobil satılmakta. 
     Sokaklar Mercedes, Buick ve diğer lüks otomobillerle dolu. 
     O nedenle... Çinli turist, dünyanın göz diktiği yeni gözde. 
     Geçen yıl 19 milyon Çinli yurtdışındaydı. 
     Bu yıl 24 milyon, gelecek yıl ise 30 milyon olması bekleniyor. 
     Bu büyük potansiyelin 10'da 1'i bile Türkiye için döviz seli. 
     Dışişleri Bakanı Tang Jiaxuan "Türkiye ile ilişkilerin çok önemli olduğuna" işaret ediyor. 
     Türkiye'nin Kafkas ve Orta Asya enerji projeleri, Çin tarafından da ikinci bir kanal olarak Pasifik eksenine doğru uygulanacak. 
     Bu amaçla Çin, "Şanghay 5'lisi" diye anılan, aralarında Rusya'nın da bulunduğu sınırdaş ülkelerle ve enerji rezervlerine sahip ülkelerle bir platform oluşturdu. 
     Bütün sınır anlaşmazlıklarının çözüldüğü, ayrılıkçı ve terörist unsurlara karşı ortak çabayla mücadele verilen bir barış platformu bu. 
     Çin, böylece asker mevcudunu da 1 milyon dolaylarında daralttı. 
     Bütün gücünü ekonomik atılımlara yoğunlaştırdı. 
     
Sosyalist Pazar Ekonomisi      Uyguladığı rejim "Sosyalist Pazar Ekonomisi"... 
     Kalkınmanın bir ayağı özel girişim ve özelleştirme... Diğer ayağı yabancı sermaye... 
     Çin'de artık herkesin evi, otomobili, dolar hesapları var. 
     Ekonomi özel kesime dayalı. 
     Yılda 50 milyar dolar dolaylarında dış yatırım geliyor. 
     Bugüne kadar 500 milyar dolar... 
     Kıyılardaki 300 milyon nüfusun fert başına milli geliri Batı standartlarında... 
     Hong Kong, G.Kore, Tayvan, Japonya'ya yakın yörelerde 4 dev serbest bölge kurulmuş. O 4 ülkeden yatırımlar akmış. 
     Bunlardan Şenzen'i gördüm. 
     ABD'nin Silikon Vadisi gibi yüksek teknoloji merkezi... 
     10 yılda 6 milyon nüfuslu bir uzay kenti oluşmuş. 
     Yaş ortalaması 27. 
     Gökdelenleriyle sanki Chicago... 
     Şanghay ise birkaç Manhattan... 
     Kaldığımız otelin resepsiyonu bile 54. katta. 
     Bu otel, 87 katıyla dünyanın en yüksek oteli. 
     Heryer gökdelen, bahçe, çiçek ve temizlik. 
     
Dev uyanırsa      Avrupalılar "sarı dev uyanırsa" diye korkuyorlardı. 
     Aslında çoktan ayağa kalkmış, çağın önünde koşuyor. 
     Ve... Kuşku ya da korku vererek değil... 
     Yeni mesajı Barış, zenginlik, globelleşme ve paylaşım... 
     Ancak... Pazar ekonomisine karşın, siyasi yönetim otoriter. 
     Komünist Parti'nin ellerinde... 
     Fikir özgürlüklerinin de geniş olduğu söylenemez. 
     Cezalar ağır... Özellikle ayrılıkçılığın cezası ölüm. 
     "Zaman zaman ayda 200 kişinin idam edildiği" - Batı basınında - iddia edilmekte. 
     Ayrıca... Yolsuzluk da en ağır şekilde cezalandırılıyor. 
     Kısa süre önce rüşvet aldığı iddiasıyla Meclis Başkan Vekili idam edildi. 
     Pazar ekonomisi Rusya'da çökerken, Çin'de patlama yaptı. 
     Dünyaya ve Türkiye'ye dersler var bu coğrafyada. 
     
     







FP ve hukuk 


Emlakbank oyunları... 


Ölüm oruçlarında durum 


Başkan geliyor 


Tifo vakası Viranşehir nire, Amerika nire 


Çin seli 


Kolej sonuçları 


Takas makas yedi mi 


Avrupa'da bir Amerikalı 


Sensin entelektüel ... 


Dış borç... 


IMF Meclis'e karşı 


Tatile takılanlar... 


Reddedilme şansı olmayan adam 


Borcunuz yok 


Komplo teorileri 


Köprü zammı yetmez ya vergi ya enflasyon 


</TEXT>
</DOC>
