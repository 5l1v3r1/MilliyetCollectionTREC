<DOC>
<DOCNO> 17121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur24.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli deprem uzmanları Yalova'ya geldi 
</HEADLINE>
<TEXT>

     Çin Halk Cumhuriyeti'nin Şangay kentinden gelen deprem uzmanları, Yalova'da incelemede bulundu. 
     Şangay Deprem Bürosu Genel Müdür Yardımcısı Prof. Wang Wei, Deprem Tahmin Enstitüsü Müdürü Prof. Lin Mingzhou, Veri Paylaştırma Ofisi Müdürü Zhao Zhinguag ve Bilim Teknoloji Denetleme Bürosu Müdürü Jin Sheng'den oluşan heyet, Vali Nihat Özgöl'ü ziyaret etti. 
     Deprem konusundaki deneyimlerini aktarmak ve görüş alışverişinde bulunmak üzere Yalova'ya geldiklerini belirten Çinli uzmanlar, ''Biz sizlerden çok şey öğreniyoruz. Büyük bir deprem yaşadınız. Böyle bir felakettin etkisinden kurtuldunuz. Yapılan işler büyük işlerdir'' dediler. 
     Vali Özgöl de, deprem sonrası yapılan çalışmalar hakkında bilgi verdi ve Yalova'nın en kısa sürede kalkınacağını söyledi. 
     Civar illerin yöneticileriyle protokol imzalayarak ''Deprem Koordinasyon Merkezi'' oluşturduklarını belirten Özgöl, bundan sonra yaşanabilecek olası bir depreme karşı her türlü önlemin alındığını da kaydetti. 
     Çinli heyet, daha sonra 17 Ağustos depreminde hayatını kaybedenler için Gazipaşa Caddesi'nde yaptırılan ''Deprem Anıtı'' ile Yalova Belediye Başkanı Yakup Koçal'ı da ziyaret ettiler. 




</TEXT>
</DOC>
