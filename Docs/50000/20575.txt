<DOC>
<DOCNO> 20575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur15.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'ten Yılmaz'a mesaj "Yargıya müdahale olamaz" 
</HEADLINE>
<TEXT>

     Adalet Bakanı Hikmet Sami Türk, hiçbir kişinin yargıya telkin ve tavsiyelerde bulunamayacağını belirterek, Beyaz Enerji soruşturmasını yapan Ankara DGM Savcısı Talat Şalk'ı ağır bir dille eleştiren ANAP Lideri Mesut Yılmaz'a üstü kapalı mesaj gönderdi. Türk, "Siyaset hiçbir zaman yargıyı etkileme çabası içinde olamaz" dedi. 
     Yargıtay'a yeni seçilen 20 üyenin mazbata töreninde konuşan Türk, yasama - yürütme - yargı arasındaki kuvvetler ayırımını hatırlatarak şunları söyledi "Yargı yetkisinin kullanılmasında yasama ve yürütmenin müdahalesi olamaz. Yargının görevi, hukuku uygulamak ve adaleti dağıtmaktır. Yargının bunun dışında bir amacı yoktur. Görevini yaparken yargının başka hiçbir düşünce altında olması söz konusu değildir. Başka hiçbir düşünce, yargı kararlarında etkili olamaz. Yargı, insanlar arasında siyasi düşünceler itibariyle de hiçbir ayrım yapmaz. Hiçbir siyasi düşünce, yargı kararlarını etkilemez. Yargı ve onun emrindeki güçler, başka bir düşünce ve başka bir anlayış içinde olamaz. 
     
     Siyaset etkilemeyemez 
     Öte yandan, siyaset de hiçbir zaman yargıyı etkileme çabası içinde olamaz. Yasama ve yürütme organlarıyla idare, yargı kararlarına uymak zorundadır. Bu kararları hiçbir şekilde değiştiremez, onların yerine getirilmesini değiştiremezler. Yargıyı, yetkili organları dışında hiçbir merci etkileme çabası içine giremez." 






</TEXT>
</DOC>
