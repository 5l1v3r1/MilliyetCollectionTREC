<DOC>
<DOCNO> 44647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/yazar/bila.html </URL>
<DATE> 2001/10/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Rahmi Koç'un Ecevit'e mektubu 
</HEADLINE>
<TEXT>

     TÜSİAD, hükümete ve özellikle de Başbakan Ecevit'i karşı bir eleştiri yağmuru başlattı. Başkan Tuncay Özilhan'ın sözleri başbakan ve hükümet değişikliği istediklerini gösteriyor. Ancak alternatif bir model önerileri yok. 
     Başbakan Ecevit, bu yaklaşıma 1978'deki TÜSİAD ilanlarını anımsatarak, uzlaşmanın gerekli olduğu bir dönemde "her şeyi altüst edip aynı hatayı yapmayın" uyarısında bulundu. 
     TÜSİAD, eleştirilerini sürdürürken iş dünyasının ve TÜSİAD'ın en önemli isimlerinden Koç Holding Yönetim Kurulu Başkanı Rahmi Koç'un kısa bir süre önce Başbakan Ecevit'e bir mektup gönderdiği ortaya çıktı. Mektubun tarihi 21 Temmuz 2001. Yaklaşık 40 gün önce yazılmış bir mektup. Rahmi Koç'un mektubunda dile getirdiği görüşler, TÜSİAD'ın bugünkü eleştirileriyle örtüşmüyor, hatta çelişiyor. 
     Önce mektubu okuyalım 
     "Sayın Başbakanım, 
     Ekonomik krizin çıkmasını takiben 2 Mart 2001 tarihinde alınabilecek önlemler hakkındaki görüşlerimizi içeren bir mektubu şahsınıza ve Sayın Başbakan Yardımcıları'na iletmiştim. Karşılıklı fikirleri paylaşmanın yararına inanarak ve önceki mektubuma vermiş olduğunuz olumlu mesajdan cesaret alarak son gelişmelerin ışığında bazı görüşlerimizi yeniden dile getirmenin faydalı olacağını düşündüm. 
     Yaşanan iki krizden sonra uygulamaya konulan yeni ekonomik programda birçok alanda başarı sağlandı. Özellikle yapısal reformlarda şahsınızın, hükümetimizin ve Meclis'in olağanüstü çalışmasıyla önemli mesafe kaydedildi. Gerçekleştirilen bu reformlar Türkiye tarihinde önemli bir dönüşümün göstergesidir. 
     Bu kapsamda bütçe disiplini sağlandı, cari denge ciddi ölçüde iyileşme gösterdi. Bu göstergelerin yıl sonu itibariyle daha da iyiye gitmesini bekliyoruz. 
     Diğer taraftan, bazı popülist yaklaşımlar programa bir kısım siyasilerin desteğinin tam olmadığı izlenimini uyandırdı. Oluşan güvensizlik özellikle kurlar, faizler ve piyasalar üzerinde son derece olumsuz etkiler yarattı, bunları üzülerek yaşadık. Programın yeniden rayına oturtulması, güven ortamının devamlılığının tesisi, finans sektörünün sıkıntılarının giderilmesi ve özellikle reel sektörün yeniden canlandırılması için gerekli gördüğümüz bazı tedbirleri, Sayın Devlet Bakanımız Kemal Derviş'in dikkatine sunduk. Bu mektubu ilişikte zatıalinize de takdim ediyorum. 
     Güven ve istikrar yönünden kabinede yapılan değişikliğin ne denli etkili olduğunu hep birlikte gördük. Zaaf ve tereddüt yaratan bakanlıklarda yapılacak ilave revizyonlar piyasalarda daha olumlu etkiler yaratacaktır. 
     Bu arada kabinede oluşabilecek görüş ayrılıklarının kamuoyuna yansımaması ve ekonomik konuların sizin veya Sayın Devlet Bakanımız Kemal Derviş'in ağzından duyurulması, kamuoyundaki güveni sağlamak açısından son derece önemlidir. 
     Bu vesile ile, hükümetimizin yanında olduğumuzu ve ekonomik programı desteklediğimizi bir defa daha teyid eder, en derin saygılarımı sunarım." 
     Anlaşılıyor ki, 40 gün önceye kadar iş dünyasının önde gelen isimleri ekonomik programa ve hükümete desteklerini sürdürmüşler. 
     Şimdi Ankara kulislerinde şu sorulara yanıt aranıyor 
     Acaba Rahmi Koç'un görüşleri mi değişti, TÜSİAD'ın görüşleri mi 
     Yoksa, Koç'la TÜSİAD mı ayrı düştü 
     
     







Dicle’de durum 


Rahmi Koç'un Ecevit'e mektubu 


Siyaset dikiş tutmazsa, ekonomi de tutmaz 


Yılmaz ve Demirel 


Sıradan faşizm 


Üniversiteler açılıyor ama 


Dünyanın kafası karıştı 


Hükümet gözümü kapamamı rica ederse 


Buy - back’ 


Kefeli ne anlatacak 


Solda İnönü bilmecesi 


Demirel'in yöntemiyle krizden çıkılmaz 


Uzlaşacaksınız 


Piyasa ekonomisinde de plan vardır 


30 yılda ilk kez eleman çıkardım’ 


</TEXT>
</DOC>
