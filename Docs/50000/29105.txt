<DOC>
<DOCNO> 29105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/soneko04.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Derviş "Telekom konusunu hallettik" 
</HEADLINE>
<TEXT>

     Devlet Bakanı Kemal Derviş, Telekom'da sorun kalmadığını vurgularken, ''Telekom konusunu hallettik'' dedi. 
     Derviş, Telekom konusunda Ulaştırma Bakanı Enis Öksüz ile ortak bir çalışma yaparak, yönetimi birlikte oluşturduklarını kaydetti. 
     Gazetecilerle bu sabah kahvaltılı bir sohbet toplantısında biraraya gelen Derviş, gelecek Dünya Bankası kredisinden Eximbank'a 200 milyon dolarlık kaynak aktaracaklarını ifade etti. 
     Türkiye dış piyasalara çıkabilecek duruma geldiğinde yapılacak borçlanmadan Eximbank'a da kaynak aktarılabileceğine işaret eden Derviş, Eximbank'ın kaynak ihtiyacının ise 700-800 milyon dolar olduğunu belirtti. 
     Devlet Bakanı Kemal Derviş, dolar kurunun yüksek seyretmesine ilişkin, ''piyasalar çok sığ, 20-30 milyon dolarlık bir işlem, müthiş bir etki yapıyor'' dedi. 
     Derviş, doların Euro ve Sterlin karşısında değerlendiğini, bunun da piyasayı etkilediğini söyledi. 
     Dolar kurunun çok çok yüksek olduğuna dikkati çeken Derviş, doların yalnızca Türk parası karşısında değerlenmediğini, Euro ve İngiliz Sterlini karşısında da değer kazandığını, ayrıca dış piyasalarda doların yüksek seyretmesinin Türkiye'de iç piyasa üzerinde de etkili olduğunu söyledi. 
     İç borç takasının gerekli olduğunu hatırlatan Derviş, borç takasını fazla abartmamak gerektiğini söyledi. 
     Derviş, her şeyi dolarla yapmak gerekmediğini vurgularken, ''TL'ye dönmek gerekiyor'' dedi. 
     Derviş bu arada, reformların büyük bir kısmının yasalaştığını hatırlatırken, Türkiye'yi izleyenlerin Türkiye'yi kafi derecede takdir etmediklerini söyledi. 
     
     Meclis'in performansı 
     Reformların çıkarılması sürecinde Meclis'in performansına da dikkati çeken Derviş, reformlara tam sahip çıkmanın önemli olduğuna işaret etti. 
     Reformların çıkarılması sürecindeki bazı tartışmaların büyük zararlar verdiğini anlatan Derviş, reformlara ilişkin ''hem yaparım hem de arkasında durmam...Birkaç kişi yapıyor. Reformların piyasa açısından yeterince getirisi olmadı. Bunu beğendik mesajını versek iyi olur'' değerlendirmesinde bulundu. 
     
     Karamsarlık 
     Devlet Bakanı Derviş, Kasım ve Şubat krizlerinin bu kadar ağır olacağının beklenmediğini anlatırken, şunları kaydetti 
     ''Ağır kriz olması nedeniyle insanlarda soru işaretleri var. Toplumun sinirleri gergin, karamsarlık içinde bekliyor. Rakamlara baktığımızda iyiye gidiyoruz. Cari işlemlerde ciddi bir artık göreceğiz. Geçen yıl on milyar dolar düzeyinde olan cari açığın, bu yıl artıya geçmesi bekleniyor ve bu konuda tahminler 1 milyar ile 6 milyar dolar arasında değişiyor. Fazilet partisinin durumu belirsizliğe katkı yapıyor.'' 
     Her yerde dava olduğunu anlatan Derviş, ''kırıcı, son derece üzücü, her konuda ağır kelimeler sarf ediliyor. Birbirimize saldırma alışkanlığını sürdürmemeliyiz. Hukuk devletinin barışa dayalı toplum temelinde, birbirimize hoşgörülü olmalıyız. Birtakım söylentiler bürokratları da etkiliyor. Acaba bu işi yaparsam ne olur düşüncesi hakim'' dedi. 
     
     Tarım reformunda güçlükler 
     Türkiye'yi tarım reformunun uygulanmasında ciddi güçlüklerin beklediğini ifade eden Derviş, tütün konusuna da değindi. 
     Derviş, yasaları Türkiye'deki uzmanların tespit ederek ortaya koyduğunu anlatırken, ''Washington'dan bazı uzmanların getirdiği bir şey değil. Ekonomiyi tümden inceleyen arkadaşların isteği. Tütün konusunda Ege'de büyük bir sorun yaşanmayacaktır. Güneydoğuda sorun olabilir. Dünya Bankası'nın vereceği kredide ağırlık bu bölgeye verilecektir''şeklinde konuştu. 
     
     Yeni kriz olabilir mi 
     Derviş, ekonomide yeni bir kriz olabilir mi şeklindeki soruya karşılık, ''Tam bıçak sırtında değil, ancak bıçak sırtı birazcık genişlemiş durumda'' karşılığını verdi. 
     Derviş, IMF ve Dünya Bankası'nın programa verdiği desteğin önemli olduğunu kaydetti. 
     Mikro sorunlara da çözüm bulma konusunda çalışmalar gerektiğini anlatan Derviş, Türkiye'de yatırımların kaynak kıtlığı nedeniyle yapılamadığını ifade etti. 
     
     '24'te uyurum erken kalkarım' 
     Derviş, kendisiyle ilgili çıkan haberlere değinirken de, bazılarının gerçeği yansıtmadığını dile getirdi. Derviş, özel yaşantısına ilişkin şunları kaydetti 
     ''24.00'te uyurum, erken kalkarım. Şimdiki eşimle, ilk eşimden ayrıldıktan uzun bir süre sonra tanıştım. Büyükadada tanıdığım Kemal diye bir arkadaşım vardı. Çöpçü Kemal derlerdi, yoksul bir aileye mensuptu ancak atak biriydi. Kartvizit bastırıp kendini farklı tanıtırdı. En son Polonya bayan basketbol takımına antrenör olduğunu duymuştum. Yazı dizisinde habere konu olan Kemal ben değilim.'' 






</TEXT>
</DOC>
