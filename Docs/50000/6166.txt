<DOC>
<DOCNO> 6166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/dunya/adun.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Yunanistan bu haliyle olimpiyat düzenleyemez 
</HEADLINE>
<TEXT>
Atina’ya terör fırçası 
CIA Başkanı Tenet, Atina’yı terörde zayıf halka’ diye niteleyerek 2004 Olimpiyatları’nın güvenliğinin tehlikede olduğunu söyledi 
     Yasemİn Çongar Washington 

     Amerikan Merkezi İstihbarat Örgütü CIA Başkanı George Tenet, 2004 Olimpiyatları’na ev sahipliği yapmaya hazırlanan Atina’yı uyararak, terörizmin Yunanistan’ın "başlıca zaaflarından biri olduğunu" ve sporcuların güvenliği için bu zaafla mutlaka başa çıkılması gerekeceğini bildirdi. 
     Başkan George W. Bush’un isteğiyle, Clinton tarafından atandığı görevini sürdüren ve kendisi de Rum kökenli bir Amerikalı olan Tenet, Senato İstihbarat Komitesi’nde konuşurken, Washington ile Atina arasında terör konusunda devam eden diyaloğa ilişkin bilgi verdi. 
     Tenet, ABD yönetiminin ilgili Yunanlı bakanlarla temas ederek, onları terör konusunda çok daha sıkı önlemler almaları gerektiği yönünde uyardıklarını söyledi ve "Terör tehdidi eskisinden daha ciddiye alınmalı, zira Olimpiyatlar bu zaafı daha da fazla ortaya çıkaran bir organizasyor" dedi. 
     Komite Başkanı Cumhuriyetçi Senatör Richard Shelby’nin Yunan hükümetinin bu konudaki önlemlerine ilişkin sorusunu yanıtlayan Tenet, "Yapılması gereken çok ama çok iş var" ifadesini de kullandı. 
     
Zayıf halka      ABD ile Yunanistan arasındaki diyaloğun başlıca konularından olan terör meselesi, özellikle 17 Temmuz örgütü ve diğer sol grupların Amerikan hedeflerine yönelik eylemlerinin engellenmemesi ve faillerinin de her zaman yakalanmaması nedeniyle Washington’u kaygılandırıyor. Eski Başkan Bill Clinton’ın Kasım 1999’da İstanbul’un ardından Atina’ya yaptığı ziyaret, protesto gösterileri ve terörist eylem olasılığı nedeniyle kısaltılmış ve "sıkıyönetim" ortamını andıran olağanüstü güvenlik önlemleri altında yapılmıştı. 
     ABD Dışişleri Bakanlığı geçen mayıs ayında yayınlanan "Global Terörizmin Biçimleri" raporunda, yunanistan’dan "Avrupa’nın terörle mücadelesindeki en zayıf halkalardan biri" diye söz etmişti. 
     Yunanistan’ın PKK eylemcilerine barınak ve eğitim sağladığı yönündeki iddialar ise, Amerikalı yetkililerce hiçbir zaman sahiplenilmedi. 
     
ABD’li atletler katılmayabilirTAKİ BERBERAKİS Atina 
     Gün geçtikçe artan terör suçlamaları nedeniyle 2004 Olimpiyat Oyunları’nın elinden alınması korkusu, "17 Kasım" terörü ile 25 yıldır baş edemeyen Atina’da panik yarattı. 
     Nitekim, Washington’ın resmi kanallardan girişimleri, "terörü sökün" ikazları ve Amerikan basınında Yunanistan aleyhinde çıkan "terörist ini ülke" şeklindeki bir dizi yazı Yunan hükümetine çok sıkıntılı günler yaşatıyor. 
     
Polisiye önlem      Yunan hükümeti, 2004 Atina Olimpiyat Oyunları’nda 35 bin polisin görev yapacağını, güvenlik konusunda ABD ve İngiltere ile işbirliği içinde olduğunu ve terör tehlikesi bulunmadığını öne sürüyor. 
     Hiçbir üyesi 25 yıldır yakalanamamış, onlarca kişi öldürmüş 17 Kasım örgütünden endişe duyan Washington’un "Amerikalı atletler Atina Olimpiyatları’na katılmayabilir" tehdidine çok kızan Yunan basını ise, ABD’den gelen baskıları şantaj olarak nitelendirdi ve yorumlarında 1996 Atlanta Olimpiyatları’nda da terör - bombalama eylemi yaşandığını hatırlattı. 
     Yunan hükümeti önümüzdeki ay Parlamento’da polis ve yargıya ek haklar tanıyan yeni bir anti - terör yasasını oylayacak. Bu yeni yasa ile Atina’da "önümüzdeki aylarda bazı teröristler tutuklanacak" şeklinde haberler duyuluyor. 
     


 DÜNYA 












</TEXT>
</DOC>
