<DOC>
<DOCNO> 9561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sonspo04.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Floransa halkı Gori'ye karşı ayaklanmaya hazırlanıyor 
</HEADLINE>
<TEXT>

     Teknik direktör Fatih Terim'in AC Fiorentina'dan istifası sonrasında Floransa kenti, kulüp başkanı Vittorio Cecchi Gori'ye karşı adeta ayaklanmaya hazırlanıyor. 
     İtalyan Corriere dello Sport Gazetesi, bugün verdiği haberde, ''Tüm Floransa, kulüple olan anlaşmazlıklarını bağırmak için meydanlara inmeye hazırlanıyor. Taraftar dernekleri başkanları toplantılar yapıp, bu akşam kesin kararı verecek'' denildi. 
     AC Fiorentina Kulübü'nün tarihindeki eski başkanlardan Pontello'ya karşı verilen savaşın bu kez Cecchi Gori'ye karşı verileceği savunulurken, Roberto Baggio'yu satan Pontello'nun, halkın kendisine karşı gösterdiği tepki sonrasında görevinden istifa etmek zorunda kaldığı hatırlatıldı. 
     Fiorentina Taraftarlar Derneği ve Viola Kulüp Başkanı Filippo Pucci de yaptığı açıklamada, ''Bize öyle geliyor ki Pontello'da olduğu gibi tarih yeniden yaşanıyor. O zaman olduğu gibi şimdi de aynı hava var. Floransa, tek bir proje tek bir güç için birleşiyor. Temenni ederim ki o dönemde olduğu gibi şimdi de belediye başkanı gösterilere ve girişimlerimize katılır. Kentteki ekonomik, kültürel ve politik gücü olanlarda Cecchi Gori ve işbirlikçilerinin kötü yaptıklarının farkına varmalılar'' dedi. 
     Bu arada AC Fiorentina'nın teknik direktörlüğe getirdiği açıkladığı Roberto Mancini'ye, Futbol Federasyonu Teknik Bölümü'nden onay çıkmasının zor olduğu söyleniyor. Basında yer alan yorumlarda, Üst Komiser Gianni Petrucci'nin 7 Mart'ta kararını açıklayacağı ama kurallar gereği Mancini'ye izin vermesinin mümkün olmadığı dile getirildi. 
     AC Fiorentina Kulübü İkinci Başkanı Mario Sconcerti de federasyonun kararından umutlu olduğunu açıklamasına karşın, kulübün yeni teknik direktör arayışında olduğu, Ottavio Bianchi ve biryabancı teknik adamın isminin geçtiği iddia edildi. Gazeteler, Bari karşısında Pazar günü yapılacak maçta kulübede Luciano Chiarugi'nin bulunmasına karşın sahada teknik direktörün kaptan Rui Costa olacağını yazdı. Mancini'nin ise AC Fiorentina Kulübü'nün davetlisi olarak karşılaşmayı izleyeceği belirtildi. 




</TEXT>
</DOC>
