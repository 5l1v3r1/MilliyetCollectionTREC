<DOC>
<DOCNO> 22342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/spor/yfbsen.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiesta gecesi 
</HEADLINE>
<TEXT>

     ERDOĞAN ŞENAY 

     Fenerbahçe, büyük bir özenle hazırlandığı "fiesta gecesinin" ilk yarısında hiç de beklenen uygar futbolun temsilcisi değildi Bursa önünde... 
     Sarı - Lacivertli kadronun 33. haftayı oynarken böylesine strese girmesine ve Bursaspor defansını aşmak için başlattığı orta saha çıkışlarında akıl almaz pozisyon hataları yapmasına ne anlam verilirdi ki .. Andersson sakatlıktan döndüğünden beri sakat halinden çok daha beter oynuyor her hafta. Yusuf’la, Lazetiç’le, Abdullah’la gelen bütün orta saha paslarını ve kafalık yan topları gerek ayağında ezerek, gerekse kafasında yok eder boşa kullandı Andersson... Yan toplarda yerden kalkışları beş santimleri bile bulmuyor... Öyleyse böyle bir "buldozer hurdalığına" böylesine ölüm kalım gecelerinde oyun boyunca katlanmak bile bence bir zaman savurganlığınlığıdır teknik kulübe adına... Ayrıca Serhat’ın da büyük heyecan dalgalarına tıkılıp, kalması ve bir - iki metrelik kısa ofsaytlara yakalanması, toyluğu adına affedilebilir. Ama profesyonellik penceresinden baktığımız zaman çok büyük görünüyor. 
     
     İkinci yarıda sakat Johnson’un yerine Uche’yi, Serhat’ın yerini de Revivo ile yenileyen Mustafa, maçı ve sonucu kurtarmak için her çareye başvuruyordu bu olağanüstü gecede. Evet, ikinci yarıda büyük futbol hareketleriyle oyuna asılıyordu Sarı - Lacivertli kadro... Rapajiç, Yusuf ve özellikle dün gecenin en iyilerinden Lazetiç, Bursa defansını olağanüstü zorluyor ve Fenerbahçe "olmak veya olmamak" adına her şeyini koyuyordu Kadıköy’deki yenilmezlik tadında oynanan oyuna... 
     Özellikle Revivo, taptaze bir güç olarak orta alanı Lazetiç, Yusuf ve Abdullah ile toparlıyor, Kadıköy’deki üç altın puanın kapısı İsrailli futbolcunun enfes hareketlerle donattığı gecede gole dönüşüyordu... Sonrasında Lazetiç, Yusuf, Abdullah, Rapajiç ve Revivo gibi ustaların görkemli futbol sahneleri sarıp, sarmalıyordu oyunu... Ancak Andersson’un bu şık sahneler arasında dolaşıp, durması oyunun daha da büyümesine engel oluyordu... Ancak yukardaki saydığım isimler ve Andersson’un dışındaki saymadığım diğer Sarı - Lacivertliler kazanmaya yeminli gibiydiler adeta... Herkes coştukça coşuyor, Bursaspor’un nadir atakları sonrasında sadece Fenerbahçe’nin müthiş temposu sarıp, sarmalıyordu Kadıköy’ü... Evet, müthiş tempo, müthiş adamlar ve ikinci yarıya füze gibi giren dipdiri Revivo ikinci golünü de Bursa ağlarına bırakırken, Fenerbahçe bu maç adına görevini yapmış olmanın üstün huzuruyla selamlıyordu Kadıköy’deki "fiesta gecesini" . 
     



 SPOR 

























</TEXT>
</DOC>
