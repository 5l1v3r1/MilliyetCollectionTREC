<DOC>
<DOCNO> 26637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/soneko08.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK eski 4 üyesi "Kurul'un bağımsızlığı ortadan kaldırılmıştır" 
</HEADLINE>
<TEXT>

     Bankacılık Düzenleme ve Denetleme Kurulu'nun BDDK dört eski üyesi, kurul üyelerinin ciddi bir gerekçeye dayanmadan kanunla görevden alınmaları ile BDDK'nın bağımsızlığının ortadan kaldırıldığı görüşünü ileri sürdü. Üyeler, ''önümüzdeki dönemde bankacılık kesiminde yapılması düşünülenler için, mevcut kurul üyelerinin engel olarak görülmüş olabileceği'' görüşünü de dile getirdiler. 
     BDDK'nın eski üyelerinden Ural Şekerci, Bilge Hacıhasanoğlu, Halil Yetgin ile Servet Taşdelen yaptıkları yazılı açıklamada, BDDK'nın başkan dışındaki tüm üyelerinin 29 Mayıs 2001 tarihinde 4672 sayılı kanunun geçici 3. maddesi ile görevden alındıklarını ve basında yer alan açıklama ve yorumlar karşısında bugüne kadar devlet anlayışları nedeniyle suskun kaldıklarını bildirdiler. 
     Açıklamada, bazı hususların kamuoyuna duyurulmasının zorunlu görüldüğü belirtilerek, BDDK'nın 4389 sayılı kanun ile özerk bir kamu tüzel kişisi olarak kurulduğu ve kanunen halen yürürlükte olan 3. maddenin de ''kurul başkan ve üyelerinin görev süreleri dolmadan görevlerine son verilemez'' diyerek özerkliği güvence altına aldığı kaydedildi. 
     '' Kurul üyelerinin ciddi bir gerekçeye dayanmadan kanunla görevden alınmaları ile BDDK'nın bağımsızlığı ortadan kaldırılmıştır''denilen açıklamada, yasama organının, bir kanunla başkan hariç kurul üyelerinin görevden almasının, Anayasa'da açıkça belirtilmeyen bir yürütme yetkisinin kullanılması ve kanun önünde eşitlik açısından Anayasa ihlali olup olmadığına yetkili yargı organının karar vereceği belirtildi. 
     Açıklamada şöyle denildi 
     ''Kurul üyeleri için öne sürülen uyumsuzluk ve verimsizlik ile neyin kastedildiği belli değildir. Bu kurul bir yılı aşkın süredir kararlarını gecikmeden ve bir tek karşı oy yazısı hariç oy birliği ile almıştır. 
     Uluslararası kuruluşlara niyet mektupları ile verilen taahhütler ile ilgili uygulamaların mevcut kanunlar çerçevesinde yürütülmesi ya da uygulamalardan önce kanunlarda gerekli değişikliklerin yapılması zorunludur. Kararların kanunla yetkili kılınan kişi ve organlarca alınması gerekir. 
     Banka birleşmeleri konusunda kanunen yetkili organ BDDK'dır. Hiçbir çalışma veya rapora dayanmayan bu tür kararların, niyet mektuplarında yazılıp kamuoyuna açıklandıktan sonra, karar yetkisine sahip kurullarda imzalanması yanlıştır.'' 
     
     'Kurallar yok sayılamaz' 
     Açıklamada, kamu kurumlarında çalıştırılacakların işe alınma usul ve esaslarının mevzuatla belirlendiği, kamu personeli olma niteliklerine bakılmaksızın eleman istihdamı ve hele bunlara gizli bilgi ve belge teslim edilmesinin mümkün olmaması gerektiği belirtilen açıklamada, ''Bir bakanın veya bir kurul başkanının sözlü talimatı ile bu kurallar yok varsayılarak işlem yapılamaz'' denildi. 
     
     'Üyeler engel olarak görüldü' 
     Açıklamada, önümüzdeki dönemde bankacılık kesiminde yapılması düşünülenler için mevcut kurul üyelerinin engel olarak görülmüş olabileceği belirtilerek, uluslararası kuruluşlara verilen taahhüt belgelerinde faaliyetlerde şeffaflık sağlanacağı vadedildiğine dikkat çekildi. Açıklamada, son olarak, ''Türk kamuoyunun bundan sonra da bankacılık alanında yapılacakları dikkat ve duyarlılıkla izlemesi hayati önem taşımaktadır'' denildi. 






</TEXT>
</DOC>
