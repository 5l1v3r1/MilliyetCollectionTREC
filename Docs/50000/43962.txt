<DOC>
<DOCNO> 43962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/spor/spo01.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Paralar dursun 
</HEADLINE>
<TEXT>

Beşiktaş’ın yıldız oyuncusu sezon başından beri kendisine ödeme yapılmadığını söyleyerek, alacaklarını istedi. Menajer Engin, "Önce oyna" diyerek sadece öğüt verdi 
     BİLAL MEŞE 

     SİYAH - Beyazlı takımın suskun golcüsü Ahmet Dursun, dün menajer Sinan Engin ile bir toplantı yaparak alacaklarını istedi. Menajeri Ahmet Bulut ile Fulya’ya gelen genç futbolcu, "Paraya ihtiyacım var. Sözleşmemdeki ikinci yılın rakamı da belirlensin" dedi ve önümüzdeki sezon için kapıyı 1.5 trilyon liradan açtı. 
     KENDİSİNE sezon başından beri para verilmediğini kaydeden genç futbolcuya, Sinan Engin nasihat verdi. Bir saat süren görüşmede Engin’in, "Beşiktaş’ta kimsenin parası kalmaz. Önce çık top oyna. Alacağını da arkadaşlarınla birlikte alırsın. Ayrıca ikinci yıl pazarlığını da sezon sonunda yaparsın" dediği öğrenildi. 
     AHMET Dursun’un derdi sadece parayla sınırlı kalmadı. Levent’de oturduğu evdeki komşuları da genç futbolcunun düzensizliğinden şikayetçi olarak, Sinan Engin’den tedbir almasını istediler. Komşular, evdeki gürültülerden, girenin çıkanın belli olmamasından dert yanarak, önlem alınması gerektiğini belirttiler. 
     
İlhan beklemede      BEŞİKTAŞ’IN, kendisiyle üç yıllık sözleşme yaptığını bir rastlantı sonucu öğrenen İlhan Mansız, "Evet, doğru" dedi. Genç futbolcu, "Ancak yöneticilerle yaptığım görüşmelerde sözleşmemin bitiş tarihini 2003 olarak değiştireceklerini söylediler. Ben de bekliyorum" ifadesini kullandı. Bu arada yönetim, alacakların ödenmesi için kolları sıvadı. 
     
Nihat şikayetçi      BEŞİKTAŞ’IN ikinci kaptanlarından Nihat, Kocaelispor maçına motive olamadıklarını söyledi. Kamuoyunda sürekli Ankaragücü’nün gündeme getirildiğini hatırlatan genç futbolcu, "Artık bu maçı kurcalamayıp bizi rahat bıraksınlar. Kocaelispor maçını kazanıp, lige verilecek arada kendimizi toparlamak, rahatlamak istiyoruz" diye konuştu. 
     
Duş krizi      ÜMRANİYE Tesisleri’nde futbolcuların duş yapamaması krize neden oldu. Yöneticilerle görüşen Daum, "Terli terli Fulya’ya geliyoruz, bu yüzden oyuncuların yarısı yatağa düştü" diyerek sorunun ivedi olarak çözümlenmesini istedi. Bu nedenle dünkü çalışma zorunlu olarak Fulya’ya alındı. Siyah - Beyazlı ekip ilk idmanı da Belgrad Ormanları’nda yaptı." 
     
Tunaoğlu yaşıyor      SPORDAN Sorumlu Devlet Bakanı Fikret Ünlü’nün başlattığı "100 Gönüllü, 100 Tesis" kampanyasına bir yenisi daha ekleniyor. 14 ay önce vefat eden, Beşiktaş’ın sembol futbolcularından Yusuf Tunaoğlu’nun adını taşıyan çim sahanın açılışı bugün yapılacak. Ayazağa’da saat 11.30’da yapılacak açılışa Bakan Fikret Ünlü ile Vali Erol Çakır da katılacak. 
     
A.Gücü’nden açıklama      ANKARAGÜCÜ, Basın Sözcüsü Mümtaz Karakaya, Kennedy için Beşiktaş’la para pazarlığı yapmadıklarını söyledi. Karakaya "Maç sabahı başkanımız Cemal Aydın’ın da bulunduğu sohbet sırasında Yıldırım Demirören ve Sinan Engin, golcü futbolcunun kendilerine verilip, verilmeyeceğini sordu. Biz de hiçbir futbolcumuzu tutamayacağımızı söyledik. O kadar" dedi. 
     
Ali Eren özür diledi      DAUM tarafından kadro dışı bırakılan Ali Eren, camiadan özür diledi. Tecrübeli oyuncu, "Sözlerim yanlış anlaşıldı. Benim kasıtlı olarak kulübüme veya teknik direktörüme söyleyecek hiçbir kötü sözüm olamaz. Eğer hatam varsa, başta yönetim ve Daum olmak üzere tüm Beşiktaş camiasından özür diliyorum. Artık takımımın formasını giymek istiyorum" ifadesini kullandı. 
     



 SPOR 
























</TEXT>
</DOC>
