<DOC>
<DOCNO> 38975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur04.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni iddia. Bir jeoloji mühendisi depremi önceden tahmin ediyormuş... 
</HEADLINE>
<TEXT>

     İzmitli Jeoloji Mühendisi Behzat Gönül, çeşitli verilerden yararlanarak, olası bir depremi 2 veya 3 ay önceden tespit ettiğini iddia etti. 
     Gönül, olası deprem tespiti için ''manyetik alan değişimi, jeoelektrik çıkışı, jeomanyetik ve jeoelektrik alanın insan vücudundaki etkilerini, yeraltı ve yüzey suları, canlılar, bulutlar ve gök cisimlerinde meydana gelen değişiklikleri incelediğini söyledi. 
     Elde edilen verileri ve özellikle insan vücudunda meydana gelen çeşitli değişiklikleri, çok kez denediğini ifade eden Gönül, şöyle konuştu 
     ''Deprem öncesi canlıların etkilendiği biliniyor. Marmara depremi sonrasında yaptığım araştırmalarda, benim vücudum gibi başka insanların da çeşitli şekillerde etkilendiğini belirledim. Deprem öncesi beyin damarlarım şişmiş, baş, diş, mide ve bacaklarımda çok büyük ağrılar meydana gelmiş, saatim de durmuştu. Ağrı, diş etime vurunca 5'in üzerinde deprem oluyor.'' 
     Marmara depreminin ilk belirtilerini, mezuniyet tezini hazırladığı 10 Ocak ile 3 Temmuz 1999 arasında tespit ettiğini öne süren Gönül, şöyle devam etti 
     ''Derbent-Tepetarla-Suadiye bölgesindeki tren yolu ve civarında jeolojik çalışma yaptım. Tepetarla'ya ilerlediğim sırada jeolog pusulam 1 derece ile -5 derece arasında sapmalar yaptı. Bu tepki 500 metrelik mesafede devam etti. Kol saatim ise 15 dakika geri kalmıştı. 
     3 Temmuz'da, Donanma Komutanlığı Barbaros salonu önünde beklerken ayaklarımın birden hareket edemeyecek hale geldiğini fark ettim ve o anda bacaklarımı oynatamadım. Önümüzden geçen askeri aracın hızlı fren yapması sonucunda zeminin sallandığını hissettim. Nöbet tutan askere sorduğumda, bölgenin 1 ya da 2 aydır sallandığını söyledi. Verileri, Donanma Hava Üs Komutanlığı yetkililerine anlattım. İlgileneceklerini söylediler, fakat araya askeri tatbikatlar girdi, daha sonra da deprem oldu. Marmara, Düzce, Hendek, Çankırı ve Yunanistan depremlerini tespit ettiğim proje, İsviçre Kalkınma ve İşbirliği Dairesi'nce incelemeye alındı. Projeye, o zamanlar herkes karşı çıktı ama şimdi Türkiye'deki ilk desteği de İzmir Jeoloji Mühendisleri Odası verdi.'' 
     
     İstanbul, deprem tezi 
     Gönül, kronolojik açıdan yapılan incelemede, ''küçük kıyamet'' olarak adlandırılan depremlerin, genellikle Marmara Bölgesi'nde yaşandığının ortaya çıktığını bildirdi. 
     1509 yılındaki İstanbul depreminin bir başlangıç olduğunu kaydeden Gönül, şunları söyledi 
     ''1719 yılında Sapanca, İzmit, Karamürsel ve Yalova'yı etkileyen Doğu Marmara depremi oldu. 1754 yılında İzmit depremi yaşandı. Ardından, 1766 yılında Tekirdağ ve Karamürsel arasında hissedilen Kuzey Marmara depremi gerçekleşti. 1967 yılında Adapazarı sarsıldı ve son olarak da 17 Ağustos 1999'da Kocaeli depremi meydana geldi. Tüm bu verilerden yola çıkarak, İstanbul depremi gerçeğinin de altı çizilmelidir.'' 
     Trabzon'dan kısmen, Antalya'dan ise tamamen izleneceği tahmin edilen güneş tutulmasının 2006 yılında yaşanmasının beklendiğine, bu tutulmanın fay hatlarında tetikleme yapabileceğine de değinen Gönül, şunları kaydetti 
     ''2006 yılında Türkiye'den de izlenecek olan güneş tutulması, Doğu Anadolu Fay Hattı'nda biriken enerjiyi harekete geçirebilir, bu da Kuzey Marmara depremini tetikleyebilir. Bu olasılık kuvvetli. Ayrıca bu deprem daha da erken olabilir. Çünkü, Marmara'daki gerilim arttığı için karşı kuvvetin yenilmesi halinde büyük deprem daha önce de yaşanabilir.'' 
     Behzat Gönül, Kuzey Marmara'da beklenen depremi 7 ay öncesinden tespit edebileceğini ve 1 ay kala da netleştirebileceğini iddia etti. 






</TEXT>
</DOC>
