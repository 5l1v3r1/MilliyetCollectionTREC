<DOC>
<DOCNO> 9940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/spor/spo05.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SİİRT’TE ARBEDE 
</HEADLINE>
<TEXT>

Gaziantepspor maçında uzatmalardaki penaltı kararı yine futbol anarşisi çıkardı, taraftarlar sahayı bastı, üzücü olaylar yaşandı 
     SİİRT Jetpa - Gaziantep maçında uzatmadaki penaltı kararı ortalığı karıştırdı. Hakem Metin Seval, Hanke’nin, Hakan’a faul yaptığı gerekçesiyle penaltıyı gösterince ortalık karıştı. Siirtli futbolcuların itirazlarına yöneticiler de katıldı. Başkan Takiddin Yarayan, hakemle tartıştı. Penaltı sonrası Seval oyunu bitirirken, taraftarlar ve Siirtli yöneticiler, hakeme saldırdı. 
     ÖZEL harekat timleri ve görevli polisler, taraftarları durdurmaya çalıştı. Tartaklanan Seval, güçlükle soyunma odasına götürüldü. Bu arada özel harekattan üç polisin kafası yarıldı. Siirtli taraftarlar eski hocaları Sakıp Özberk’e taş, sopa ve koltukları fırlattı. Gaziantep kafilesi bir saat kaldığı staddan panzerler eşliğinde ve sıkı güvenlik önlemleri altında ayrıldı. 
     
Yarayan’dan büyük öfke      SİİRT Jetpa Başkanı Takiddin Yarayan, olaylardan Metin Seval ile Siirt Emniyet Müdürü Murat Karcıoğlu’nu sorumlu tuttu. Yarayan, "Bülent Yavuz’un hakemi maç bittikten sonra penaltı verip, fitne çıkardı. Karcıoğlu da halkını coplattı" dedi. Aynı zamanda milletvekili olan Yarayan, "Emniyet Müdürümüz olacak şahıs, yaralı polisleri ziyarete gidiyor, vatandaşı ziyaret etmiyor. Bana bağırıyor. İlk işim, Saadettin Tantan ile konuşmak. İstifa etmezse, onu görevden aldırmak" diye konuştu. 
     
Ağır ceza geliyorCEMAL ERSEN 
     FUTBOL Federasyonu tarafından Disiplin Kurulu’na sevk edilecek Siirt Jetpa’ya ceza yağacak. Hakem Metin Seval ve gözlemci Mahmut Çetiner’in raporları doğrultusunda iki maç saha kapatma ve ağır para cezası verilmesi bekleniyor. Seval raporunda yardımcıları Binali Kartal ve Fahir Ersoy’la sahayı terk ederken, birkaç seyircinin vurmak istediğini, ancak güvenlik güçlerinin engellediğini yazdı. Seval, soyunma odası yolunda da yöneticilerden üçünün sözlü ve fiili saldırısıyla karşılaştığını belirtti. 
     
19 yaralı      Sahalarda görmek istemediğimiz olaylarda dördü polis toplam 19 kişi yaralandı. Tedavileri yapılan ve bir süre kontrol altında tutulan yaralılar daha sonra taburcu edildi. Kulüp Başkanı Takiddin Yarayan, "Polis olayları yatıştırmak yerine joplarla kafa göz yardı" dedi. 
     


 SPOR 























</TEXT>
</DOC>
