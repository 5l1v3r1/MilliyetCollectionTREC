<DOC>
<DOCNO> 48666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/ekonomi/eko05a.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat geri döndü 
</HEADLINE>
<TEXT>

Çiftçi borçlarında taksitlendirmeye giden ve faize faiz yürütme uygulamasına son veren Ziraat Bankası ayrıca tarımsal ihtiyaç kredisi’ vermeye başlayacak 
     ANKARA Milliyet 

     Ziraat Bankası, tarım sektöründeki üreticilere borçlarını taksitlendirme imk nı getirirken, faize faiz yürütme uygulamasına son verdi. 
     Devlet Bakanı Kemal Derviş’in makamından yapılan açıklamada, kamu bankalarının, mali bünyelerinin güçlendirilmesi ve piyasa kuralları çerçevesinde faaliyette bulunmalarının sağlanması konusunda önemli aşamalar kaydedildiği belirtildi. 
     Açıklamada, Ziraat Bankası’nın, mali bünyesine zarar vermeden, olanakları ölçüsünde ve bütçe finansmanına ihtiyaç duymadan, kendi kaynaklarıyla, finansman desteği sağladığı tarım kesimindeki işletmelerin, krizden en az etkilenmeleri amacıyla, bazı önlemler aldığı bildirildi. 
     
     Piyasa şartlarında destek 
     Açıklamada, şöyle denildi "Banka yönetimi, anapara ve faizlerin belirli bölümlerinin ödenmesi halinde borçları taksitlendirme imk nı getirmekte, bu kapsamda olmak üzere, faize faiz yürütme uygulamasına da son vermektedir. Banka ayrıca, KOBİ’lere yönelik olarak tarımsal ihtiyaç kredisi uygulaması başlatmaktadır. Benzer uygulamalar, Ziraat Bankası’nca, Tarım Kredi Kooperatiflerine kullandırılan krediler için de taraflar arasında varılacak mutabakata göre yapılabilecektir." 
     Ziraat Bankası’nın sağlayacağı desteklerde piyasa koşulları geçerli olacak. 
     
     Süper döviz hesabına teşvik 
     Merkez Bankası, uzun zamandır sürekli azalan işçi dövizi girişini artırmak için bazı kararlar aldı 
     İşçi dövizlerini çekmek için süper döviz hesaplarında vade kısaltıldı. 
     Süper döviz hesaplarının vadesi iki - üç yıldan bir yıla indirildi. 
     Yeni vade grubu olarak bir yıl vadeli yüzde 9 faizli hesap açma imkanı getirildi. 
     Yurt dışında ikamet eden, oturma veya çalışma hakkı olan, ancak T.C pasaportu ya da Kanunla Saklı Tutulan Hakların Kullanılmasına İlişkin Belge'si olmayan T.C vatandaşlarına da hesap açma imkanı getirildi. 
     Bu kişiler, Türk vatandaşlığına kabul edilmelerinden sonra, kendilerine verilecek T.C nüfus cüzdanı ile Merkez Bankası'nda söz konusu hesapları açtırabilecekler. 
     Süper döviz hesaplarında hesap açma limitleri 5 bin euro, 5 bin ABD Doları ve 10 bin Alman Markı'na indirildi. 
     Kredi mektuplu döviz tevdiat hesaplarında faiz oranları, ABD Doları, euro, Alman Markı, Hollanda Florini, Fransız Frangı karşılığı açılan hesaplarda 1'er puan düşürüldü. 
     İngiliz Sterlini ve İsviçre Frangı karşılığında açılan hesaplarda ise faiz değişikliğine gidilmedi. 
     Merkez Bankası'nda halen 10 milyar 684 milyon dolarlık 23 milyon 134 bin mark kredi mektuplu döviz tevdiat hesabı ve süper döviz hesabı bulunuyor. 
     
     
     



 EKONOMİ 
























</TEXT>
</DOC>
