<DOC>
<DOCNO> 48679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/guncel/gun05.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İGDAŞ operasyonu 
</HEADLINE>
<TEXT>
38 gözaltı daha 
     ERDEM ÖZTÜRK, M. AKİF ERDEM İstanbul 

     İGDAŞ’ta 1997-98 yıllarında yolsuzluk ve dolandırıcılık yapıldığı iddialarına ilişkin yürütülen BİT Operasyonu kapsamında İGDAŞ Genel Müdür Yardımcısı Yusuf Aydınlıoğlu’nun da aralarında bulunduğu 38 kişi gözaltına alındı. 
     Mali Şube Müdürlüğü ekipleri, halen yurtdışında olduğu sanılan Ahmet Hamdi Pınarcık’ın sahibi olduğu Lonca A.Ş.’ye baskın düzenledi. İGDAŞ’ın "mobil tahakkuk sistemi" olarak bilinen sayaç okuma ihalesine ilişkin iddialarda adı geçen Lonca A.Ş.’den bazı belgeleri alan polis, 25 yönetici ve çalışanı emniyete götürdü. 
     Bu grubun ardından İGDAŞ Genel Müdür Yardımcısı Yusuf Aydınlıoğlu’nun da aralarında bulunduğu 13 kişi tanık ve sanık olarak gözaltına alındı. 
     
     İroni Ajans’ta iki tutuklama 
     İki gündür gözaltında tutulan İroni Ajans’ın yüzde 5 paylı ortağı Taci Erdemir ile şirketin tahsildarı Metin Şahin, İstanbul 6 No’lu DGM’de "cürüm işlemek amacıyla teşekkül oluşturmak", "evrakta sahtecilik" ve "kamu kurumlarının dolandırılması" suçlarından tutuklanarak Kartal Cezaevi’ne gönderildi. 
     
     Özhüsrev de gözaltında 
     Gözaltına alınanların arasında Ahmet Hakan Coşkun’un da ortak olduğu İroni Ajans’ın bir diğer ortağı Mehmet Özhüsrev’in de bulunduğu kaydedildi. Bir dönem RP Silivri İlçe Başkanlığı da yapan Özhüsrev, aynı partiden Bakırköy Belediye Başkan adayı olmuştu. 
     



 GÜNCEL 
















</TEXT>
</DOC>
