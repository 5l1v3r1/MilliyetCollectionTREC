<DOC>
<DOCNO> 25706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/spor/ysen.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı alarm 
</HEADLINE>
<TEXT>

     ERDOĞAN ŞENAY 

     Milli Takım’ın Makedonya önünde keşmekeşe dayalı bir gece yaşaması ve kendi oyun düzenini bir türlü kuramadan Makedonlar’ın futbol inatlarına teslim olması gruptaki şansımız adına hayli düşündürücüdür. 
     Evet, Rüştü akıl almaz bir şanssızlık çukuruna düşmüştü o gece... Ama Rüştü’nün parlak geçmişine baktığımız zaman onun en unutulmaz kurtarışlarını milli forma içinde yaptığını kolayca hatırlar ve şanssız gecesini de anlayışla karşılarız... Ancak Makedon ceza sahası çevresinde yapılan yanlış son vuruşlar ve tayming hataları gözler önüne geldikçe, anlı şanlı oyuncularımızı tanıyamaz oluyor insan... Hakan Şükür’ün hali içler acısıydı çarşamba gecesi... Onu daima dev aynalarından seyretmiş ve Hakan’ın kafa golleri, harika vuruşlarıyla övünen bizler, Şükür’ün bu haline üzüldük doğrusu... Oktay da öyle değil mi .. Tatlı sert dengeli bir oyun düzeni kuran rakip karşısında tepetaklak oluverdi sanki... Bütün bunların idman ve maç eksikliğinin getirdiği arızalar olduğunu hep bilmekteyiz tabii... Yani bu iki golcünün fizik ve kondisyon noksanları korkarım bizim grupta boğulup kalmamıza sebep olabilecek. 
     Sevgili Güneş’e ve teknik heyetteki arkadaşlara benim önerim şu Slovakya ve İsveç ile oynayacağımız "kader maçları" eylülün hemen ilk haftasında bilindiği gibi... Öyleyse bu yaz tam bir "kırmızı alarm" üzerinde olmalıdır teknik görevdeki arkadaşlar... Kulüplerin açılış çalışmaları öncesi Milli Takım birkaç günlüğüne de olsa uygun bir yerde, "strateji kampı" açmalı ve millilerimizle şeffaf görüşlerle bilgi alış verişi yapılmalıdır... Özellikle golcülerimizin güç ve moral dengeleri gözden geçirilmeli ve kampın sayısı da biraz geniş tutulmalıdır... Sonrasında Hakan ve Oktay başta olmak üzere gerekli görülenlerin kendi kulüplerinde yapacakları her idman takip edilmeli ve tüm oyuncuların beyni eylülün ilk haftasında yaşanacak olan, "milli günler" adına sürekli açık tutulmalıdır... Bütün bu düşünceleri tabii federasyoncular ve teknik kuruldaki dostlar da kafalarından geçirmektedirler... Ancak sıcak yaz ve tatil günlerindeki "fizik hovardalıkları" bu yaz hiç olmamalıdır. Çünkü aksi gelişmeler bizleri hüzne boğabilir... Tedbir uyarısı için biz erken davranıp, görevimizi yapalım dedik sadece... Gerisi tabii ki federasyoncuların işidir. 
     



 SPOR 






















</TEXT>
</DOC>
