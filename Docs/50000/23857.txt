<DOC>
<DOCNO> 23857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun08.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oldham'daki ırkçı çatışmalar dün gece büyümeden önlendi 
</HEADLINE>
<TEXT>

     İngiltere'de Asya kökenlilerin yoğun olarak yaşadığı Manchester kenti yakınlarındaki Oldham kasabasında 26 Mayıs gecesi patlak veren ve dün gece de devam eden ırkçı çatışmalar, çok sayıda polisin bölgeye sevk edilmesiyle büyümeden önlendi. 
     Manchester polisi, tamamı beyaz 18 gencin, kamu düzenine küçük çaplı zarar verdikleri gerekçesiyle yakalandığı dün geceki çatışmaların, önceki 2 gecede olduğu gibi yayılmadığını belirtti. Polis, dün gece Pakistan ve Bangladeşlilerin yoğun olarak yaşadığı Glodwick mahallesine gitmek isteyen 50 kadar beyaz gencin, terörle mücadele birimlerince engellendiğini kaydetti. 
     Güvenlik güçlerinin Glodwick'e giden anayola barikat kurarak yolu kapatmasına öfkelenen bir grup beyaz dazlağın, ''Pakistanlılardan nefret ediyoruz'' diye bağırdıkları, bu sırada bir polis helikopterinin güçlü bir projektörle mahalleyi havadan kontrol ettiği kaydedildi. 
     Gece yarısından sonra birçok gencin aynı mahallede kurdukları barikatı ateşe verdikleri belirtilirken, polisin bu grubun Glodwick'e girişini engellemeyi başardığı, kasabanın başka mahallelerinde beyazlar ile Asyalı gençlerin, araçların yanı sıra birçok ev ve 2 İngiliz barının camlarını kırdıkları, olaylarda yaralanan olmadığı belirtildi. 
     Polis kaynakları, Glodwick'in Greenhill Mill mahallesinin de dün akşamüstü şiddet olaylarına sahne olduğu, küçük gruplar halindeki gençlerin binalara molotofkokteyli attığı ve araba lastikleri ile çeşitli mobilyalardan kurdukları barikatı daha sonra ateşe verdikleri belirtirken, Sky News televizyonunda yayınlanan haberde, hafta sonundan bu yana bölgede binlerce polisin gece boyunca asayişi sağladığı kaydedildi. Oldham'daki ırkçı olaylar, bir grup İngiliz gencin Asya kökenli bazı kişilerin ev ve işyerlerine saldırılarıyla başlamış, bunun üzerine toplanan 500'e yakın, çoğu Pakistanlı Asyalı genç de misilleme yapmak üzere İngilizlerin gittiği bazı barlara saldırmıştı. 
     
     Neden Oldham 
     200 bin nüfuslu Oldham, 1960'larda tekstil sanayi iş kolunda doğan boşluğun doldurulması için Pakistan ve Bangladeş'ten gelen işçilerin yoğun olarak yaşadığı bir kasaba. Yaklaşık 30 bin Asya kökenli yabancının yaşadığı kasabada bir zamanlar fabrikaların gözbebeği olan bu Asyalı işçilerden pek çoğunun bugün artık işsiz kaldığı ve hükümet yardımlarıyla geçinmeye çalıştıkları biliniyor. 
     Kasabanın belli bölgelerinde sıkışmış Asyalı azınlıklar belediyeler tarafından kendilerine sağlanan evlerde oturuyor ve kalabalık hane nüfuslarıyla dikkati çekiyor. Bazı durumlarda aynı evde 10 kişinin bile yaşayabildiğine dikkat çeken yetkililer, söz konusu azınlığın en büyük sorununun giderek büyüyen yoksulluk olduğunu vurguluyorlar. Hem ırkçı aşağılanmalar hem de ekonomik güçlüklerin, bu kesimin gençlerini ciddi ölçüde olumsuz etkilediğini de belirten psikologlar, geçtiğimiz yıl 572 olarak kayıtlara geçen ırkçı saldırıların, gelecekte daha da artmasından endişe ediyor. İstatistikler, ırkçı saldırılara hedef olanların yüzde 60'ının beyaz İngilizler olduğuna da dikkat çekiyor. 







</TEXT>
</DOC>
