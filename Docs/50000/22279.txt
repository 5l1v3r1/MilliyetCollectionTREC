<DOC>
<DOCNO> 22279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sontur03.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te huzur operasyonu...2002 kişi gözaltında 
</HEADLINE>
<TEXT>

     Başkent'te asayiş ekiplerinin yaptıkları kontrollerde, durumları şüpheli görülen ve kimliksiz 2 bin 2 kişi gözlem altına alındı. Haklarında çeşitli suçlardan gıyabi tevkif kararı ve yakalama müzekkeresi bulunan 23 kişi de yakalandı. 
     Ankara Emniyet Müdürlüğü Asayiş Şube Müdürlüğü tarafından gerçekleştirilen ''Huzur Operasyonu''nda, durumları şüpheli görülen ve kimliksiz kişiler hakkında Genel Bilgi Toplama Birimi'nden bilgi soruldu. Meskun mahalde silah atan bir kişi, bulundurma ruhsatlı silahıyla birlikte yakalanırken, 1 kişinin üzerinde yapılan aramada ise ruhsatsız bir silah bulundu. Operasyonda, haklarında çeşitli suçlardan yakalama müzekkeresi ve gıyabi tevkif kararı bulunan 23 kişi de yakalanarak, ilgili kısımlara sevkedildi. Operasyon çerçevesinde kontrol edilen 25 umuma açık yer, dernek ve lokal hakkında ise yasal işlem yapıldı. 
     Trafik ekiplerinin yaptıkları kontrollerde 1287 araç incelenirken, 155 araç sürücüsüne toplam 3 milyar 731 milyon 900 bin lira para cezası kesildi. Ehliyetsiz araç kullanan 1 kişi hakkında yasal işlem yapıldı, 31 araç da trafikten men edildi. 







</TEXT>
</DOC>
