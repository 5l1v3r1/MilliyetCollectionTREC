<DOC>
<DOCNO> 5392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/guncel/gun03.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maltepe'de operasyon 
</HEADLINE>
<TEXT>

İnşaat mafyasıyla işbirliği yaptıkları bildirilen Maltepe Belediyesi'nin 7 bürokrat gözaltına alındı 
     NİHAT ALTINTAŞ İstanbul 

     İstanbul'da arazi ve inşaat mafyasına yönelik gerçekleştirilen operasyonda yakalanan çete üyelerinin ifadelerinde adı geçtiği gerekçesiyle, Maltepe Belediyesi'nde görevli üst düzey bürokratların da aralarında bulunduğu yedi kişi gözaltına alındı. 
     Organize Suçlar Şube Müdürlüğü, usülsüz imar ve inşaat ruhsatları temin eden bir şebekeye yönelik gerçekleştirdikleri operasyonda, yeraltı dünyasının ünlü ismi Sedat Peker'in adamı Mehmet Konan'a bağlı gruptan 10 kişiyi yakaladı. Bu kişilerin ifadelerinde, Maltepe Belediyesi'nden bazı görevlilerinin isimlerini verdikleri bildirildi. 
     Bu iddia üzerine genişletilen soruşturmada, Maltepe Belediyesi İmar İşleri Müdürü Mahmut Ağırbaşlı, Hesap İşleri Müdürü Aytekin Aydın ile Zabıta Müdürü Ali Osman Yurter, iki mühendis ve iki zabıtanın da aralarında bulunduğu yedi kişi, çeteyle işbirliği yaptıkları gerekçesiyle dün gözaltına alındı. Çetenin Maltepe'de, 6 - 7 milyar lira karşılığı, imara açık olmayan arazilere usulsüz izin ve kaçak inşaatlara ruhsat aldıkları öne sürüldü. 
     


 GÜNCEL 

















</TEXT>
</DOC>
