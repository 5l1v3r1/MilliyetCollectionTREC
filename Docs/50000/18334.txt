<DOC>
<DOCNO> 18334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/yazar/bila.html </URL>
<DATE> 2001/04/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İstifa sinyali 
</HEADLINE>
<TEXT>

     ANAP Lideri ve Başbakan Yardımcısı Mesut Yılmaz ile Enerji ve Tabii Kaynaklar Bakanı Cumhur Ersümer, ANAP kurmaylarıyla yaptıkları "iddianame analizi" ve değerlendirmeden sonra Başbakanlığa giderek, Başbakan Bülent Ecevit ve yardımcısı Hüsamettin Özkan ile dörtlü zirve yaptılar. 
     Bu zirve toplantısında Enerji ve Tabii Kaynaklar Bakanı Ersümer, bir anlamda Başbakan Bülent Ecevit'e durumuyla ilgili savunma yaptı. Ersümer'in sözlü anlatımı dışında Başbakan Ecevit'e iddianamede geçen olay ve ihalelere ilişkin açıklayıcı metin de verdiği öğrenildi. 
     Ersümer, Başbakan Ecevit'e iddianamede kendisiyle ilgili suçlamaların gerçek dışı olduğunu sadece tutuklanmış sanıkların husumetle verdikleri bilgi mahiyetinde bulunduğunu, bilirkişi raporunun ise yine önceden kendisiyle husumet içinde bulunan bir avukat tarafından düzenlendiğini kaydettikten sonra şu mesajı verdiği öğrenildi 
     
Hesap vermeye hazır      - Durum böyle olmasına rağmen ben istifaya hazırım. Sadece bu olayla ilgili değil yaşamımın her aşaması için yargı önünde de hesap vermeye hazırım. Bundan en küçük bir endişeniz ve kuşkunuz olmasın. Bu durumun içinde bulunduğumuz koşullar altında bir hükümet bunalımına yol açmasını da istemem. Bunun için de üzerime düşeni yapmaya hazırım. 
     Zirve toplantısında ANAP Lideri ve Başbakan Yardımcısı Mesut Yılmaz'ın da, Ersümer'i desteklediği, savcıların iddianamede bakanla ilişki kurma konusunda zorlama yaptıklarını, Adalet Bakanlığı'na bile başvurmayı gerek görmediklerini vurgulayarak, iddiaları ciddiye alınacak nitelikte bulmadığını kaydetti, buna karşın ANAP'ın bir hükümet sorununa yol açmayacağını da belirttiği öğrenildi. 
     Başbakan Ecevit'in ise, Ersümer ve Yılmaz'ı dinledikten sonra, Ersümer'in istifa etmesi veya etmemesi yönünde bir görüş beyan etmeyerek, konunun MHP Lideri Devlet Bahçeli'nin Ankara'ya gelmesinden sonra yapılacak liderler zirvesinde değerlendirileceğini belirttiği kaydedildi. 
     Ecevit'in, Ersümer'e, verdiği bilgiler nedeniyle teşekkür ettiği ve ilettiği metini de okuyacağını ifade ettiği öğrenildi. Ecevit'in Bahçeli'yi bekleme eğiliminde olduğu zirvede kesin bir karar alınmazken, sonucun bugünkü liderler zirvesine bırakılması Bahçeli ve MHP'nin göstereceği tavrın sonucunu belirlemede önemli olacağı şeklinde değerlendirildi. 
     
Ersümer ne yapacak      Enerji ve Tabi Kaynaklar Bakanı Cumhur Ersümer'in bugün bir açıklama yapması beklentisi yaygın. Bu beklenti dün yapılan dörtlü zirveden sonra daha da güçlendi. 
     Zirveye yakın kaynakların, "ne olabilir" sorusuna verdikleri yanıt şöyle 
     - Ülkenin bugünkü koşullarda hükümet sorununa tahammülü yok. Sayın Ersümer de istifaya hazır olduğunu belirtiyor. Sayın Ersümer, salt koalisyonu rahatlatmak için istifa edebilir. Ancak bu kararını açıklarken iddianamede yer alan hususlar konusunda bir sorumluluğu olmadığını gösteren bilgi ve belgeleri de kamuoyuna açıklayabilir. Süreç, istifaya doğru gider. 
     Dünkü zirveden sonra Ankara kulislerine yansıyan hava şöyle özetlenebilir 
     Ersümer'e yöneltilen suçlamaların doğru olmadığı yönünde kamuoyu bilgilendirildikten ve iddiaların Yüce Divan'ı gerektirecek nitelikte bulunmadıkları vurgulandıktan sonra Ersümer, hükümeti rahatlatmak amacıyla istifasını açıklayabilir. Ersümer olayının bu yönde gelişmesi büyük ölçüde Bahçeli'nin bugün liderler zirvesinde göstereceği tavrı bağlı görünüyor. 
     
     







Yeni siyaset 


Ersümer'den Pencere'ye dava 


İstifa sinyali 


Enis Öksüz ve Gümrük Müdürü 


Hep sorular uçuşuyor, yanıtlar 
o kadar az ki... 


Yeni bunalım taşınamaz 


Ülkesini seven Türk gençleri 


Dilin ötesinde... 


Sağduyu 


Ermeni lobisine Türkiye desteği 


Suya da dokunun sabuna da... 


Her şeye rağmen 


Genel kurulun kararı önemli 


Kamu bankalarına 40, özellere 30 katrilyon TL 


Nafile bekledik 


</TEXT>
</DOC>
