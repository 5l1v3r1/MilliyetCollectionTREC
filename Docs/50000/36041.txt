<DOC>
<DOCNO> 36041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sondun15.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'dan ABD'ye "Gemilerinizi ve uçaklarınızı alın gidin" 
</HEADLINE>
<TEXT>

     Irak Devlet Başkanı Saddam Hüseyin, Irak-İran savaşının yıldönümü dolayısıyla Irak Radyo ve Televizyonu'ndan yaptığı konuşmada bölgedeki Amerikan güçlerine, ''Gemilerinizi, uçaklarınızı çekip gidin'' diye seslendi. 
     Saddam Hüseyin, 8 yıl süren Irak-İran savaşında Irak'ın zafer kazandığını iddia ederek, 8 Ağustos 1988'de biten bu savaşta Irak ordusunun kahramanlık ve özveri örneği gösterdiğini söyledi. Saddam, bu ordunun Körfez savaşında da ''büyük kazançlar'' elde ettiğini öne sürdü. ABD'nin ''Irak'a tehditler savurduğunu'' ifade eden Saddam Hüseyin, ''Irak kendi hava sahasını, egemenliğini, toprağını, halkını, mal ve mülkünü savunurken, saldırgan Amerikan uçaklarına tehdit oluşturmakla suçlanıyor'' dedi. Saddam Hüseyin, ''ABD düşmanlık politikasını sürdürdükçe, Irak'ın eli kolu bağlı kalmayacağını'' söyledi. 







</TEXT>
</DOC>
