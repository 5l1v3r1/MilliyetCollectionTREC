<DOC>
<DOCNO> 37122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur15.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Birden fazla küpe takma modası 4 bin 500 yıllık 
</HEADLINE>
<TEXT>

     Samsun'un Bafra İlçesi İkiztepe ören yerinde, hediyeli mezarlarda yapılan kazılarda, o günlerin modasını yansıtan üçer metal küpe taktığı tahmin edilen iskelet bulundu. 
     İkiztepe'de 1974 yılında Türk Tarih Kurumu tarafından başlatılan ve 1981 yılından bu yana İstanbul Üniversitesi Öğretim Üyesi Prof. Dr. Önder Bilgi başkanlığında yürütülen çalışmaların bu yılki bölümü, Tepe-1'deki ilk tunç çağına ait mezarlarda sürdürülüyor. 
     Prof. Dr. Bilgi, A.A muhabirine yaptığı açıklamada, İkiztepe'de bugüne kadar toplam 658 iskelet çıkarıldığını bildirdi. Bu yıl Tepe-1'de ilk tunç çağına ait mezarlarda sürdürülen kazılarda, 12 iskelet çıkarıldığını çok sayıda iskelet ve metal mezar hediyesi ele geçirmeyi umduklarını da anlatan Bilgi, şöyle dedi 
     ''Bu mezarlarda ilginç buluntular çıkıyor. Bu 12 iskeletten ikisinde, kulak hizasında küpeler olduğu görüldü. Birinin kulaklarının hizasında ikişer, diğerinin kulaklarının hizasında üçer metal küpe bulunması dikkat çekici. Biz, bu iskeletin kulaklarında üçer küpe taşıdığını ve kulağa takılı olarak gömülmüş olduğunu tahmin ediyoruz. Kesin olarak kulakta takılı olduğunu söyleyemeyiz. İskeleti incelenmesi için Ankara'ya gönderdik. Cinsini, yaşını ve özelliklerini ortaya çıkaracağız. Kazıldıkça daha da ilginç buluntularla karşılaşacağımıza inanıyorum.'' 
     Prof. Dr. Önder Bilgi, bu küpelerin dönemin modası olduğunu zenginliği, kişinin pozisyonunu yansıttığını, bakırdan yapılan küpelerin üzerinde yazı bulunmadığını söyledi. 
     Bilgi, mezarlardan ayrıca, tunç ve bakırdan yapılmış zıpkın ucu, yassı balta, hançer gibi aletler de çıktığını anlattı. 







</TEXT>
</DOC>
