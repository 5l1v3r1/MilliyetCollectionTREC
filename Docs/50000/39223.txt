<DOC>
<DOCNO> 39223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/soneko11.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar, vergi numarası olmayanların da işlemini yapacak 
</HEADLINE>
<TEXT>

     Maliye Bakanlığı, finans sektöründe 3 Eylül'de yürürlüğe girecek olan vergi numarası uygulamasında bankaların numara almamış vatandaşların işlemlerini de gerçekleştireceğini bildirdi. 
     Maliye Bakanlığı ve Bankalar, önümüzdeki hafta Pazartesi günü başlayacak olan uygulamaya dönük hazırlıkları tamamladı. 
     Gelirler Genel Müdürlüğü'nün Bilgi İşlem Merkezi'nde bugüne kadar vergi numarası almış olan 17.2 milyon kişiye ilişkin bilgilerin bulunduğu sicil kütüğü, bilgisayar ortamında bankalara aktarıldı. 
     Bu şekilde, daha önce vergi numarası almış, ancak belgesini yitirmiş ve numarayı hatırlamayan vatandaşlar, bankaya gittiklerinde işlemleri yerine getirilecek, bu esnada banka görevlisi sicil kütüğüne girerek, bu vatandaşın vergi kimlik numarasını bularak kayda alacak. 
     
     Numarasız vatandaşın durumu 
     Bu arada Maliye Bakanı Sümer Oral adına Gelirler Genel Müdürlüğü tarafından Bankalar Birliği'ne gönderilen bir yazıda da, aybaşından sonra numara almadan bankaya gelen vatandaşların işlemlerinin yerine getirilmesine de olanak tanındı. 
     Yazıda, yapılacak işlemlerde uygulamaya geçiş dönemi koşulları dikkate alınarak, bankalar ve özel finans kurumları hesap açmak isteyen ve vergi kimlik numarası ibraz edemeyen müşterilerin işlemlerinin ''Vergi Kimlik Numarası Talep Formu'' doldurması ve gerekli belgeleri sağlaması koşuluyla yerine getirilmesi istendi. 
     Yazıda, şu görüşlere yer verildi 
     ''Müşterilerin hesabın açılması sırasında nüfus cüzdanının yanında bulunmaması halinde, talep formu doldurularak hesabın açılması ve en kısa zamanda nüfus cüzdanının temin edilerek talep formuna eklenmesi suretiyle vergi dairesine gönderilmesi de mümkündür. 
     Bu müşterilere ait formlar ve eki belgelerin haftalık periyotlar halinde işlemi gerçekleştiren merkez-şubenin bulunduğu yer vergi dairesine gönderilmesi ve vergi dairesinden gönderilecek vergi kimlik numaralarının müşteri hesabı ve kayıtlarda kullanılması gerekmektedir.'' 
     Gelirler Genel Müdürlüğü'nden bir üst düzey yetkili, bu şekilde, hiç vergi numarası almamış vatandaşların da bankalardan geri çevrilmeyeceğini ve bu kişilerin işlemlerinin hemen yerine getirileceğini ifade etti. 






</TEXT>
</DOC>
