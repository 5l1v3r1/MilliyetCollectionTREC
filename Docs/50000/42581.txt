<DOC>
<DOCNO> 42581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun04.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ordusu, kulelere çarpan ikinci uçağa füze fırlattı mı.. 
</HEADLINE>
<TEXT>

     New York'taki Dünya Ticaret Merkezi'nin ikiz kulelerine çarpan ikinci uçağın ardından, kameralara yakalanan, kulenin yanından geçen bir cisim tartışma konusu oldu. 
     Gamma Press USA tarafından çekilen video görüntülerinde, doğu tarafından görülen ikiz kulelere, 90 derece açıyla, ikinci uçağın yoluna doğru bir cismin yaklaştığı görülüyor. 
     Amerikan Fox News televizyonu ve internet haber ajansı Drudge Report, ikinci kaçırılan uçağa yaklaşan cismin, uçağı vurmak üzere Amerikan ordusunun gönderdiği bir güdümlü füze olabileceği iddiasını ortaya attı. 
     ABD Başkan Yardımcısı Dick Cheney, dün katıldığı bir televizyon programında, ilk uçağın Dünya Ticaret Merkezi'nin kulelerinden birine çarpmasının ardından, Başkan George W. Bush'un, şüpheli uçakların vurulması emrini verdiğini söylemişti. 
     Pennsylvania'da düşen uçağın da, Amerikan ordusu tarafından vurulma ihtimaline ilişkin iddialar ortaya atılsa da, ABD yönetimi, olay günü askeri uçakların başka bir uçağı hedef alan bir girişimde bulunmadığını ısrarla vurguluyor. 
     Drudge Report, görüntüler üzerinde, Gamma Press tarafından oynanmış olabileceği ya da görüntüdeki cismin, saldırının ardından binadan düşen bir parça olması ihtimallerine de dikkati çekti. 






</TEXT>
</DOC>
