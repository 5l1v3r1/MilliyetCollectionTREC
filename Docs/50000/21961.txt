<DOC>
<DOCNO> 21961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/soneko08.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan Türkiye'ye 'Kamu Harcamaları' raporu 
</HEADLINE>
<TEXT>

     Dünya Bankası, Kamu Harcama Yönetimi Reformu raporunu tamamladı. 
     Dünya Bankası uzmanları, geçen hafta, raporun taslağını, gözden geçirilmesi için ekonomi yetkililerine verdiler. Bütçe yapısı ve harcama prensiplerini temelden değiştirmeyi amaçlayan reform, Türkiye'nin daha verimli bir harcama gerçekleştirmesini öngörüyor. 
     
     Reformun prensipleri 
     Raporda, tamamıyla şeffaf bir bütçe ile hazırlanacak bütçede, güncel ve reel harcamaların ayrıntılı bir şekilde gösterilmesi isteniyor. 
     Tüm kamu harcamalarının gösterilmesini amaç edinen reform programına göre, bütçe dışında bir kamu harcaması yapılmayacak. Tüm harcamaların yeri bütçede gösterilecek ve bu veriler şeffaf bir şekilde denetlenecek. 
     Her yıl ortasında bir revize program yayınlanarak güncel harcamalar açıklanacak. 
     Bütçeler çok geniş katılımla hazırlanacak, sadece kamu kurumları değil, sivil toplum kuruluşlarının da görüşleri alınacak. 
     Bütçeler, üçer yıllık olarak hazırlanacak. Bütçe içinde, ileriki yılları da içeren bütçe projeksiyonları yer alacak. Yeni reform programında, üç yıllık bir geçiş aşaması olacak ve bu geçiş aşamasından sonra, Avrupa Birliği kriterlerine de uygun bütçe uygulamaları gerçekleştirilecek. 
     
     1 milyar dolar kredi 
     Dünya Bankası'nın, reform programını uygulayabilmesi için, Türkiye'ye yaklaşık 1 milyar dolar kredi kullandırması bekleniyor. Banka'nın, bu reformun uygulanması sürecinde, Türkiye'ye daha çok program kredisi de sağlayabileceği vurgulanıyor. 






</TEXT>
</DOC>
