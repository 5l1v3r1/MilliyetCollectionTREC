<DOC>
<DOCNO> 14496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/guncel/gun02.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz Gücü kuruldu 
</HEADLINE>
<TEXT>

Karadeniz'de kıyısı olan Türkiye, Rusya, Ukrayna, Romanya, Bulgaristan ve Gürcistan'ın Çırağan'da imzaladıkları tarihi anlaşmayla bölgede işbirliği daha da artacak 
     HABER MERKEZİ 

     Türkiye, Bulgaristan, Gürcistan, Rusya Federasyonu, Romanya ve Ukrayna, "Karadeniz Deniz İşbirliği Görev Grubu" Blackseafor kuruluş anlaşmasını 2 Nisan'da İstanbul Çırağan Sarayı'nda düzenlenen törenle imzaladı. İmzacı taraflar, Blackseafor anlaşmasıyla tarihte bir ilke imza attıklarını belirttiler. 
     Türkiye'nin ev sahipliğinde gerçekleşen törende, anlaşmayı, Türkiye adına Dışişleri Bakanı İsmail Cem, Gürcistan adına Dışişleri Bakanı Menagarishvili, Romanya adına Dışişleri Bakanlığı Müsteşarı Motoc, Rusya Federasyonu adına Dışişleri Bakanı Birinci Yardımcısı Avdeev, Ukrayna adına Dışişleri Bakanı Birinci Yardımcısı Sergeyev ve Bulgaristan adına Deniz Kuvvetleri Komutanı Koramiral Petrov imzaladı. 
     
     Komutanlar bir arada 
     Karadeniz'e sahildar ülke Deniz Kuvvetleri komutanları da Türk Deniz Kuvvetleri Komutanı Oramiral İlhami Erdil'in ev sahipliğinde bu tarihi anlaşmanın imzalanması sırasında bir araya gelerek, Blackseafor'a verdikleri önemi gösterdi. 
     Anlaşma, Karadeniz'de dostluk, iyi ilişkiler ve karşılıklı anlayışı daha da güçlendirmeyi hedefliyor. Blackseafor, Karadeniz ülkeleri arasında işbirliği ve diyaloğu geliştirmek, bölgesel istikrarı ve iyi komşuluk ilişkilerini güçlendirmek amacıyla "arama - kurtarma, insani yardım, çevre koruma, mayın karşı tedbirleri ve liman ziyaretleri" gibi insani boyutu önem kazanan görevlerde fiilen rol alacak çokuluslu bir Deniz Barış Görev Grubu olacak. 
     
     Temeli 90'larda atıldı 
     Karadeniz'de 1990'lı yılların başından itibaren siyasi ve ekonomik alandaki gelişmeler paralelinde Karadeniz'e sahildar ülke Deniz Kuvvetleri'nin de işbirliği içinde hareket etmesi fikri, ilk olarak 1994 - 1995 yıllarında oluşturuldu. Bu fikir daha sonra, 1998 yılında Varna'da icra edilen Karadeniz Deniz Kuvvetleri Komutanları Toplantısı'nda Türk Deniz Kuvvetleri Komutanı tarafından diğer ülkelere önerildi ve tüm üyelerin geniş desteğini aldı. 
     Genelkurmay Başkanlığı koordinatörlüğünde Dışişleri Bakanlığı ile Deniz Kuvvetleri Komutanlığı ilgililerinin son iki yıl içerisinde yaptıkları yoğun ve ilkeli çalışmalar sonucu, Karadeniz'e sahildar ülkeler, önce 28 Haziran 2000 tarihinde Ankara'da Blackseafor Niyet Mektubu'nu imzaladı. Bu irade sonrasında da 2 Nisan 2001 günü İstanbul'da kuruluş anlaşması tamamlandı. 
     
     Barış ve istikrara katkı 
     Dışişleri Bakanı İsmail Cem, törende yaptığı konuşmada, Blackseafor anlaşmasının, Karadeniz'e kıyıdaş ülkeler arasında bölgesel işbirliğini teşvik etmeye yönelik olduğunu, bölgede barış ve istikrara katkıda bulunmayı amaçladığını bildirdi. Cem, Türkiye tarafından ortaya atılan ve kıyıdaş ülkeler tarafından da desteklenen bu sürecin iki yıllık müzakereden sonra başarılı sonuca ulaştırıldığını kaydetti. Cem, anlaşmaya taraf olan ülkelerin Deniz Kuvvetleri'nin gayretlerini takdirle karşılığını vurgulayarak, Deniz Kuvvetleri'nin Blackseafor'dan alacağı rüzg rla dostluk ufuklarına yelken açacağını belirtti. 
     
     İlk komutanı Türk 
     Karadeniz ülkelerinin bölgedeki işbirliğini güçlendirmeye yönelik girişim ve gayretlerinin devamı olan Blackseafor, daimi bir Deniz Görev Gücü olmayacak gerektiğinde veya eğitim maksatlarıyla yılda bir iki defa faaliyete geçirilecek. 
     Blackseafor'un ilk komutanlığını da bir yıl süreyle bir Türk amiral üstlenecek. Daha sonra komutanlık, Karadeniz ülkeleri arasında alfabetik sırayla dönüşümlü olarak yer değiştirecek. 
     Blackseafor'un 2001 yılı içerisinde denizlere açılması için çalışmalar da sürdürülüyor. Bu kapsamda üçüncüsü geçen yıl İstanbul'da icra edilen ve dördüncüsü 19- 20 Nisan 2001 tarihleri arasında Tiflis'te Gürcistan icra edilecek Karadeniz Deniz Kuvvetleri Komutanlar Toplantısı'nda, Blackseafor'un faaliyete geçirilmesine yönelik hazırlanmakta olan Görev Grubu Kullanma Konsepti, Daimi Harek t Emri ve Görev Talimatları gibi dokümanlar komutanlara sunulacak. 
     


 GÜNCEL 

























</TEXT>
</DOC>
