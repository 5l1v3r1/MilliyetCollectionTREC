<DOC>
<DOCNO> 47934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sontur13.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Türkiye referandumu kaldıracak durumda değil" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, ''Türkiye'nin içinde bulunduğu sosyoekonomik şartlar, böyle bir referandum, erken seçim gibi kavramları kaldıracak durumda değildir'' dedi. 
     Bahçeli, İslam Teşkilatı Konferansı Ekonomik ve Ticaret İşbirliği Komitesi İSEDAK 17. Toplantısı'nın, Bakanlar Çalışma Oturumu öncesinde, gazetecilerin sorularını yanıtladı. 
     ''Cumhurbaşkanı'nın referandum kararı, çok geniş çevrelerde erken seçim sinyali olarak algılandı. Sizce ufukta bir erken seçim görülüyor mu '' sorusu üzerine Bahçeli, ''TBMM'nin, 1.5 yılı aşkın süredir bir çalışmayla demokratik tarihte ilk defa, çok geniş kapsamlı bir anayasa değişikliğini gerçekleştirdiğini'' söyledi. 
     Bu anayasa değişikliğinin anlamlı olduğunu vurgulayan Bahçeli, şöyle konuştu 
     ''Demokratik açılımlar kazandıran bir anayasa değişikliğidir. Bu anayasa değişikliği içinde bir madde vardır ki, ona halk da tepki göstermiştir. Sayın Cumhurbaşkanı da bu maddenin referanduma sunulmasını istemiştir. Bize göre, referanduma gerek yoktur. Bu anayasayı çıkaran TBMM'dir. Bu madde üzerinde arzulanan değişiklikler de TBMM'de yapılmalıdır. Türkiye'nin içinde bulunduğu sosyoekonomik şartlar, böyle bir referandum, erken seçim gibi kavramları kaldıracak durumda değildir. Eğer bu ülkeyi hep beraber seviyorsak, ekonomik krizden milletçe şikayetçiysek, bunu derinleştirecek davranışlardan uzak kalmalıyız.'' Bahçeli, ''Bu akşama kadar, Cumhurbaşkanı anayasa değişikliğini Meclis'e göndermezse nasıl bir tavır almayı planlıyorsunuz '' sorusuna da ''Değerlendirilir o, ama Cumhurbaşkanımızın da kolaylık sağlaması lazımdır'' yanıtını verdi. 
     






</TEXT>
</DOC>
