<DOC>
<DOCNO> 18134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/yasam/ayas.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöpten skandal çıktı 
</HEADLINE>
<TEXT>

Dolmabahçe Sarayı, ön raporda 'asla yapılamaz' denilen yöntemle onarıldı. Saray yönetimi ile restorasyon şirketinin 'yok ettiği' belge çöpten çıkınca skandal patladı 
     ÖMER ERBİL İstanbul 

     Depremde hasar gören Dolmabahçe Sarayı Muayede Salonu'nun restorasyonuyla ilgili gerçekler, çöpten çıkan bir belgeyle gözler önüne serildi. Restorasyonu gerçekleştiren şirket, ön raporunda "yapılamaz" demesine rağmen, kubbe onarımını karbon elyaf sistemi ile gerçekleştirdi. Bu durum tasarruf tedbirleri çerçevesinde bu raporun arkasına başka yazı yazılınca ortaya çıktı. 
     
     İşte saklanan rapor... 
     Her şey 17 Ağustos ve 12 Kasım depremlerinin ardından başladı... Dolmabahçe Sarayı Muayede Salonu'nun kubbesinde ve kubbeyi taşıyan duvarlarda büyük çatlaklar meydana geldi. TBMM Milli Saraylar Daire Başkanlığı, geçen yıl Muayede Salonu'nun restorasyonunu Mutlu Yapı Sağlık Merkezi'ne verdi. Restorasyon için TBMM Vakfı bütçesinden 155 milyar lira harcanacaktı... 
     Salonu inceleyen şirket, şu raporu hazırladı "Kubbedeki tonozların onarımında, sismik etkilere karşı karbon elyaf, çelik lama gibi takviyeler yapmak mümkün değildir. Zira elyaf ve çelik lamalardaki gerilmeler tonoz bünyesine aktarılması sırasında tonozda çatlamalar olacaktır." 
     
     Arkasına fotokopi çekilince.. 
     Raporda bu sözlere ilaveten doğru onarım yöntemi ile yapılacak işler de yer aldı. Ancak bu hayati rapor, 'hem yapı şirketi, hem de saray yönetiminin ortak çabasıyla' çalışanlardan bir sır gibi saklandı ve çöpe atıldı. 
     Bu skandal, bir tesadüf sonucu ortaya çıktı. Tasarruf tedbirleri çerçevesinde daha önce kullanılmış bir tarafı boş kağıtlar yeniden kullanılmaya başlanınca görmezden gelinen rapor tesadüfen ortaya çıktı. TBMM Milli Saraylar Daire Başkanı Polat Akbulut da onarım çalışmalarında karbon elyafı kullanıldığını doğruladı. 
     
Sezer bu akşam orada yemek veriyor      Bu akşam saat 20.00'da Cumhurbaşkanı Ahmet Necdet Sezer, Türk Cumhuriyetleri Devlet Başkanlarına yanlış restorasyon yapılan kubbenin altında yemek verecek. Yemeğe Sezer'in yanı sıra Azerbaycan Devlet Başkanı Haydar Aliyev, Kazakistan Devlet Başkanı Nursultan Nazarbayev, Kırgızistan Devlet Başkanı Askar Akayev, Türkmenistan Devlet Başkanı Saparmurad Niyazov ve Özbekistan Ali Meclis Başkanı Erkin Halilov katılacak. 
     



 YAŞAM 























</TEXT>
</DOC>
