<DOC>
<DOCNO> 16105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo06.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınına göre Fatih Terim'in Milan'ı doğuyor 
</HEADLINE>
<TEXT>

     İtalyan Tutto Sport Gazetesi, AC Milan takımının gelecek yılki kadrosu için çalışmalarına Fatih Terim ve Arrigo Sacchi ile başladığını iddia etti. 
     Gazete, ''Terim ve Sacchi'nin Milan'ı doğuyor'' başlığı altında ilk sayfasından verdiği haberde, Brezilya'da bulunan Fatih Terim'in, AC Milan için oyuncu seçtiğini ileri sürdü. 
     Terim'in AC Milan'da şu anda görevde olan Maldini-Tassotti ikilisinin sezon sonuna getirmesini beklerken, çalışmaya da başladığını ileri süren gazete, ''Daha önceden anlaşması olan Terim, her türlü olasılıkta gelecek sezon için en büyük favori. 
     Maldini-Tassotti ikilisi eğer mucize gerçekleştiremezlerse, 6 aydan fazladır konuşulan Fatih Terim, AC Milan'ın teknik direktörlük koltuğuna oturacak'' yorumunda bulundu. Türk teknik adamın Brezilya'dan Arjantin'e geçerek, Güney Amerika futbolunun yıldızlarını seçip İtalya'ya getireceğini savunan Tutto Sport, izlenecek futbolcular arasında San Paolo'dan França ve Adriano, Flamengo'dan Belleti, Atletico Minerio'dan Caca, Boca Juniors'tan Burdiso, Battaglia ve Marchant, Lucas de Deus Santos'dan Cris ve Geovanni ile River Plate'dan Martin Cardetti'yi gösterdi. 
     Haberde ayrıca, Terim'in Galatasaray'da oynayan Hasan Şaş'ı da AC Milanlı yaptırmak istediği savunuldu. Bu arada AC Milan'ın genel menajerlik görevine Arrigo Sacchi'nin getirildiği söylenirken, AC Fiorentina'dan Terim ile birlikte istifa eden Giancarlo Antognoni'nin de kırmızı-siyahlıların takımın menajeri olacağı söylentilerinin dolaştığı dile getirildi. 
     ''Terim'li Milan'' senaryolarında, şu anda yardımcı antrenörlük görevinde olan Tassotti'nin gelecek sezonda Terim'in yardımcısı olarak kalacağı öne sürüldü. 




</TEXT>
</DOC>
