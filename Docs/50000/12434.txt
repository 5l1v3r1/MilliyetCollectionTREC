<DOC>
<DOCNO> 12434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur21.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü'yü havaalanında 500 kişilik bir grup karşıladı 
</HEADLINE>
<TEXT>

     Münster Bölgesi Çağdaş Yaşamı Destekleme Derneği'nin davetlisi olarak Almanya'ya yaptığı ziyareti tamamlayan Prof. Dr. Erdal İnönü, Türkiye'ye döndü. 
     Atatürk Havalimanı VİP Salonu'nda, 5 ilden gelen Cumhuriyet Halk Partisi CHP eski il başkanları tarafından karşılanan Prof. Dr. İnönü burada, CHP İstanbul eski İl Başkanı Yüksel Çengel'le bir süre görüştü. 
     Bu arada İnönü'yü havalimanında karşılamaya gelen yaklaşık 500 kişiden oluşan grup, bir süre ''İnönü nerede, örgüt orada'' şeklinde tempo tuttu. 
     İnönü, bir gazetecinin, ''Sizi karşılamaya gelen bir kalabalık dışarıda bekliyor. Düşünceleriniz nedir '' şeklindeki sorusunu ,''Bir çıkalım bakalım, ne diyecekler'' diye yanıtladı. 
     Erdal İnönü, ''Vatandaşım, izin vermiyorum'', ''Türkiye halkı size güveniyor'', ''İstifalar sürecek, İnönü gelecek'' yazılı dövizler taşıyan grubu selamladıktan sonra, bir otomobille Atatürk Havalimanı'ndan ayrıldı. Öte yandan İnönü'yü karşılamaya gelen bazı eski CHP il başkanları, gazetecilerin sorularını yanıtlarken, Türkiye'nin sosyal demokrasiye, emeğe, özgürlüğe en çok ihtiyaç duyduğu bir dönemde bulunulduğunu belirterek, ''Bu ekonomik darboğazda sosyal demokrat bir parti dimdik ayakta kalmalı ve halkın sorunlarına çözüm bulmalı'' şeklinde konuştular. Eski CHP il başkanları, İnönü'yü karşılama nedenlerinin de, çok değer verdikleri eski genel başkanlarına ''sevgi-saygı tezahürü'' olduğunu kaydettiler. 




</TEXT>
</DOC>
