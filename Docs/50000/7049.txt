<DOC>
<DOCNO> 7049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/soneko13.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiralp "IMF mektup göndermedi" 
</HEADLINE>
<TEXT>

     Hazine Müsteşarı Selçuk Demiralp, IMF tarafından kendilerine gönderildiği ileri sürülen ne bir mektup ne de bir raporun bulunduğunu söyledi. 
     Demiralp bugün, ''Bazı Fonların Tasfiyesi Hakkında Kanun Tasarısı'' ile ilgili olarak TBMM Plan ve Bütçe Komisyonu toplantısının ardından gazetecilerin sorularını yanıtladı. 
     Selçuk Demiralp, bir soru üzerine, basında çıkan, mektup gönderildiği şeklindeki haberin doğru olmadığını, bu konuda ya IMF ya da IMF Türkiye Masası Şefi Carlo Cottarelli'nin, Türkiye'den ayrılırken düzenleyeceği basın toplantısında açıklama yapacağını belirtti. Demiralp, reel sektör ile ilgili bir soruya karşılık, sektör talepleriyle ilgili olarak, DPT'nin bir çalışma yaptığını hatırlatarak, bu çalışma sonucunda, bütçe imkanları ve program çerçevesinde, bunun olabilirliğini ya da olmayacağınıaçıklayacaklarını kaydetti. Reel sektöre yapılacak yardım konusunda, temel ilkenin, bütçe imkanları ve program hedefleri olduğunu işaret eden Demiralp, ''Bunun dışına çıkmamız, şu aşamada söz konusu değil. Bu açık ve nettir'' şeklinde konuştu. 
     Demiralp, Türk Telekom'un özelleştirilmesiyle ilgili olarak, IMF Avrupa Bölümü Başkanı Michael Deppler tarafından, dün, Washington'da yapılan açıklama konusunda ise şunları söyledi 
     'Telekom'un özelleştirilmesi, bu programın esaslarından bir tanesi, temel göstergesi. Bunu gerçekleştirmek için her türlü gayreti göstermeye çalışıyoruz. Hatta Hükümet, hukuki engeller konusunu da gözden geçiriyor ve gerekiyorsa bir iki maddelik bir yasa tasarısı Meclis'e sunulacak. Piyasa koşullarına göre de davranacağız. Yani biz hem hukuken, hem de diğer yönlernden, Telekom'u özelleştirilecek hale getirmeye çalışıyoruz. Telekom'un özelleştirilmesinin cazip hale getirilmesi derken, ben bunun önündeki engellerin kaldırılarak, en iyi şekilde özelleştirmeye hazır hale getirilmesini anlıyorum.'' 
     Demiralp, dünkü hazine ihalesi sonrası oluşan faizlerle ilgili bir soruya ise şu yanıtı verdi 
     'Ben bugün Meclis için ayrıldığımda, faiz oranları 61'lere inmişti. 
     Dünkü ihale bir özel üç aylık ihaledir. 802 trilyonluk bu ihalede söylediğimiz kadar almak durumundaydık. Bu tabi piyasaların tedirginliğini gösterir ama ben piyasaların kısa süre içinde tekrar dengeye geleceğine inanıyorum. Çünkü şu aşamada, program çerçevesindeki söylenen her şey yapılıyor. 
     Bugün Meclis'te, Fonlarla ilgili kanun tasarısı konuşuldu, öğleden sonra da Elektrik Piyasası yasası ele alınacak. Yani program, gerek yapısallar açısından, gerekse mali politikalar açısından uygun bir şekilde devam ediyor. İlk ayın değerlendirmesine bakın, Ocak ayı için 800 trilyonluk nakit bazda bir faiz dışı fazlamız var. Daha Maliye Bakanlığı ödenek bazında açıklamadı. 
     Yani program doğrultusunda gidildiği için bir sorun görmüyorum ve faizlerin belirli bir şekilde düşeceğine inanıyorum.'' Müsteşar Demiralp, bir başka soru üzerine de, İş Bankası Telekom İtalya ortaklığı İŞ-TİM tarafından alınan GSM 1800 ihalesinde lisans bedelinin Hazine hesaplarına intikal ettiğini bildirdi. Demiralp, lisans bedelinin ikinci ve son taksiti olan 2 milyar 25 milyon dolar ile buna ilişkin KDV tutarı olan 233.7 trilyon liranın bugün itibariyle Hazine hesabına geçtiğini ifade etti. Selçuk Demiralp, bir gazetecinin, Alparslan Türkeş'in yurtdışındaki parasıyla ilgili bir sorusuna karşılık ise bu konunun, Hazine Müsteşarlığı'nı değil, Maliye Bakanlığı'nı ilgilendirdiğini belirtti. 




</TEXT>
</DOC>
