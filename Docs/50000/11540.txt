<DOC>
<DOCNO> 11540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur01.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisat Bankası'na da el konuldu 
</HEADLINE>
<TEXT>

     Bankacılık Düzenleme ve Denetleme Kurulu, İktisat Bankası T.A.Ş.'nin yönetim ve denetiminin Tasarruf Mevduatı Sigorta Fonu'na devredilmesini kararlaştırdı. 
     Bankacılık Düzenleme ve Denetleme Kurumu'ndan yapılan yazılı açıklamada, ''Kaynaklarını bankanın emin bir şekilde çalışmasını tehlikeye düşürecek şekilde hissedarlarının oluşturduğu sermaye grubuna aktaran, zararı özkaynaklarını aşarak yabancı kaynaklara sirayet eden, mali bünyesindeki zafiyet, taahhütlerini karşılayamayacak boyutlara ulaşan ve faaliyetine bu haliyle devamı mevduat sahiplerinin haklarını ve mali sistemin güven ve istikrarını tehlikeye düşüren İktisat Bankası T.A.Ş.'nin yönetim ve denetimi Tasarruf Mevduatı Sigorta Fonu'na devredilmiştir'' denildi. 
     Açıklamada, İktisat Bankası'nın Tasarruf Mevduatı Sigorta Fonu sahipliği altında, bugünden itibaren normal faaliyetlerini sürdüreceği, yasalara uygun her türlü yükümlülüğünü yerine getireceği ifade edildi. 
     İktisat Bankası'nın Tasarruf Mevduatı Sigorta Fonu'na devrine ilişkin kararın hükümetin bankacılık sektörü için açıkladığı ve Kurum'un da 4389 sayılı yasa hükümleri çerçevesinde uygulama sorumluluğunu üstlendiği garantiye uygun bir karar olduğu vurgulandı. 
     Açıklamada şöyle denildi 
     ''Bu kararın da ortaya koyduğu üzere, gerek bu bankayla, gerekse Türk Bankacılık Sistemi'yle ilişkide bulunan yerli ve yabancı tasarruf sahipleri ile diğer alacaklıların endişe etmelerini gerektirecek bir durum söz konusu olmamaktadır.'' 




</TEXT>
</DOC>
