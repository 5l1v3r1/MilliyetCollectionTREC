<DOC>
<DOCNO> 15016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur31.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da eylem arbedeye dönüştü, gözaltılarla bitti... 
</HEADLINE>
<TEXT>

     Son günlerde yaşanan ekonomik durumu protesto etmek isteyen Siteler esnafı, Aydınlıkevler Kavşağı'ndaki eylemin ardından gruplara ayrılarak Ulus, İtfaiye Meydanı, Denizciler Caddesi ve Mahmut Esat Bozkurt Caddesi'nde güvenlik güçleriyle karşı karşıya geldi. 
     Siteler esnafının bir kısmı, Aydınlıkevler Kavşağı'ndaki eylemlerinin ardından, Ulus'un çeşitli caddelerine doğru yürüyüşe geçti. Denizciler Caddesi'nde güvenlik güçleri, esnaf grubunu panzerle su sıkarak dağıtmaya çalıştı. Buna taş ve pet şişelerle karşılık veren esnafa güvenlik güçleri, göz yaşartıcı biber gazı sıktı. Daha sonra, polis Denizciler Caddesi üzerindeki esnaftan dükkanlarına girerek kepenk indirmelerini istedi. 
     Grup, daha sonra Kurtuluş Ekipler Amirliği ve Altındağ Belediyesi'nin önünde toplandı. Burada Çevik Kuvvet ekipleri, grubu dağıttı. 
     Ulus'ta Siteler esnafı ile güvenlik güçleri arasında uzun süre kovalamaca yaşandı. Son olarak Mahmut Esat Bozkurt Caddesi'ne gelen bir grup esnaf ile güvenlik güçleri arasında arbede çıktı. Çıkan olaylarda bir eylemci, başına vurulan copla ağır yaralandı. Uzun süre kendine gelemeyen eylemci hastaneye kaldırıldı. 
     Olayların ardından, 30-40 kişilik grup polis çemberi içine alındı. Grupla görüşen emniyet yetkilileri, eylemcileri polis otosuna bindirerek Yıldızevler Karakolu'na götürdüler. 
     
     




</TEXT>
</DOC>
