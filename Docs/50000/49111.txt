<DOC>
<DOCNO> 49111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun23.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cihad için yola çıkan 10 bin Pakistanlı Afganistan'a girdi... 
</HEADLINE>
<TEXT>

     ''ABD'ye karşı cihada katılmak'' amacıyla Pakistan'dan hareket eden binlerce silahlı kişinin Afganistan'ın doğusundaki Kunar bölgesine girdikleri bildirildi. 
     Pakistan'da, şeriat yanlısı ''Tahrik Nifaz-ı Şeriat Muhammedi'' örgütü mensubu silahlı kişilerin sayısının 10 bin dolayında olduğu bildirilmişti. 
     Görgü tanıkları, çeşitli araçları dolduran binlerce kişinin ellerinde kaleşnikof tüfek, roketatar ve uçaksavarlar bulunduğu halde Kunar bölgesine girdiklerini söylediler. 
     Örgüt sözcüsü Gazi Ehsanullah, ''Sufi Muhammed liderliğindeki ilk mücahit konvoyu Taliban'ın yanında savaşmak için bugün Afganistan'a gitti'' diye konuştu. 
     Bu arada, aşırı dinci 35 grubun oluşturduğu Pakistan-Afganistan Savunma Konseyi'nin Başkanı Mevlana Sami-ül Hak, Pakistan Devlet Başkanı Pervez Müşerref'e, ABD'ye lojistik destek, hava sahasını kullandırma ve istihbarat vermeyi kesmesi için 7 Kasım'a kadar süre verdi. 
     Hak, düzenlediği basın toplantısında, ''Hükümete, 11 Eylül'den önce izlediği Afgan siyasetine dönmesi için 7 Kasım'a kadar süre verdiğimizi duyuruyoruz'' dedi. Hak, 9 Kasım'da genel grev çağrısında bulunacaklarını ve hükümeti devirmek için sivil itaatsizlik harekatı başlatacaklarını belirterek, protesto ve yol kapama eylemlerinin yanı sıra insanlardan vergilerini ödememesini isteyeceklerini kaydetti. 
     






</TEXT>
</DOC>
