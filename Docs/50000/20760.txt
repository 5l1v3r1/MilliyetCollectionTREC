<DOC>
<DOCNO> 20760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur33.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sincar aşireti reisinin kardeşini öldüren garson beraat etti 
</HEADLINE>
<TEXT>

     Mardinli Sincar aşiretinin lideri Murat Sincar'ın kardeşi Sadettin Sincar'ın Büyükada'da öldürülmesiyle ilgili olarak yargılanan Gaffur Karaca'nın, ''eylemi yasal savunma koşulları içerisinde gerçekleştirdiği'' gerekçesiyle beraatine karar verildi. 
     Duruşmada, esas hakkındaki görüşünü bildiren Kartal Cumhuriyet Savcısı Mustafa Aker, sanık Gaffur Karaca'ya haksız ve somut bir saldırının varlığının söz konusu olduğuna dikkati çekerek, TCK'nın 49.maddesinde yer alan koşulların tümünün gerçekleştiğinin anlaşıldığını belirtti. 
     Savunmada zorunluluk bulunduğunu ifade eden Savcı Aker, şu görüşlere yer verdi 
     ''Saldırıyı önlemek için herhangi bir kolluk biriminden yardım isteme ve onların da bu saldırıyı durdurabilme olanağı bulunmamaktadır. Savunmanın hedefi, haksız saldırıda bulunan, ölen kişiye yöneliktir. Failin kendisini bu şekilde savunmasında saldırı ile birlikte karşılaştırıldığında bir denge mevcuttur. Savunulan haklar ve kullanılan araçlar yönünden de bu denge söz konusudur. Sonuç olarak, TCK'nın 49. maddesi uyarınca sanık hakkında ceza düzenlemesine yer olmadığına karar verilmesi kamu adına mütalaa olunur. Ayrıca bu sebeplerle sanığın salıverilmesi kamu adına talep olunur.'' 
     Mahkeme heyeti de, sanık Gaffur Karaca'nın eylemi, TCK'nın 49 2. maddesi kapsamında yasal savunma koşulları içerisinde gerçekleştirdiğinin anlaşıldığını belirterek, aynı madde uyarınca ceza tertibine yer olmadığı için sanığın ''kasten adam öldürmek'' suçundan beraatini kararlaştırdı. 
     Olayda sanık Gaffur Karaca tarafından kullanılan ve taşıma ruhsatlı olan tabancanın da Karaca'ya iade edilmesine karar veren Mahkeme Heyeti, 3 adet boş kovan ve bir mermi çekirdeğinin dosyada delil olarak saklı tutulmasına karar verdi. 
     Sanık Karaca'nın başka suçtan tutuklu veya hükümlü olmaması halinde derhal tahliye edilmesi kararlaştırıldı. 
     Karaca'nın avukatları Yıldırım Sayita ve Kazım Yılmaz da, basın mensuplarının, ''Karaca'nın can güvenliği var mı '' şeklindeki sorusu üzerine, Gaffur Karaca'nın tahliye edildikten sonra can güvenliğinin tehlikede olduğunu ifade ettiler. Avukatlar, Kartal Cumhuriyet Savcılığı'na başvurarak, Karaca'nın uygun bir yere götürülene kadar can güvenliğinin sağlanmasını isteyeceklerini bildirdiler. 
     Büyükada sahilindeki ''Birtat'' Restoran'da geçen Şubat ayında meydana gelen olayda, Sadettin Sincar ile Gaffur Karaca'nın birbirlerine ateş etmeleri sonucu Sadettin Sincar ölmüştü. 
     
     
     
     
     







</TEXT>
</DOC>
