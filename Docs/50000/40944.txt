<DOC>
<DOCNO> 40944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun14.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Uçak koltukları güvenliği tehdit edecek kadar sıkışık" 
</HEADLINE>
<TEXT>

     İngiltere'de uçuş güvenliği uzmanları tarafından hazırlanan bir rapor, uçakların koltuk aralıklarının, yolcuların bir tehlike anında güvenliğini tehdit edecek kadar sıkışık olduğunu ortaya koydu. 
     Uzmanlar, bu sıkışıklığın, yangın çıkması halinde yolcuların uçağı kısa sürede terketmelerini engelleyeceği uyarısında bulundu. İki koltuk arasındaki mesafenin en az 6-7 santimetre daha fazla olması gerektiğini kaydeden uzmanlar, uzun boylu ve uzun bacaklı yolcuların güvenli biçimde seyahat edebilmesi için bu ek mesafenin 15-18 santime kadar yükseltilmesi gerekebileceğine işaret ettiler. The Times gazetesinin ele geçirdiği raporun İngiliz Sivil Havacılık Dairesi tarafından değerlendirmeye alındığı, uygun bulunması halinde ülkedeki bütün havayolu şirketlerinden koltuk mesafelerinin yeniden düzenlenmesinin istenebileceği belirtiliyor. Bu durumda havayolu şirketlerinin ortalama büyüklükteki bir uçaktan en az 100 koltuk eksiltmek zorunda kalacağına dikkati çeken The Times gazetesi, bunun da uçuş maliyetlerini yükselteceğini ve bilet fiyatlarına yüzde 30 artış olarak yansıyabileceğini bildirdi. 







</TEXT>
</DOC>
