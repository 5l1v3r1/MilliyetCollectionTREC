<DOC>
<DOCNO> 40348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/guncel/gun03.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ANITKABİR büyük tehlike atlattı 
</HEADLINE>
<TEXT>

Anıtkabir, büyük bir tehlikenin eşiğinden döndü. Aslanlı Yol ve Atatürk’ün mezarının bulunduğu mozole 23 Nisan törenlerinde protokolle birlikte çökebilirdi. Çünkü, yolu ve mozoleyi tutan beton direkler tamamen çürümüş 
     ÖNAY YILMAZ İstanbul 

     Anıtkabir, korozyon nedeniyle içten içe çürümüş. Anıtkabir’i ayakta tutan beton direkler tamamen bozulmuş. Anıtkabir’deki korozyonu gideren İzomas Mühendislik Yönetim Kurulu Başkanı Dr. Gürbüz Arıburnu, büyük bir tehlikenin eşiğinden dönüldüğünü belirterek, "Eğer müdahale edilmeseydi Anıtkabir’deki Aslanlı Yol ve Ulu Önder Atatürk’ün mezarının bulunduğu mozole, belki de 23 Nisan 1999’daki törende protokolle birlikte çökebilirdi. Çünkü galerilerin altında yolu ve mozoleyi tutan beton direkler ve duvarlar, tamamen bozulmuş ve çürümüştü. Büyük bir korozyon söz konusuydu" dedi. Aslanlı Yol ile mozolenin altında bulunan galerilerdeki korozyonun giderilmesi işinden 1.5 milyon dolar zarar ettiklerini anlatan Arıburnu, şunları söyledi 
     "Malzemeden kısıtlama yapmamızı istemelerine rağmen biz yapmadık. 1.5 milyon dolar zarar ettik. Şimdi ben Genelkurmay’ı mahkemeye verip dava etsem, bana Anıtkabir’i, Ata’nın mezarını dava etti’ diyecekler. Sırf bundan çekindiğim ve Ulu Öndere duyduğum büyük saygıdan ötürü mahkeme yoluna gitmedim. Malzemeden kısmamı istemelerine rağmen, bunu yapmadığım için vicdanım çok rahat. O büyük adama böyle bir şeyi asla yapamazdım. Zarar ettim ama helal olsun." 
     
     En teknolojik işletme 
     New York’ta geçen yıl yapılan Dünya Kalite Zirvesi’nde altın ödül alan, bu yıl da "en teknolojik" işletme seçilen şirket, 1992 Erzincan depremi sonrası 3. Ordu’nun tüm binalarını, 17 Ağustos depreminin ardından da Aksa, Akal, Kordsa, Beksa, Dusa, Brisa, Philips, Türk Kablo, Petkim, Parksa Hilton Oteli, Pirelli Genel Müdürlüğü binası, Deniz Kuvvetleri lojman binaları, Tügsaş Samsun ve Gemlik, Petkim Yarımca, İzmit Shell iskelelerinin onarım ve güçlendirmesini yaptı. 
     
İstanbul’daki binaların yüzde 90’ı çürük      Bir binanın korozyona uğraması için en az 50 yıl gerekiyor. Türkiye’de ise binalar neredeyse 5 yılda çürüğe çıkıyor 
     İstanbul’da yaklaşık üç bin bina incelediklerini, yüzde 80 - 90’ında korozyon tehlikesi yaşandığını, bunda kullanılan kalitesiz malzemenin yanı sıra nemli iklim koşullarının da rol oynadığını söyleyen Arıburnu, sözlerini şöyle sürdürdü 
     "Bir deprem olursa, insanlar bu binalardan sağlam çıkamaz. Dünyada bir binanın korozyona uğraması için en az 50 yıllık bir süre vardır. Oysa bizde binalar o kadar kötü inşa ediliyor ki, ortalama 5 yılda hemen korozyona uğruyor. Çok yanlış onarım çalışmaları da yapılıyor. Son derece ilkel teknikler kullanılıyor. Birçok kişi binalarındaki çatlakları, deprem çatlağı sanıyor. Deprem çatlağı çapraz olur. Görülen çatlaklar korozyon çatlaklarıdır. Paslanan ve bozulan demirlerin hacmi genişlediği için duvarlarda çatlaklar yaratır." 
     
     Amonyak tankları 
     Arıburnu bu arada, Marmara için en büyük tehlikenin Gemlik’te bulunan, 30 biner metreküplük iki dev amonyak tankı olduğunu söylüyor. Tankların yıkılması halinde çevredeki canlıların yok olacağını söyleyen Arıburnu, "Dünyada amonyak en fazla 5 bin metreküplük tanklarda saklanır" diyor. 
     



 GÜNCEL 


















</TEXT>
</DOC>
