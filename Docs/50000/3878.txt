<DOC>
<DOCNO> 3878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun04.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN'de çalışan 400 kişi güvenlik görevlileri tarafından işten atıldı 
</HEADLINE>
<TEXT>

     Dünyaca ünlü Amerikan haber televizyonu CNN, 400'e yakın elemanını, küçük düşürücü yöntemlerle işten çıkardı. 
     Çeşitli programların yapımında çalışan bazı elemanlar, tazminat karşılığında işten ayrılmayı kabul etmek zorunda bırakıldı. 
     Kısa süre önce, CNN yönetiminden yapılan bir açıklamayla, kadroda ciddi bir indirime gidileceği çalışanlara duyurulmuştu. Ancak kimin işten çıkarılacağı bilinmiyordu. 
     Basına yansıyan haberlere göre, dün işe gelen CNN çalışanlarının bazıları, güvenlik kartlarının artık kapıdan geçmediğini gördü. İçeri girdikten sonra ise, kullandıkları bilgisayarların şifresinin değiştirildiğini, kişisel dosyalarına girme ve e-maillerine ulaşma imkanının kaldırıldığını belirledi. Çalışma masalarındaki telefonların ise bağlantıları kesilmişti. 
     Üniformalı güvenlik görevlileri, işten çıkarılan çalışanların, masalarını toplayarak binayı terketmesine eşlik etti. CNN'in emektar çalışanlarının pek çoğu, küçük düşürücü davranışlar karşısında gözyaşlarını tutamadı. 
     Kovulan bir gazeteci, ''kendimi sanki bir suçlu, yenik düşmüş birisi gibi hissettim. Belki öyleyim de. Ancak burada yıllarca çalıştım. Bu davranışı hak etmemiştim'' dedi. 
     CNN'in de parçası olduğu medya devi TimeWarner'ın, internet şirketi Amerika Online AOL ile birleşmesinin ardından, şirketin personel bakımından küçültülmesine karar verilmişti. AOL-TimeWarner'ın yetkilisi Richard Parsons, bu tür bir azaltma yoluna gitmenin kaçınılmaz olduğunu ancak bunu materyalist bir anlayışla değil, işlevsellik anlayışıyla yaptıklarını söyleyerek, kararlarını savundu. İşten atılan gazeteciler arasında, 1991 yılında Körfez Savaşı sırasında, bir hafta Irak askerleri tarafından esir tutulan gazeteci Greg LaMotte de bulunuyor. CNN'in kurucusu Ted Turner ise, yeni ortaklık şirketinin, dünyanın gördüğü, toplumsal olarak en bilinçli şirket olacağını söyledi. 




</TEXT>
</DOC>
