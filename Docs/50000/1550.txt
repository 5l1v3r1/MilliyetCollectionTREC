<DOC>
<DOCNO> 1550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sontur06.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜ İlahiyat Fakültesi'nde türban yasağı 
</HEADLINE>
<TEXT>

     Marmara Üniversitesi İlahiyat Fakültesi Dekanı Prof. Dr. Zekeriya Beyaz'ın bıçaklı saldırı sonucu yaralanmasının ardından toplanan MÜ Senatosu ve fakülte öğretim üyelerinin ortak kararıyla fakültede türban yasağının uygulanmasına başlandı. 
     Altunizade'de bulunan İlahiyat Fakültesi'ne sabah saatlerinden itibaren gelen öğrenciler, yerleşke girişine asılan ve kılık-kıyafet uygulamasını içeren duyuruyla karşılaştılar. 
     Türbanlı öğrenciler duyuruyu okuduktan sonra okula girmeyerek buradan ayrılırken, duyuruyu fark etmeden içeri girmek isteyenler de kapıda bulunan güvenlik elemanlarınca uyarılarak okula alınmadılar. 
     'İlahiyat Fakültesi Dekanlığı'' imzasıyla asılan duyuruda şöyle denildi 
     'Üniversite Senatosu ve fakülte öğretim elemanlarının yaptığı müşterek toplantıda alınan karar uyarınca, 10 Ocak 2001 tarihinden itibaren, Marmara Üniversitesi Ön Lisans ve Lisans Eğitim-Öğretim ve Sınav Yönetmeliği'nin öğrencilerin kılık-kıyafetiyle ilgili 29 A maddesinin uygulamasına geçilmiştir. Buna aykırı davrananlar fakülte kampusüne kesinlikle alınmayacaktır.'' 
     Duyurunun devamında yer alan ilgili yönetmeliğin 29 A maddesi ise şöyle 
     'Öğrenciler, Marmara Üniversitesi'nin tüm açık ve kapalı alanları ile binaların içinde Atatürk ilkeleri ve inkılaplarına ve Anayasa Mahkemesi kararlarına uygun olarak başı açık, çağdaş giysiler içinde ve görünümde bulunmak zorundadır. Uymayanlar hakkında YÖK Öğrenci Disiplin Yönetmeliği hükümleri uygulanır.'' 
     Bu arada MÜ'nün diğer eğitim birimlerinde geçen yıl başlatılan türban yasağı uygulaması, İlahiyat Fakültesi'nin konumu nedeniyle diğer birimlerle aynı anda yürürlüğe girmemişti. Fakülte Dekanı Prof. Dr. Zekeriya Beyaz da, saldırıya uğradığı gün kılık-kıyafete ilişkin yönetmeliğe uyulması konusunda öğrencilerle konuşuyordu. Öte yandan MÜ İlahiyat Fakültesi'nde çevik kuvvet polislerince alınan önlemler sürerken, öğrenciler yerleşkeye üstleri aranarak alınıyorlar. 




</TEXT>
</DOC>
