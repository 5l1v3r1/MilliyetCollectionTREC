<DOC>
<DOCNO> 23584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/dunya/dun01.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel, "Balkan Siyasi Kulübü"nde 
</HEADLINE>
<TEXT>

     Balkanlar'ın kalkınması ve bölge ülkelerinin Avrupa Birliği ile NATO'ya entegrasyonu için yeni stratejik projeler üretecek ve bu projelerin gerçekleşmesi için lobicilik çalışmaları yapacak olan "Balkan Siyasi Kulübü" yayımlanan bir bildirgeyle dün resmen kuruldu. Bulgaristan eski cumhurbaşkanı Jelu Jelev'in girişimiyle oluşturulan kulübün mimarları arasında 9. Cumhurbaşkanı Süleyman Demirel de yer alıyor. 
     Türkiye, Bulgaristan, Yunanistan, Arnavutluk, Bosna - Hersek, Yugoslavya, Makedonya ve Romanya olmak üzere 8 Balkan ülkesi ile Kosova'dan eski ve yeni ünlü politikacı ve devlet adamlarının oluşturduğu kulübün başkanlığına ilk 3 yıl için, Jelu Jelev oybirliğiyle seçildi. 
     Kulübün kuruluş toplantılarının dünkü son gününde konuşan kurucular kurulu üyesi Demirel, Balkanlar'ın Avrupa'nın ayrılmaz bir parçası olduğunu belirterek, "Bu bölgede ortaya çıkan bunalımları sınırlandırmak yerine kalıcı barışı sağlamalıyız" dedi. Demirel ayrıca, "Aşırı milliyetçilik, çok kültürlü bir Avrupa'nın içinde artık önem ve değerini kaybetti" diye konuştu. 
     Kulüpte Türkiye'yi, Demirel'in yanı sıra TBMM'nin eski başkanı Hikmet Çetin, eski dışişleri bakanı Murat Karayalçın, TBMM Türk - Bulgar Dostluk ve İşbirliği Komisyonu Başkanı Hayati Korkmaz, MHP Manisa Milletvekili Ali Serdengeçti ve Ankara Üniversitesi Öğretim Üyesi Prof. Yahya Sezai Tezel temsil ediyor. 
     



 DÜNYA 










</TEXT>
</DOC>
