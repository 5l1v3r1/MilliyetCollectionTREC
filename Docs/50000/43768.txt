<DOC>
<DOCNO> 43768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/siyaset/asiy.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa rekoru 
</HEADLINE>
<TEXT>

Meclis, 37 maddelik Anayasa değişikliği için umut veren bir başlangıç yaptı. Teklifin maddelere geçilmesine ilişkin ilk gizli oylamada referandumsuz kabul için gerekli 376 oy barajı rahat aşıldı. 
     ANKARA Milliyet 

     TBMM Genel Kurulu’nda Anayasa değişikliği maratonunun ilk günü umut verdi. Cumhuriyet tarihinin en geniş kapsamlı Anayasa değişikliğini oluşturan 37 maddelik teklifin maddelerine geçilmesine ilişkin ilk gizli oylamada, referandumsuz kabul için gereken 376 barajı rahatlıkla aşıldı. Oylamaya katılan 476 milletvekilinden 428’i kabul, 17’si ret oyu verdi. 27 milletvekili çekimser oy kullanırken, 4 oy boş oy çıktı. Teklifin tümü üzerinde yapılan görüşmelerde altı partinin temsilcileri şunları söyledi 
     AKP Grup Başkanvekili Mehmet Ali Şahin Bu Meclis’in 1982 Anayasası’nı değiştiremeyeceği iddiasını çürütmeliyiz. Bunu başarmak onur borcumuzdur. Daha fazla özgürlük ve demokrasi, rejim için tehlike değil, güvence oluşturur. 
     
     Yeni baştan Anayasa 
     SP Grup Başkanvekili Yasin Hatipoğlu 1982 Anayasası tadilatla tamirle adam olacak bir anayasa değildir. Yeni baştan bir anayasa yapmalıyız. Hep korktuk. Korkuları korkutalım. 
     DSP Genel Başkan Yardımcısı Tayfun İçli Yargıtay Başkanı Sami Selçuk’a Bu Meclis Anayasa’yı değiştiremez’ diyerek milletvekillerini küçümseyen yargı mensuplarını kınıyorum. 
     MHP Kilis Milletvekili Mehmet Nacar Toplumsal sözleşme niteliği taşıyan Anayasa değiştirilirken, ülkenin milli birliği dikkate alınmalıdır. 
     
     Onur madalyası 
     ANAP Grup Başkanvekili Beyhan Aslan Cumhuriyet tarihinin en kapsamlı Anayasa değişikliği yapılıyor. Bu, 21. Dönem milletvekilleri için onur madalyasıdır kuşaktan kuşağa övünçle nakledilecek bir olaydır. 
     DYP Amasya Milletvekili Ahmet İyimaya Osmanlı’ya tanzimatı dayatan güç bugün Türkiye’ye Anayasa değişikliğini dayatıyor. Ev ödevi şeklinde değil, millete yaraşır bir Anayasa değişikliği yapılmalıdır. 
     TBMM Anayasa Komisyonu Başkanı Turhan Tayan Komisyonda 37 maddeden 34’ü oybirliği, 3’ü oy çokluğuyla kabul edildi. Bu paket mütevazı, ancak demokratik bir açılımdır, partilerarası uzlaşma kültürünün eseridir. 
     



 SİYASET 











</TEXT>
</DOC>
