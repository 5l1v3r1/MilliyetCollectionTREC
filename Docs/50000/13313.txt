<DOC>
<DOCNO> 13313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sonspo07.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli açıkladı "Transferde iki genç oyucu alacağız" 
</HEADLINE>
<TEXT>

     Fenerbahçe Teknik Direktörü Mustafa Denizli, gelecek sezon transfer yapmalarının son derece uzak bir ihtimal olduğunu, ayrıca buna gerek de bulunmadığını söyledi. 
     Denizli, sarı-lacivertli takımın bu sabah Samandıra Tesisleri'nde yaptığı idman öncesi gazetecilerin sorularını yanıtlarken, ''Gelecek sezon dış transfer yapmamız son derece uzak bir ihtimal, gerek de yok'' dedi. 
     Gelecek sezon için yabancı oyuncu transferini düşünmediklerini kaydeden Denizli, ''Genç oyuncular üzerine kurulu bir transfer politikamız olacak. En fazla 2 oyuncu transfer edeceğiz. Sözleşmesi sezon sonunda bitecek oyuncularla iyi bir anlayış çerçevemiz var. Çok sayıda oyuncumuzun sözleşmesi de devam ediyor. Futbolcularımız Fenerbahçe'den daha iyi şartlar bulacak yer ararlar mı, bilemem. Ama onlarla iyi ilişkiler içindeyiz'' diye konuştu. 
     Mustafa Denizli, takımda bu sezon yer alan 6 yabancı oyuncudan da memnun olduğunu vurgulayarak, gelecek sezon da aynı oyuncularla devam etmek istediğini kaydetti. 
     Denizli, ''Altı yabancı oyuncumuzdan herhangi birisi Fenerbahçe'den gitmek istediğini, makul sebeplere dayanarak söylemezse, hiçbiri takımdan gitmeyecek. Şu anda gitmek isteyen de yok'' dedi. 
     Sarı-lacivertli takımın teknik patronu, ligde önlerindeki 1 ayın kendileri açısından çok önemli olduğunu da vurgulayarak, ''Bu 1 ay bizim için çok önemli'' diye konuştu. 
     Rakiplerinin maçlarının kendileri için önemli olmadığını anlatan Mustafa Denizli, ''Biz kendi işimize bakıyoruz. Önemli olan Fenerbahçe'nin yaptıkları. Şartlar ne olursa olsun, bu dönemi kazanarak atlatmamız önemli'' dedi. 
     Uzun bir sakatlık dönemi geçiren Andersson'un şimdilik yüzde 100 hazır olmasının mümkün olmadığını da ifade eden Denizli, ''Ama düşündüğümüz çizgiye geliyor. Andersson ve Serhat olumlu gelişme gösterdiler'' diyerek sözlerini tamamladı. 




</TEXT>
</DOC>
