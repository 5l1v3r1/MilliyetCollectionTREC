<DOC>
<DOCNO> 23529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sondun11.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ırkçı çatışma 20 yaralı 
</HEADLINE>
<TEXT>

     İngiltere'de, Asya kökenli yabancıların yoğun olarak yaşadığı Manchester kenti yakınlarındaki Oldham kasabasında gece çıkan ırkçı çatışmalarda 20 kişi yaralandı, polis olaylarla ilgili gördüğü 17 kişiyi tutukladı. 
     Olaylar, bir grup İngiliz gencin Asya kökenli bazı kişilerin ev ve işyerlerine saldırılarıyla başladı. Bunun üzerine toplanan 500'e yakın, çoğu Pakistanlı, Asyalı genç de misilleme yapmak üzere İngilizlerin gittiği bazı barlara saldırdı. Olaylarda, molotofkokteylleri kullanıldı. 
     Bazı barların önündeki otomobillerin ateşe verildiğine ve silah seslerinin duyulduğunu belirten bölge polis şefi Eric Hewitt, Asyalıların ev ve işyerlerine yönelik başlatılan ve olayların çıkmasına yol açan ilk saldırıyla ilgili 4 İngiliz gencin tutuklandığını açıkladı. 
     Büyüyen olaylar sırasında tutuklu sayısının 17'ye yükseldiğini bildiren Hewitt, toplam yaralı sayısının da 20 olduğunu kaydetti. Polis şefi Hewitt, bir anda kontrol dışına çıkan olaylar sırasında can kaybından da endişe duyduklarını dile getirerek, ''olayların büyümesine yol açanlara büyük öfke duyuyoruz. Bu kavga can kayıplarına neden olabilirdi'' dedi. 
     Polis yetkilileri, bölgede tansiyonun uzun süredir gergin olduğunu da hatırlatırken, ancak yine de dün iki küçük grup arasında çıkan kavganın nasıl böyle büyük bir çatışmaya dönüştüğünü izah etmekte güçlük çektiklerini belirttiler. 
     Yetkililer, bundan sonra bölgedeki öncelikli hedefin değişik ırklar arasındaki tansiyonu düşürmek ve toplumsal güveni yerleştirmek olacağını da vurguladılar. 
     Oldham bölgesi polis şefi Eric Hewitt, gece yaşanan olaylar sırasında Oldham polisinin büyük kahramanlık gösterdiğini ifade ederek, olayla ilgili soruşturmanın derinleştirilerek sürdürüleceğini ve daha çok kişinin tutuklanabileceğini belirtti. 
     Hewitt, yükselen tansiyon yüzünden kentin bazı bölgelerine kendisine bağlı polis güçlerinin giremediği yolundaki söylentileri de yalanlarken, İngiltere'de resmi tatil günü olan yarın, kentte büyük bir polis gücünün görev yapacağını ve önlemlerin ağırlaştırılarak sürdürüleceğini bildirdi. Olaylar sırasında yaralanan, aralarında polis memurlarının da bulunduğu 20 kişinin hayati tehlikelerinin bulunmadığı kaydediliyor. Ancak bölgede gece boyunca süren çatışmalar yüzünden, aralarında polis araçlarının da bulunduğu çok sayıda otomobil ile işyerinin hasar gördüğü ifade ediliyor. 







</TEXT>
</DOC>
