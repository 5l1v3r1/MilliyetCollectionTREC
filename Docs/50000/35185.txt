<DOC>
<DOCNO> 35185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/guncel/gun11.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Vuralhan çek’ten gözaltına alındı 
     ELVAN EZBER İstanbul 

     Milli Savunma eski bakanlarından Ercan Vuralhan, karşılıksız çek davasından hakkında çıkarılan gıyabi tutuklama kararı nedeniyle dün akşam gözaltına alındı. Vuralhan, dün öğle saatlerinde Korumalar Şube Müdürlüğü’ne başvurarak koruma talebinde bulundu. Hakkında karşılıksız çek keşide ettiği suçlamasıyla İzmir 17. Asliye Ceza Mahkemesi’nce gıyabi tutuklama kararı bulunduğu belirlenen Vuralhan, akşam da Asayiş Şube Müdürlüğü İnfaz Büro Amirliği ekiplerince gözaltına alındı. Geceyi şubede geçirecek olan Vuralhan, bugün adliyeye sevk edilecek. 
     
     Melih Gökçek’in genelev savaşı 
     ANKARA Milliyet 

     Başkentte genelev tartışması yeniden başladı. Valilikçe geçen yıl kapatılmasına karar verilen ancak taşınması için tanınan bir yıllık sürenin önceki gün sona ermesi üzerine Ankara Genelevi’nin kapatılması için FP’li Ankara Büyükşehir Belediyesi harekete geçti. Ankara Büyükşehir Belediye Başkanı Melih Gökçek, genelev tartışmasına "Zaten sokaklarda, otellerde fuhuş var" şeklinde yorum getirdi. Yetkililer, "Ankara genelevi, Genelevlerin Açılmasına Dair Yönetmelikte’ belirtilen hiçbir şarta uymamaktadır" dedi. 
     
     Yunanlılar Türk kaçakçıyı öldürdü 
     YORGO KIRBAKİ Atina 

     Yunan Sahil Güvenlik kuvvetleri dün İstanköy Kos adasına 9 Iraklı kaçak bıraktıktan sonra Türkiye’ye kaçmaya çalışan bir Türk teknesine ateş açtı. Teknede bulunan Oktay Delikbaş 23 adlı Türk vatandaşı açılan ateş sonucu hayatını kaybetti. Yunan makamlarına göre, Delikbaş teknesiyle tehlikeli manevralar yaparak Yunan botundaki güvenlik görevlilerinin hayatını tehlikeye soktu ve bu yüzden tekneye ateş açıldı. Yakalanan Iraklı göçmenler ise İstanköy adasına gelmek için adam başı 2 bin 500 dolar ödediklerini söylediler. 
     
     Kaymakam kendini vurdu 
     FETHİYE DHA 

     Emniyeti açık olarak koltuğun üstüne bıraktığı tabancısının üstüne oturan Fethiye Kaymakamı Cengizhan Aksoy, silahının patlaması sonucu hastanelik oldu. Önceki gece meydana gelen olayda kanlar içinde kalan Aksoy, kaldırıldığı Fethiye Devlet Hastanesi'nde ameliyata alındı. Doktorlar, 4 saat 15 dakika süren bir ameliyatla Aksoy’un kasığından girip bağırsaklarını parçaladıktan sonra midesine saplanan kurşunu çıkarmayı başardılar. Fethiye Kaymakamı Aksoy'un sağlık durumunun iyiye gittiğini öğrenildi. 
     
     MHP’li vekilin evine hırsız girdi 
     HASAN ÖZBEK Isparta 

     MHP Isparta Milletvekili Dr. Osman Gazi Aksoy’un evine hırsız girdi. 
     Isparta Hızırbey Mahallesi’nde oturan Aksoy, önceki gece geç saatte evine geldi. Kapının zorlanarak açıldığını ve dolapların karıştırıldığını gören Aksoy, eve hırsız girdiğini anladı. Yatak odasında bond tipi çanta içinde 13 bin dolar ve 2 bin mark paranın da yerinde olmadığını fark eden Aksoy, polise haber verdi. Evde inceleme yapan polis, yatak odasında parmak izlerine rastladı. Hırsız veya hırsızların yakalanması için operasyon başlatıldı. 
     



 GÜNCEL 














</TEXT>
</DOC>
