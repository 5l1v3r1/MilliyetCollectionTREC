<DOC>
<DOCNO> 11955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/soneko02.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövize talep sürüyor 
</HEADLINE>
<TEXT>

     Türkiye'de enflasyonun düşürülmesini öngören 14 ay süren program döneminde vatandaşın dövize yönelik talebinde bir azalma görülmedi. 
     Merkez Bankası'nın verilerine göre, kur çıpasının uygulanmaya başlandığı Aralık 1999'da 31 Aralık tarihi itibarıyla 34 milyar 930 milyon dolar olan döviz tevdiat hesabı DTH yüzde 16.9 oranında artarak, 29 Eylül 2000 tarihinde en yüksek rakam olan 40 milyar 846 milyon dolara yükseldi. 
     Nakit sıkışıklığına bağlı olarak Ekim ayında gerileme eğilimine giren DTH'ler, mali krizin yaşandığı geçen Kasım ayı sonunda 40 milyar 391 milyon dolara indi. 
     DTH'ler 26 Aralık 2000 itibarıyla 38 milyar 606 milyon dolara, 26 Ocak 2001 tarihi itibarıyla 38 milyar 576 milyon dolara ve önceki programın ana unsuru olan kur çıpası uygulamasının terk edilerek dalgalı kur politikasına geçildiği 23 Şubat 2001 tarihinde de 37 milyar 673 milyon dolara geriledi. Son beş aylık dönemde DTH'lerde bir gerileme yaşanmasına karşın enflasyonun düşürülmesini öngören önceki programın yürürlüğe girdiği 31 Aralık 1999 ile karşılaştırıldığında DTH'lerin 2 milyar 743 milyon dolar arttığı görüldü. 




</TEXT>
</DOC>
