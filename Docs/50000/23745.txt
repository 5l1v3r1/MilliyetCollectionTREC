<DOC>
<DOCNO> 23745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur21.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nda buğday fiyatı için anlaşma yok... 
</HEADLINE>
<TEXT>

     Devlet Bakanı Derviş ile Tarım Bakanı Gökalp'i karşı kraşıya getiren buğday taban fiyatı anlaşmazlığına, Bakanlar Kurulu'nda da çözüm bulunamadı. Derviş'in 160 bin lira önerisi de MHP'li kanadını tatmin etmeyince, karar liderler zirvesine kaldı. 
     Bugünkü Bakanlar Kurulu toplantısının en önemli gündem maddesini oluşturan taban fiyatlar konusunda Devlet Bakanı Kemal Derviş ile Tarım Bakanı Hüsnü Yusuf Gökalp bir kez daha karşı kraşıya geldiler. Derviş, daha önceki 155 bin lira teklifini 160 bin liraya çıkardı. Ancak bazı DSP'li bakanların da desteğini alan MHP kanadı tutumunda ısrar edince anlaşma olmadı. Konu liderler zirvesine kaldı. 
     Bakanlar Kurulu, dün saat 11.00'de, hububat fiyatlarını tesbit etmek amacıyla Başbakan Bülent Ecevit'in başkanlığında toplandı. İki bölüm halinde yapılan kabine toplantısı yaklaşık üç saat sürdü. Birinci bölümünde söz alan Ekonomiden Sorumlu Devlet Bakanı Kemal Derviş, IMF'ye verilen niyet mektubunda belirtilen enflasyon oranı üzerinde fiyat veremeyeceklerini belirterek, hububata 153 ila 155 bin lira arasında bir fiyat önerdi. 
     Ancak MHP'li Tarım Bakanı Hüsnü Yusuf Gökalp, bu rakamların çiftçiyi tatmin etmeyeceğini ifade ederek, 178.200 lirada ısrar etti. Gökalp, farkın dış kredi bulunarak giderilebileceğini, Hazine'den borç değil, garanti istediklerini belirtti. 
     Ecevit sessiz kaldı 
     Başbakan Bülent Ecevit, Bakanlar Kurulu'nun birinci bölümünde Kemal Derviş ile Hüsnü Yusuf Gökalp'in arasındaki fiyat tartışmasına müdahale etmedi. Ancak bazı DSP'li bakanlarla birlikte bütün MHP'li bakanlar Gökalp'i destekledir. DSP'li bakanlardan Şükrü Sina Gürel ve Hikmet Sami Türk, çiftçilerin mağdur olmaması için 'bir orta yol bulunmasını' istediler. 
     Derviş 160 liraya çıktı 
     Verilen aradan sonra tekrar toplanan Bakanlar Kurulu'nun ikinci bölümünde de Devlet Bakanı Derviş, IMF'ye verilen niyet mektubu çerçevesinde kalınmasına ısrar etti. Derviş, ikinci bölümdeki tartışmada hububat fiyatlarının 160 lirayı geçmemesi gerektiğini söyledi. Ancak bu rakam da MHP'li bakanları tatmin etmeyince Bakanlar Kurulu karar almadan dağıldı. 
     Toplantının ardından Bakan Kemal derviş, kendi odasına çekildi. Soruları yanıtsız bırakan ve oldukça gergin olduğu gözlenen Derviş, Hazine kurmaylarıyla toplantı yaptı. 
     Bakanlar Kurulu'nun ardından fiyat tartışması bakan odalarına taşındı. MHP'li bakanlar Başbakan yardımcı Devlet Bahçeli'nin odasında, ANAP'lı bakanlar ise Başbakan Yardımcısı Mesut Yılmaz'ın odasında kendi aralarında değerlendirme yaptılar. 







</TEXT>
</DOC>
