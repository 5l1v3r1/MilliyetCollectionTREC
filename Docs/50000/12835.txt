<DOC>
<DOCNO> 12835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/yasam/yas02.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli kıza infaz 
</HEADLINE>
<TEXT>

Kozyatağı’nda dün inanılmaz bir cinayet işlendi. Eve gelen bir genç, silah zoruyla anneyi dışarı çıkardı. İşletme öğrencisi genç kızı öldürüp, kaçtı... 
     İSMAİL POLAT, M. AKİF ERDEM İstanbul 

     ANKARA Gazi Üniversitesi İşletme Bölümü son sınıf öğrencisi Gaye Deniz Kıvrak 23 , evine zorla giren bir genç tarafından göğsünden vurularak öldürüldü. Polis, genç kızın sevgilisi olduğu öne sürülen Fatih isimli orta boylu, esmer, top sakallı, mavi - beyaz montlu ve 25 yaşlarındaki gencin peşine düştü. 
     AKILLARA durgunluk veren cinayet, dün Kozyatağı’ndaki Yasemin Apartmanı’nda işlendi. Zili çalan bir genç, kapıyı açan emekli öğretmen Şengül Kıvrak’ı silah tehdidiyle çıkardıktan sonra kapıyı kilitledi. Kızını kurtarmak için çırpınan Şengül Hanım, "Eve hırsız girdi" diye bağırarak yardım istedi. 
     SALDIRGANIN bu sırada genç kızın göğsüne dört yastık koyduktan sonra tabancayla ateş ettiği belirtildi. Yardıma gelen komşuları, kapıyı açamayınca, "Polis geliyor" diye bağırdılar. "Polis"i duyunca dışarı çıkan saldırgan, elindeki tabancayı kalabalığa doğrulttu ve, "Yaklaşmayın hem kendimi, hem de sizi vururum" diyerek kaçtı. 
     SALDIRGAN kaçınca telaşla eve giren anne, odada kızını kanlar içinde bulunca sinir krizleri geçirdi. Kanlar içinde Haydarpaşa Numune Hastanesi’ne kaldırılan Üniversiteli Gaye, doktorların tüm çabalarına rağmen kurtarılamadı. Kıvrak ailesinin evine bir süre önce hırsız girdiği öğrenildi. 
     


 YAŞAM 

























</TEXT>
</DOC>
