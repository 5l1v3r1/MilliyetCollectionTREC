<DOC>
<DOCNO> 1890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/soneko11.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ'tan stok eritme atağı 
</HEADLINE>
<TEXT>

     Tofaş Oto Ticaret A.Ş Pazarlamadan Sorumlu Genel Müdür Yardımcısı Murat Selek, düzenledikleri yeni satış kampanyasıyla stokları zararına da olsa eritmeyi ve yeni yıla taze kan ile başlamayı planladıklarını bildirdi. 
     Yazılı bir açıklama yapan Selek, 2000 yılını rekorlarla kapatan sektörün, geçen Aralık ayında ekonomide yaşanan darboğaz nedeniyle, çözüm arayışına girdiğini hatırlattı. 
     Son ayların geleneksel olarak otomobil satışlarının en yüksek noktaya ulaştığı dönem olduğunu belirten Selek, mali piyasalarda yaşanan sorunların, otomotiv şirketlerinin, yılı stok fazlası ile kapatmalarına neden olduğunu bildirdi. Mali piyasalarda yaşanan toparlanma dönemini ihracat planıyla aşmayı hedefleyen Tofaş’ta, bir yandan da iç pazarda tüketicilere cazip fırsatlar sunduklarını dile getiren Selek, "bir daha tekrar edilmeyecek ve kalan stoklarla sınırlı" özel bir kampanya uyguladıklarını kaydetti. 
     Murat Selek, üretimi sürekli kılmayı ve istihdam kaynaklarını ayakta tutmayı amaçladıklarını vurgulayarak, şunları söyledi "Tofaş bayii teşkilatıyla birlikte bir defaya mahsus düzenlediğimiz bu kampanya sayesinde, stokları zararına da olsa eritmeyi, yeni yıla taze kan ile başlamayı planlıyoruz. Otomobili yatırım aracı olarak seçmek isteyenler için bu önemli bir fırsat. Bir daha bu şartları içeren bir kampanya düzenlenmesi söz konusu değildir." 
     Açıklamaya göre, kampanyada, modeline göre taşıt alım vergisi, ek taşıt alım vergisi, yıllık motorlu taşıtlar vergisi Tofaş tarafından karşılanıyor. Ayrıca, tüketicilere 36 aya ulaşan vadelerle ve çok uygun faiz oranlarıyla kredi kullanma imkanı tanınıyor. 
     




</TEXT>
</DOC>
