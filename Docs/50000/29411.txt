<DOC>
<DOCNO> 29411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/siyaset/siy05.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Altan’ın 12 yıl hapsi isteniyor 
</HEADLINE>
<TEXT>

Yazar Ahmet Altan, Silahlı Kuvvetler’i tahkir ve tezyif etmekle suçlanıyor 
     CENNET NAR İstanbul 

     Yazar Ahmet Altan hakkında Aktüel dergisinde yayımlanan iki yazısı nedeniyle "Silahlı Kuvvetler’i tahkir ve tezyif etmek" suçundan 12 yıla kadar hapis istemiyle dava açıldı. 
     İstanbul Cumhuriyet Savcılığı tarafından hazırlanan iki ayrı iddianamede Altan, "Kum Saati" adlı köşesinde yayımlanan "Türkiye’nin bütün generalleri kışlalarınıza dönün" ve "Bu generalleri yargılayın, bu yazarları açıklayın" başlıklı yazılarında Türk Silahlı Kuvvetler’ine hakaretle suçlandı. Suça, derginin sorumlu yazı işleri müdürü Murat Tunalı’nın da iştirak ettiği kaydedildi. 
     
     Andıç da yargılansın’ 
     Altan savcılıktaki ifadesinde, Genelkurmay’da bir grup subayın gazetecileri de kullanmak suretiyle beğenmedikleri şahıslar hakkında iftira kampanyası başlattıklarını ve bunun "Andıç" belgesiyle ortaya çıktığını söyledi. Ahmet Altan, "Bunu kamuoyuna açıkladığım için yargılanmaktayım. Eğer iftira bir suçsa, Andıç grubu olarak bilinen generaller hakkında da işlem gerekir" diye konuştu. 



 SİYASET 














</TEXT>
</DOC>
