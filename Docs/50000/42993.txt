<DOC>
<DOCNO> 42993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun17.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı Schröder "İslam dünyası ile savaş halinde değiliz" 
</HEADLINE>
<TEXT>

     Almanya Başbakanı Gerhard Schröder, Batılı devletlerin İslam dünyasıyla savaş halinde olmadığını söyledi. 
     Schröder, Federal Meclis'te düzenlenen özel oturumda yaptığı hükümet açıklamasında, kendilerine savaş ilan eden teröristlerin cezalandırılacaklarını belirterek, ''Ancak, şunu sıkça vurgulamakta fayda var. Biz herhangi bir devlete karşı savaşmıyoruz. İslam dünyasıyla da savaş halinde değiliz'' dedi. 
     New York ve Washington'daki saldırıların dinlerle bir ilgisi olmadığını, sadece ''vahşi zihniyete'' sahip insanların bir eyleminin söz konusu olduğunu belirten Schröder, ''İnsan yaşamının böyle ürkütücü bir şekilde ihlal edilmesi, her medeni topluma karşı bir savaş ilanıdır'' diye konuştu. 
     Ortadoğu'da barışın sağlanması için her türlü çabayı harcayacaklarını belirten Schröder, Arap dünyasının ılımlı liderleriyle dialoğun sürdürüleceğini, gelecek hafta Mısır Cumhurbaşkanı Hüsnü Mübarek'in de Berlin'e geleceğini söyledi. 
     Schröder, Almanya'nın, uluslararası terörizmle mücadelede ''askeri riskler'' üstlenmeye hazır olduğunu kaydederek, ''Ancak, alınacak kararları sadece askeri önlemlerle sınırlamak çok büyük bir hata olacaktır. Almanya maceraya atılmaya hazır değildir. ABD de itidalli davranarak, Almanya'dan böyle bir talepte bulunmuş değildir''diye konuştu. 
     Tüm NATO üyesi ülkelerin ''ahlaki ve siyasi dayanışma'' gösterdiklerine dikkat çeken Schröder, ''Henüz ABD'nin, NATO ortaklarından nasıl bir destek beklediğini bilmiyoruz'' dedi. 
     Almanya'nın bugüne kadar aldığı güvenlek önlemlerini de tekrarlayan Schröder, göç, mülteci ve uyum konularında da geleceğe yönelik yeni düzenlemeler yapacaklarını söyledi. 
     Schröder, Alman halkının terör endişelerini de anlayışla karşıladığını, bunu gidermek için her türlü önlemi alacaklarını belirterek, ''Bu yeni yüzyılın başlangıcında Almanya doğru taraftadır. Yani tüm insanların haklarının korunduğu tarafta. İnsan onuru, özgür demokrasi ve hoşgörü, terörizmle mücadelede en güçlü yanımızdır'' diye konuştu. 







</TEXT>
</DOC>
