<DOC>
<DOCNO> 36628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur13.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Genelkurmay'ın açıklamaları kaygı verici." 
</HEADLINE>
<TEXT>

     Başbakan Bülent Ecevit, Milli Güvenlik Siyaset Belgesi'ni güncelleştirme çalışmalarının Milli Güvenlik Kurulu'nun MGK son haftalarda sonuçlandırdığı bir konu olduğunu belirterek, ''Sorun, en yüksek devlet düzeyinde bağlanmış olmaktadır. Onun için neyin tartışıldığını anlayabilmiş değilim'' dedi. 
     Başbakan Ecevit, NTV'de katıldığı canlı yayında soruları yanıtladı. Ulusal güvenlik tartışması ile ilgili soru üzerine Ecevit, şunları kaydetti 
     ''Başbakan Yardımcısı Sayın Mesut Yılmaz'ın konuşmasında ulusal güvenlik kavramının yeniden ele alınmasını önermesi, benim için şaşırtıcı oldu. Çünkü, Milli Güvenlik Siyaset Belgesi'ni güncelleştirme çalışmaları, MGK'nın son haftalarda zaten ele aldığı, sonuçlandırdığı bir konudur. Şu günlerde de ilgili devlet kuruluşlarının katılımıyla uygulamaya ilişkin bütün ayrıntılar saptanacaktır. Böylece, sorun en yüksek devlet düzeyinde bağlanmış olmaktadır. Onun için neyin tartışıldığını anlayabilmiş değilim.'' 
     Siyasi ve ekonomik istikrarsızlık nedeniyle irtica ve bölücü terörün yükselişe geçtiği yönündeki haberlerle ilgili değerlendirmesinin sorulması üzerine de Ecevit, ''Bana gelen devlet istihbarat raporlarında böyle birşey söz konusu değil. Aksine, özellikle eğitim alanında yaptığımız reformların etkisiyle irticanın etki alanı büyük ölçüde daralmıştır. Burada bir değişiklik gösteren işaretler de bana intikal etmiş değildir'' diye konuştu. 
     Genelkurmay Başkanlığı'nın açıklamasında ekonomik eleştirilerin de bulunduğunun ifade edilmesi üzerine Ecevit, şöyle konuştu 
     ''Genelkurmay'ın açıklamalarında yalnızca Sayın Mesut Yılmaz'a değil, genellikle hükümete ve siyasete yönelik üzücü bazı gözlemler, iddialar da yer alıyor. O bakımdan tabii kaygı duymak doğaldır. 
     Genelkurmay'ın özellikle ekonomiyi iflas noktasında göstermiş olması benim için şaşırtıcı oldu. Hiçbir devlet, ekonominin sorunlarıyla ilgili bu tabiri kullanmamıştır. Bunun bir talihsiz ifade olduğunu düşünüyorum.'' 
     Ecevit, bir soru üzerine, Başbakanlık'taki Avrupa Güvenlik ve Savunma Kimliği toplantısına katılan Genelkurmay İkinci Başkanı Orgeneral Yaşar Büyükanıt ile toplantının ardından kısa bir görüşme yaptığını kaydetti. Ecevit, ''Orgeneral Büyükanıt ile kısa bir görüşme yaptım. Son polemiklerle ilgili konulardan duyduğum kaygıyı kendisine sundum''dedi. 
     Başbakan Ecevit, askeri kanadın AB konusunda bir ''direniş içinde'' olup olmadığının sorulması üzerine de, ''Hayır, AB'ye karşı ima yoluyla bile askeri kanattan, Genelkurmay'dan böyle bir tepki gelmiş değil'' dedi. 
     Ecevit, toplumun geniş kesimleri gibi askeri kanadın da AB'ye tam üyelik konusunda büyük yararlar gördüğünü ifade ederek, ''Türkiye'nin AB üyeliğini toplumun geniş kesimleri gibi Genelkurmay da yürekten benimsiyor. Bunun Türkiye için kaçınılmaz yararları olduğunu düşünüyor'' diye konuştu. Ecevit, Türkiye'nin AB'ye tam üyelik yolunda bir tıkanıklıkla karşılaşılabileceği yolundaki kaygıları paylaşmadığını söyledi. 
     TBMM'nin tatili sona erdikten sonra ilgili yasaların da ele alınacağını kaydeden Ecevit, ''Ulusal programda bizim tam üyelik yolunda atmamız gereken adımların hepsi yer alıyor. Bunlara hükümet ortakları arasından, kamuoyundan en küçük bir tepki, itiraz gelmedi'' dedi. 
     Bu konuda yapılacak yasal düzenlemelerle ilgili bir gecikmenin de söz konusu olmadığını anlatan Ecevit, şöyle konuştu 
     ''Zaten, anayasa görüşmeleri, ancak Meclis'in 17 Eylül'de başlayacak olan özel oturumunda ele alınacak. Onun dışında diğer konular da zaten koalisyon hükümetinin ortakları tarafından onaylanmıştır. Aramızda herhangi bir ihtilaf olabileceğine ihtimal bile vermiyorum. 
     Tabii, bazı ifadelerle ilgili eleştiri ve tartışmalar olacaktır. Çok doğaldır. Çünkü, son derece hassas konular, ama ulusal programa bütün koalisyon ortağı partiler içtenlikle katılmışlardır. Bunların gerektirdiği yasama çalışmalarına da katılma iradesini belli etmişlerdir. Tabii, ilerisiyle ilgili kehanette bulunmak istemem. Fakat, şu ana kadar ortada bulunan bütün göstergeler bu konuda herhangi bir sorunla karşılaşmayacağımızı belli ediyor.'' 







</TEXT>
</DOC>
