<DOC>
<DOCNO> 32784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/siyaset/siy04.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington memnun 
</HEADLINE>
<TEXT>

ABD’de Devlet Bahçeli ile Kemal Derviş’i aynı masada gösteren güven pozu, olumlu bulundu 
     Yasemin ÇONGAR WASHINGTON 

     Enis Öksüz’ün hükümetten ayrılması, ABD’deki Türkiye gözlemcilerini memnun etti. Bu memnuniyetin iki ana nedeni var. İlki, sadece IMF ve Bush yönetimi kaynaklarının değil, New York merkezli yatırım çevrelerinin de dile getirdiği "güven unsuru." Bu görüşe göre, Öksüz’ün "Ulaştırma Bakanı" sıfatıyla özellikle Türk Telekom yönetim kurulunun oluşması sürecinde oynadığı rol, piyasalarda Türk hükümetinin iktisadi programı uygulamadaki istekliliği ve kararlılığı konusunda ciddi soru işaretleri yaratmıştı. Telekom atamalarının Niyet Mektubu’na aykırı biçimde yapılmasıyla, IMF ve Dünya Bankası kredilerinin askıya alınmasında Öksüz’ün etkisi tek başına belirleyici olmasa bile, "simge" olmuştu. Şimdi Öksüz’ün hükümetten istifası da, piyasalara yeniden güven aşılanması açısından "simgesel" önemde, olumlu bir adım sayılıyor. 
     Washington’daki yetkililere göre, daha önce ANAP’lı Yüksek Yalova’nın istifası gibi, Öksüz’ün istifası da, koalisyon hükümetinin programı uygulamak için gerekirse, bu uygulamaya direnen üyelerinden vazgeçebildiğini piyasalara göstermesi bakımından önemliydi. 
     ABD’deki gözlemcilerin, bu son istifa kararından duydukları memnuniyetin ikinci nedeni ise, Öksüz’le ilgili izlenimleri aşıyor ve esasen MHP’nin koalisyondaki rolünü, özel olarak da Başbakan Yardımcısı Devlet Bahçeli’nin tavrını yansıtması bakımından önemseniyor. Bush yönetiminin yetkilileri de, IMF personeli ve yöneticileri de, Bahçeli’ye bakınca bir tür "kapalı kutu" gördüklerini söylüyorlar. MHP liderinin iktisadi programa sahip çıkma kararlılığını tartmakta zorlanıyorlar. İşte şimdi Öksüz’ün istifası, bu çevrelerde, "Bahçeli, son tahlilde piyasaların tepkisine duyarsız kalmayacağını, bir anlamda partisinin ve hükümetin siyasi geleceğini de programın başarısına bağlı gördüğünü yansıttı" yorumuna yolaçtı. Aynı şekilde, dün Bahçeli ile Kemal Derviş’i aynı masada gösteren "güven pozu" da, "olumlu" sayıldı. Zira IMF’ye göre, piyasalar, Türkiye’deki programın başarısı bakımından en fazla güvendikleri isim olan Derviş’in, MHP lideriyle çatışma halinde olduğu haberlerinden olumsuz etkileniyor. Washington’un şimdiki beklentisi, koalisyonun programa sahip çıktığına ve bu konuda kendi içindeki kavgaları aştığına ilişkin yeni jestler yapması. İktisadi konularda her kafadan bir ses çıkmasının önleneceği umuluyor ve bu açıdan özellikle MHP liderine görev biçiliyor. 



 SİYASET 













</TEXT>
</DOC>
