<DOC>
<DOCNO> 33452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sondun10.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylı Genova zirvesi bitti, işte hasarın bilançosu... 
</HEADLINE>
<TEXT>

     İtalya, Genova kentinde 20-22 Temmuz arasında yapılan G-8 zirvesinin organizasyonu için 300 milyar liret yaklaşık 185 trilyon lira harcadı. 
     Zirvenin yapıldığı Düklük Sarayı'nda hazırlıklar, kentte restorasyon, heyetlerin konuk edilmesi, personel ve güvenlik ekiplerine yapılan harcamalar katıldığında, hükümetin toplam harcamasının 300 milyar lireti bulduğu bildirildi. 
     G-8 zirvesi dün tamamlansa da, hükümetin harcamalarına devam etme zorunluluğu doğdu. Zira göstericiler ile güvenlik güçleri arasında çıkan çatışmalar sırasında meydana gelen hasarın bilançosu ağır. Cenova Belediyesi'nce açıklanan rakamlara göre, 24'ü yakılmak üzere 83 otomobil, 41 mağaza, 34 banka, 9 postane, 16 benzin istasyonu, 6 süpermarket, 6 otobüs durağı, 9 telefon kabini, 23 işaret levhası ve 22 büyük çöp kutusu zarar gördü, 8 kamu ve özel kurum faaliyet gösteremeyecek hale geldi. 
     Kentin Belediye Başkanı Giuseppe Pericu, kentte meydana gelen hasarın giderilmesi için hükümetin 10-15 milyar liret yaklaşık 7-10 trilyon lira arasında yardım yapacağını açıklamıştı. Hasar hakkında kesin bir rakam verilmezken, basında bu rakamın 50 milyar lireti bulduğu yazıldı. Ancak bazı kaynaklar, basının verdiği rakamın 3-4 katını bile telaffuz ediyor. 
     Zirveye katılan 8 ülkenin liderleri hakkında verilen ilginç notlarda ise, liderler ve heyetlere yemek hizmeti için 250 personelin çalıştığı, 3 günde 120 kilo makarnanın tüketildiği ifadesi göze çarptı. 
     
     






</TEXT>
</DOC>
