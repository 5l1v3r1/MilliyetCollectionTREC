<DOC>
<DOCNO> 25989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/guncel/agun.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aç kalmamak için hap’ı yutuyorlar 
</HEADLINE>
<TEXT>

Evine ekmek götürmekte zorlanan bazı vatandaşlar, tek varlıkları olan sağlıklarını tehlikeye atıp yeni ilaçlara kobaylık yapıyor 200 dolar karşılığında haftalarca ilaç içen insan kobaylar’dan biri olmak için şu anda check - up'ları yapılmış 300 gönüllü sırada... 
     ESRA KURT İstanbul 

     Ekonomik krize karşı ek geçim kaynakları arayan vatandaşlardan bazıları, çareyi "kobay" olmakta buldu. Uzmanlar, kobaylığın kazanç kapısı olamayacağını belirtse de, geçen yıl 175 dolar karşılığında 36 kişi, 200 dolar karşılığında da 24 kişi gönüllü kobay olarak klinik çalışmalara katıldı. Bin kişi arasından seçilen ve check - up'ları yapılan 300 gönüllü de kobay olmak için sırada bekliyor. 
     
     Sadece ilaç deneniyor 
     "İnsan kobaylar" üzerinde eczanelerde satılan patentli ilaçların eşdeğeri olarak üretilen yerli ilaçları denediklerini belirten Erciyes Üniversitesi Tıp Fakültesi'nden Hakan Çetinsaya ve Prof. Dr. Aydın Erenmemişoğlu, "Şu ana kadar 200 denekte yaptığımız 13 - 14 biyo- eşdeğerlik çalışmasında ağrı kesici, antibiyotik, anti depresan, alerji ilaçları ve mide ülseri tedavisinde kullanılan ilaçlar denedik" dedi. 
     
     200 milyonu 3 ayda alıyorlar 
     İlaç deneyleri için verilen ücretin süreye göre belirlendiğini kaydeden Erenmemişoğlu, "Üç aylık çalışmalara katılanlara 200 dolar ödeniyor" dedi. İlaçlar, biyoeşdeğerlik araştırmasının ardından, sağlıklı ve hasta denekler üzerinde de deneniyor. Faz denilen bu çalışmalar İstanbul, Ankara ve İzmir'de yapılıyor. Kayıtlara bakıldığında 1999 - 2001 Nisan tarihlerinde bu çalışmalar için 244 başvuru yapıldığı görülüyor. 
     
     FAZ çalışmasında neler yapılıyor 
     FAZ1 İlk kez üretilen ilacın "sağlıklı" insanlarda denenmesi. Türkiye orijinal molekülden ilaç üretmediği için, şimdiye kadar yapılmadı. 
     FAZ2 İlacın sınırlı sayıda "hasta denek" üzerinde denenmesi. Örneğin az sayıda tansiyon hastası üzerinde tansiyon ilacı denenmesi. Bu da Türkiye'de fazla yapılan bir çalışma değil. 
     FAZ3 İlacın "hasta" grupları üzerinde denenmesi. 
     FAZ4 Piyasadaki ilaçların "kıyaslama" yöntemiyle denekler üzerinde denenmesi. Örneğin ağrı kesici Apranaks ile Aspirin'in etki gücünün ölçümü. 
     
     Türkiye’de kaç faz çalışması yapıldı 
     Faz çalışmaları İstanbul, Ankara, İzmir'deki eğitim hastanelerinde yapılıyor. 1999 - 2001 Nisan tarihlerinde Etik Kurul'a başvuru sayısı 244. Başvuruların Faz'lara göre dağılımı ise şöyle 
     Faz1 Yok 
     Faz2 8 
     Faz3 126 
     Faz4 110 
     
     Önce protokol imzalıyorlar... 
     İnsan deneklerin ücreti, ilaç firmaları, klinik merkezi ile denekler arasında yapılan protokol ile belirleniyor. Deneme öncesinde bütün denekler sigortalanıyor. Protokole tazminat hükmü de koydurulabiliyor. Çünkü, ilaç araştırmalarının hepsinde, teorik olarak ölüm riski bulunuyor. Deneyin içeriği konusunda deneklerin doğru bilgilendirilmeleri büyük önem taşıyor. Denek, istediği zaman çalışmadan çıkabiliyor. 
     



 GÜNCEL 













</TEXT>
</DOC>
