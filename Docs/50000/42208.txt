<DOC>
<DOCNO> 42208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur21.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den ek önlemler... 
</HEADLINE>
<TEXT>

     Türk Hava Yolları'nın THY , ABD'deki terörist saldırılardan sonra, bu ülkeye yapılacak seferler başta olmak üzere uçaklarında yeni önlemler aldığı bildirildi. 
     THY Tanıtım ve Halkla İlişkiler Başkanı Faik Akın, gazetecilere yaptığı açıklamada, ABD'de meydana gelen son terör eylemlerinden sonra dünyadaki tüm havayolu şirketlerinde yeni önlemler zincirinin ortaya çıkacağını ve yeni bir güvenlik anlayışının oluşacağını söyledi. 
     Terör olaylarına karşı yıllardır hazırlıklı bulunan Türkiye'nin havalimanlarında ve uçaklarda alınan güvenlik önlemlerinin ABD'dekilerin çok ilerisinde olduğunu kaydeden Akın, şöyle devam etti 
     ''Ancak ABD'de onbinlerce kişinin ölümüyle sonuçlanan terör eylemlerinden sonra, uçaklarımızda uygulamaya koyacağımız yeni güvenlik önlemleri var. Bunların neler olduğunu kamuoyuna açıklarsak o zaman önlem olmaktan çıkar. Hiçbir risk gözardı edilmeyecek. Alınan tedbirler, önce ABD'ye sefer yapan uçaklarımızda uygulanacak. Daha sonra tüm uçaklarımızda yaygınlaştırılacak.'' 
     Amerikan Sivil Havacılık Dairesi'nin de, FAA bu olaydan sonra geleceğe yönelik olarak ''Uçaklarda silahlı adam bulundurulması'', ''Yolcuların el bagajlarıyla uçağa binmemesi'', ''Kaptan kabinine tuvalet konulması, kokpit kapısının kilitlenmesi'' gibi fikirler üreterek, yeni güvenlik önlemleri alma peşinde olduğunu anlatan Akın, ancak bunların ''karar değil, düşünce aşamasında'' olduğunu bildirdi. 
     FAA'nın bu konuda alacağı önlemleri daha sonra tüm dünya havayollarına ileteceğini anlatan Akın, şu ana kadar FAA tarafından alınmış yeni bir kararın kendilerine duyurulmadığını söyledi. Türkiye'deki havalimanlarında alınan önlemlerin çoğu zaman yolcular tarafından abartılı bulunduğuna ve şikayet konusu olduğuna da işaret eden Akın, ancak yaşanan son olaylarla bu önlemlere ne kadar ihtiyaç duyulduğunun ortaya çıktığını sözlerine ekledi. 
     Sivil Havacılık Genel Müdürü SHGM Topa Bilgettin Toker de, Türkiye'deki havalimanları ve uçaklarda uygulanan güvenlik önlemlerinin yeterli olduğunu, ancak şekil değiştiren terörizmle ilgili birtakım kararların alınması gerektiğini söyledi. Havayolu şirketlerinin kendi içinde bir güvenlik birimi oluşturmasını düşündüklerini ve bu konuda bir çalışma yapıldığını anlatan Toker, şöyle konuştu 
     ''Bu ayın 24'ünde yapılacak uluslararası bir sivil havacılık toplantısında da, bu konuda önemli kararlar çıkabilir. Bizim teşkilat yapısı içinde havalimanlarımız gerçekten güvenli. Birimlerimiz güvenlik açısından son derece titiz çalışıyor. Bu konuda pek bir endişemiz yok, ancak uçağa girecek materyaller konusunda herhalde birtakım tedbirler alınacak ve bu tedbirleri tüm dünya ülkeleri uygulayacaktır. Ayrıca, uçak imalatçılarına da bu konuda düşen önemli görevler vardır. Bizim de bu konuda önerilerimiz olacaktır.'' 






</TEXT>
</DOC>
