<DOC>
<DOCNO> 38486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sontur09.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselilere sınıf geçme affı çıktı... 
</HEADLINE>
<TEXT>

     Milli Eğitim Bakanlığı, başarısız liselilere "Sorumlu Geçme Affı" getirdi. Bakanlık 9'uncu sınıflarda başarısız olan 156 bin öğrenciden yaklaşık 75 binine sorumlu geçme olanağı verdi. 
     Bir desten başarısız olan öğrenci not ortalamasına bakılmaksızın, iki dersten başarısız olan öğrenci ise not ortalamalarına bakılarak sorumlu olarak 10'uncu sınıfa geçebilecek. 
     Milli Eğitim Bakanı Metin Bostancıoğlu, düzenlediği basın toplantısında sınıf tekrarı yapmak zorunda kalan 9'uncu sınıf öğrencilirene ilişkin yeni kararı açıkladı. 
     Bostancıoğlu, sınıf geçme yönetmeliğinin 36'ncı maddesinde Talim Terbiye Kurulu Başkanlığı'nca değişiklik yapıldığını ve kendisinin de bu değişikliğe onay verdiğini bildirdi. 
     2000-2001 öğretim yılı sonunda Fen liseleri, Anadolu liseleri, Anadolu öğretmen liselerinde sınıf geçme barajının yüzde 94-99 düzeyinde bulunduğunu kaydeden Bostancıoğlu, genel liselerde ise 9'uncu sınıflarda başarı oranının yüzde 58'de kaldığını söyledi. 
     Sınıf tekrarı yapmak zorunda kalan öğrencilerin yüzde 2'sinin devamsızlıktan başarısız olduğunu kaydeden Bostancıoğlu, toplam başarısız öğrenci sayısının da 156 bin düzeyinde bulunduğunu belirterek şöyle konuştu 
     "Bu rakamlar yüksektir. Sebeplerini araştırdık, gördük ki hem Milli Eğitim Bakanlığı'nın hem de anne babaların yönlendirmesinde yanlışlıklar var. Rehberlik ve yönlendirme çok önemlidir. Bazıları beyinleri ile bazıları parmak uçları ile başarırlar. Çocuklarımızı yeteneklerine göre yönlendirmeliyiz. Veliler çocuğum hakim olsun doktor olsun anlayışıyla yanlış yönlendirme yapınca çocuklarda başarısız oluyor" 
     Bostancıoğlu, ayrıca genel liselerde Türk Dili ve Edebiyatı ile diğer lise türlerinde belirlenen bölüm derslerinden başarısızlık halinde sınıf tekrarı öngören düzenlemeyide incelediğini ve bunu mantıklı bulmadığını kaydederken, "Öğrenci 12-13 dersten başarılı oluyor. Kendini ifade edebiliyor. Ama tek bir dersten başarısız olunca bütün derslerden başarısız sayılıyor. Tabiki Türkçe'yi, şiiri, romanı, hikayeyi çocuklarımıza en iyi şekilde öğreteceğiz ama bunu da düzeltmeliyiz. Bu görüşümü Talim ve Terbiye Kurulu Başkanlığı'na ilettim. Onlarda konuyu incelediler" diye konuştu. 
     Bostancıoğlu'nun onay verdiği düzenlemeyle yönetmelikte 10'uncu sınıftan 11'inci sınıfa geçişte tanınan sorumlu geçme hakkı, 9'uncu sınıftan 10'uncu sınıfa geçişlerde de verildi. 
     Buna göre, tek bir dersten başarısız olan öğrenciler yıl sonu başarı ortalamasına bakılmaksızın en fazla iki dersten başarısız olan öğrencilerden ise yıl sonu başarı ortalamaları genel liseler ile meslek liselerinde 2.00-2.49 anadolu liseleri, anadolu güzel sanatlar liseleri, anadolu öğretmen liseleri ve yabancı dil ağırlıklı liselerde 2.50-2.99, fen liselerinde ise Türk Dili ve Edebiyatı ile fen ve matematik grubu derslerinin yıl sonu notlarının ağırlıklı ortalamasının 3.00-3.49 olanlar başarısız oldukları derslerden sorumlu olarak bir üst sınıfa geçebilecek. 







</TEXT>
</DOC>
