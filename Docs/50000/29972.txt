<DOC>
<DOCNO> 29972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sontur09.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan sendikacıları Başbakana götürdü... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, koalisyonu oluşturan siyasi partilerin liderlerinin, çalışma hayatıyla ilgili yasa tasarılarının çıkarılması konusunda siyasi iradelerini koyacaklarını ifade ettiklerini söyledi. 
     Okuyan beraberinde Türk-İş Genel Başkanı Bayram Meral, Hak-İş Genel Başkanı Salim Uslu, DİSK Genel Başkanı Süleyman Çelebi ve TİSK Başkanı Refik Baydur ile Başbakan Bülent Ecevit, Başbakan Yardımcısı Devlet Bahçeli ve Mesut Yılmaz'ı ziyaret etti. 
     Okuyan, Başbakanlık Merkez Binası'ndaki ziyaretlerin ardından beraberindeki işçi ve işveren konfederasyonlarının genel başkanları ile gazetecilere açıklamalarda bulundu. 
     Liderlere, çalışma hayatıyla ilgili bazı sorunları götürdüklerini kaydeden Okuyan, ''2821, 2822 sayılı yasalar, 1475 Sayılı İş Kanunu, Hava-İş, Deniz-İş kanunları dahil olmak üzere çalışma hayatını ilgilendiren tüm yasaları, ILO sözleşmeleri genel çerçevesi içerisine, AB norm ve standartlarına uygun, çağdaş bir yasaya dönüştürmek yönünde aldığımız karar gereğince bu kararı fiiliyata döküyoruz'' diye konuştu. 
     Bu konuyla ilgili yapılan çalışmalar sonucunda geçen hafta bir protokol imzalandığını anımsatan Okuyan, protokol çerçevesinde geçtiğimiz Cumartesi günü konfederasyon genel başkanları ile bir toplantı gerçekleştirdiklerini söyledi. Bu protokole uygun biçimde çalışmaları başlattıklarını belirten Okuyan, Başbakan ve Başbakan yardımcılarına bu çalışmalar hakkında bilgi sunduklarını kaydetti. 
     Okuyan, 3 işçi konfederasyonunun genel başkanlarının hazırladığı ortak metin bulunduğunu da belirtti. 
     Okuyan, bugünkü görüşmelerde, reel sektörün sıkıntıları, bunların giderilmesi, işsizliğin önlenmesi gibi konular dahil olmak üzere sıkıntıları görüştüklerini dile getirerek, özelleştirme sonucu işten çıkarılan işçilerin durumlarının da değerlendirildiğini bildirdi. 
     Bir gazetecinin görüşmelerde asgari ücret konusunun gündeme gelip gelmediğini sorması üzerine, Okuyan, şöyle konuştu 
     ''Arkadaşlarımızın getirdiği SSK pirim tavanları ile ilgili sorun, iş güvencesi, kıdem tazminatı, esneklik, hepsi dahil olmak üzere bu sorunların üzerinde bir çözüm arama noktasında, kendi aramızda gerçekleştirdiğimiz konsensüs ile bu noktada hükümetten siyasi iradenin konulması talebini Sayın Başbakan ve sayın başbakan yardımcılarına arz ettik. Hem Başbakan hem başbakan yardımcıları bu çalışmalarımızın sonucunda da bu yasayı en kısa sürede hazırlayıp yılbaşına kadar da çalışma hayatıyla ilgili demin arz ettiğim yasaların tamamının çıkması noktasında siyasi iradeyi koyacaklarını bizlere ifade ettiler. Bu çalışmalarımızı şu andan itibaren daha hızlandıracağız. Arkamızda da siyasi iradenin olduğunu hissederek, çalışmalarımızı hızlandıracağız.'' 
     Bu arada Türk-İş Yönetim Kurulu'nca Başbakan ve Başbakan yardımcılarına ''işçilerin acilen çözüm bekleyen sorunlarına ilişkin''bir metin sunuldu. 
     Metinde, kriz nedeniyle birçok işyerinin kapandığı veya küçüldüğü, her gün on binlerce kişinin işsiz kaldığı belirtilerek, hükümetten, üretken işletmeleri ve işçileri koruyucu bir politika izlemesi istendi. 







</TEXT>
</DOC>
