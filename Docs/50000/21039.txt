<DOC>
<DOCNO> 21039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur05.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya çamur yağdı 
</HEADLINE>
<TEXT>

     Antalya'nın Alanya, Manavgat ve Gazipaşa ilçelerine, çamurla karışık yağmur yağdı. 
     Meteoroloji yetkililerinden edinilen bilgiye göre, Afrika'dan gelen alçak basınç sisteminin etkisiyle taşınan tozlar, yağışla birlikte çamura dönüştü. Alanya, Manavgat ve Gazipaşa ilçelerinde, dün gece başlayan çamurla karışık yağmur, sabaha kadar sürdü. Yetkililer, yörede bu yıl 6. kez çamurla karışık yağmur yağdığını belirttiler. Alanya Belediye Başkanı Hasan Sipahioğlu, çamurla karışık yağmurun ardından, ilçe sokaklarının yer yer çamurla kaplandığını belirterek, belediye ekiplerinin temizlik çalışmalarına başladıklarını bildirdi. Meteoroloji yetkilileri, dün geceden bu yana bölgede metrekareye 28 kilogram yağış düştüğünü, yağışların bugün de etkili olarak devam edeceğini, yarın öğleden sonra güneşli günlerin geri geleceğini bildirdiler. 







</TEXT>
</DOC>
