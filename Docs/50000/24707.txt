<DOC>
<DOCNO> 24707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sontur05.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye müfettişleri, Beyaz Enerji soruşturmasını emniyette yapıyor 
</HEADLINE>
<TEXT>

     Bazı enerji ihalelerinde yolsuzluk ve usulsüzlük yapıldığına dair iddialar üzerine başlatılan ve ''Beyaz Enerji'' adı verilen soruşturma kapsamında maliye müfettişleri çalışmalarını Ankara Emniyet Müdürlüğü'nde sürdürüyor. 
     Devlet Güvenlik Mahkemesi Savcısı Talat Şalk'ın talimatıyla Ankara Emniyet Müdürlüğü'nde bu hafta çalışmaya başlayan maliye müfettişleri için Kaçakçılık ve Organize Suçlar Şube Müdürlüğü'nde bir oda tahsis edildi. Maliye Bakanlığı'nda görevli olduğu bildirilen 5 müfettişin çok sayıda koliye konularak emniyete getirilen belgeleri ve ihale dosyalarını inceledikleri bildirildi. 
     Çalışma kapsamında Savcı Talat Şalk'ın da zaman zaman Ankara Emniyet Müdürlüğü'ne gelerek bilgi aldığı kaydedildi. Jandarma Genel Komutanlığı Kaçakçılık ve Organize Suçlar Daire Başkanlığı'nın soruşturmanın başında görev aldığını belirten bir yetkili, ''Müfettişler niçin Ankara Emniyet Müdürlüğü'nde çalışıyor '' şeklindeki sorusuna şu yanıtı verdi 
     ''Sayın Savcı öyle uygun görmüş. Güvenilir ve gözden ırak bir mekan olarak da Ankara Emniyet Müdürlüğü'nü tercih etmişler. 
     Soruşturmanın polisle bir ilgisi yok. Ankara Emniyet Müdürlüğü sadece bir oda ve telefon tahsis etti. Emniyet personeli çay, kahve ikramı hariç bu soruşturmanın dışında.'' 
     DGM Savcısı Cengiz Köksal'ın yürüttüğü ''Mavi Akım'' soruşturmasının polis aracılığıyla yürütülmesine dair her hangi bir talimat almadıklarını da belirten Ankara Emniyet Müdürlüğü'nden bir yetkili ise, ''Jandarma Botaş'ta belge toplanmasına, biz de TEAŞ'ta bazı belgelerin toplanmasına yardım ettik. Soruşturmaya kimin bakacağına Savcı Bey henüz karar vermedi'' dedi. 







</TEXT>
</DOC>
