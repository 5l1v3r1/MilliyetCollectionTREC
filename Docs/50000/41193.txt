<DOC>
<DOCNO> 41193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/guncel/gun03.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
EVDEN JANDARMAYA GİDİYORUM’ DİYE ÇIKTI 
</HEADLINE>
<TEXT>
Nişanyan cezaevinde 
Şirince evlerini turizme kazandıran Sevan Bedros Nişanyan SİT Yasası'na muhalefetten tutuklandı 
     MACİT SEFİLOĞLU İzmir DHA 

     İzmir'in Selçuk ilçesine bağlı eski Rum köyü Şirince'nin turizm açısından tanıtımında önemli rol oynayan Ermeni asıllı Sevan Bedros Nişanyan, restore edip turizme açtığı tarihi evlerde SİT Yasası'na aykırı davrandığı iddiasıyla tutuklandı. 
     Yerli ve yabancı turistlerin büyük ilgi gösterdiği Şirince'de bazı evleri restore ederek turizme açan Nişanyan ile eşi Müjde Nişanyan'a ait evlerden birinin kaçak olduğu gerekçesiyle yıkım kararı alındı. Bu kararın 11 Haziran 2001'de uygulanacağı Nişanyan'a tebliğ edildi. Kültür Bakanı İstemihan Talay başta olmak üzere Nişanyan'ın yaptığı başvurularla, İzmir Valiliği bu yıkımı erteledi. 
     
     Yargıtay onayladı 
     Nişanyan ailesi, köyde turizme büyük katkı sağladıklarını belirtip, verdikleri mücadeleden yıkım kararını askıya aldırarak galip çıktı. Ancak, bu arada Nişanyan hakkında açılan beş davadan birinden aldığı iki yıllık hapis cezası, haziranda Yargıtay'da yapılan duruşmayla onandı. 
     Nişanyan, İlçe Jandarma Komutanlığı'na önceki gün öğleden sonra bir başka işlemi yürütmek için gittiğinde, hakkındaki kesinleşen hapis cezası nedeniyle tutuklandı. Nişanyan, Selçuk Cezaevi'ne konuldu. 
     
     Eşi şoka uğradı 
     Müjde Nişanyan, "Ne yapacağımı bilemiyorum. Biz iadei muhakeme olacağını sanıyorduk. Ancak Ağır Ceza'da bu mümkün değilmiş" dedi. 
     



 GÜNCEL 

























</TEXT>
</DOC>
