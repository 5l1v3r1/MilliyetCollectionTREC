<DOC>
<DOCNO> 19761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/ekonomi/eko02.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıkta Derviş düzeni 
</HEADLINE>
<TEXT>

Tasarruf önlemleri çerçevesinde, Emekli Sandığı, Bağ - Kur ve kamunun özel sektör ve devlet hastanelerinden aldığı tedavi hizmetlerinde SSK’nın fiyatları uygulanıyor 
     HARUN GÜREK Ankara 

     Ekonomiden sorumlu Devlet Bakanı Kemal Derviş’in eşgüdümünde hazırlanan programın kapsamında kamudaki savurganlığın önlenmesi için alınan tedbirlerin ardından sıra sağlığa geldi. Sosyal güvenlik kuruluşlarının üst düzey yönetiminin de katıldığı seri toplantılar sonunda tedavi hizmetlerinde tek fiyat uygulamasına geçilmesi kararlaştırıldı. 
     Kamu kesiminde çalışan 2.8 milyon memur ve işçinin tedavi ve ilaç giderleri için bütçeden 800 trilyon lira harcanıyor. Bu rakam 2.3 milyon emeklisi bulunan Emekli Sandığı’nda 616, Bağkur’da 800 trilyon lira. 35 milyonu aşkın kişiye sağlık hizmeti veren SSK’da ise 1.8 katrilyon lirayı buluyor. 
     
     Tek fiyat uygulaması 
     SSK’nın hizmet verdiği sigortalı sayısı ve yaptığı harcama ile kıyaslandığında diğer sosyal güvenlik kuruluşlarının sağlık harcamalarında büyük israf olduğunu dikkate alan Maliye Bakanlığı ile Çalışma ve Sosyal Güvenlik Bakanlığı program kapsamında tasarruf sağlamak için ortak çalışma başlattı. Maliye Bakanlığı’nda sürdürülen ve müsteşarlarla, sosyal güvenlik kuruluşlarının üst düzey yönetiminin de katıldığı seri toplantılar sonunda tedavi hizmetlerinde tek fiyat uygulamasına geçilmesi kararlaştırıldı. 
     Geçtiğimiz 15 Nisan’da başlatılan uygulama kapsamında Emekli Sandığı, Bağ - Kur ve kamu kuruluşları özel sektör ile üniversite hastanelerinden aldıkları tedavi hizmetlerinde, en düşük fiyatla hizmet alan kuruluş olan SSK’nın fiyatlarını uygulayacak. Emekli Sandığı, Bağ - Kur ve kamu kuruluşlarına SSK’ya verdiği fiyatı vermeyen özel ya da üniversite hastanesiyle SSK da anlaşmasını iptal edecek. 
     
     Katrilyonluk tasarruf 
     Kamu kuruluşlarının 500 trilyon liraya yaklaşan ilaç giderindeki usulsüzlük ve savurganlığının önlenmesi için Emekli Sandığı’nın büyük başarı sağladığı bilgisayar sistemi uygulaması üzerinde durulurken, alınan önlemlerin ardından ilaç ve tedavi giderlerinde 1 katrilyon liranın üzerinde tasarruf hedefleniyor. 
     
İlacın ucuzu seçiliyor      Eşdeğer ilaç uygulamasıyla, aynı etken maddeye sahip ilaçlar arasında daha ucuz olanı seçiliyor. Etken maddesi aynı olmasına karşın piyasada satılan ilaçların fiyatları bir kaç misli farklılık gösteriyor. Sağlık Bakanlığı yetkilileri fiyatlar konusunda şu örnekleri veriyor "Antibiyotiklerden Klacid’in fiyatı 26 milyon 835 bin lirayken, Klarolid’in fiyatı 19 milyon 481 bin lira. Anticiral Zovirax’in fiyatı 79 milyon 835 bin lirayken, Aklovir 34 milyon 621 bin lira. Antifungal Triflucan 42 milyon 379 bin 600 lira, Trizol 9 milyon 44 bin lira, Fluzole ise 12 milyon 402 bin lira. Ağrı kesicilerden Apranax’ın fiyatı 5 milyon 620 bin lirayken, yine ağrı kesici Karoksen 3 milyon 785 bin lira. Antidepresanlardan Lustral’ın fiyatı 12 milyon 918 bin lira, Seralin’in fiyatı 9 milyon 976 bin lira." 
     



 EKONOMİ 















</TEXT>
</DOC>
