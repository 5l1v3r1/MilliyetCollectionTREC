<DOC>
<DOCNO> 36895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sonspo10.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde lig liderliğinin sevinci yaşanıyor 
</HEADLINE>
<TEXT>

     Deplasmanda Antalyaspor'u 8-1 yenerek,lige iyi bir başlangıç yapan Ankaragücü takımının Basın Sözcüsü Mümtaz Karakaya, ''Aldığımız farklı galibiyetin ve lig liderliğinin sevincini yaşıyoruz'' dedi. 
     Farklı galibiyetin ne futbolcular, ne teknik kadro, ne de yöneticiler tarafından sürpriz olarak karşılanmadığını belirten Karakaya, ''Hazırlık maçlarında alınan galibiyetler ve ortaya koyduğumuz futbol, farklı falibiyetin bizler için habercisiydi'' diye konuştu. 
     Tüm takımların sıcak havalardan şikayet ettiği bir ortamda, Türkiye'nin en sıcak illerinden Antalya'da alınan galibiyetin taktire değer olduğunu kaydeden Karakaya, şunları söyledi ''Aldığımız galibiyetin faturası bize ağır oldu. Kaptanımız Hakan Kutlu'nun burnu kırıldı. Faruk Namdar, Augustine, Rogerio ve İsmet'in sakatlıkları farklı galibiyet ve güzel futbolun bedeli oldu.'' ''Artık Türkiye'de Ankaragücü gerçeği vardır'' diyen Karakaya, Ankaragücü'nün aldığı sonuçlar ve oynadığı futbolla ligde fark edileceğini söyledi. Karakaya, galibiyeti teknik kadroya, futbolculara ve taraftarlara hediye ettiklerini belirterek, ''Lige aynı ciddiyetle devam edeceğimizin bilinmesini istiyoruz'' diye konuştu. 







</TEXT>
</DOC>
