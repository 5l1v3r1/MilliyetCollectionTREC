<DOC>
<DOCNO> 26694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur17.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka'dan yurda gelene kadar bin mark rüşvet dağıttı 
</HEADLINE>
<TEXT>

     Yurtdışında çalışan işçilerin yaz tatillerini geçirmek için yurda gelişleri başladı. Haziran ayının 20'sinden sonra gelişlerde artış beklenirken, Kapıkule Sınır Kapısı'ndan giriş yapan gurbetçiler, geçtikleri ülkelerde kendilerinden zorla rüşvet alındığını bildirdiler. 
     Danimarka'dan 11 Mayıs'ta yola çıkan ve Kapıkule'ye saat 12.00'de ulaşan Bekir Kızmaz, eşi ve 2 çocuğuyla yaptığı yolculukta, Balkan ülkelerinden geçişlerde sık sık durdurularak sebepsiz yere para alındığını bildirdi. 
     Kızmaz, yolculuk boyunca bin mark dağıtmak zorunda kaldığını belirterek şunları söyledi 
     ''Biz iki arkadaş, iki otomobille yola çıktık. Yugoslavya'da kaç devlet varsa hepsinde, Bulgaristan'da, yollarda ve gümrüklerde sebepsiz yere para aldılar. Başka sıkıntımız olmadı. Ama istedikleri parayı vermeseydik, durumumuz ne olurdu bilemiyorum Türkiye'ye gelince içimiz ferahladı. Türk gümrükçülerin yakın ilgisi ve davranışları bizi memnun etti. Memleketim olan Şanlıurfa'ya gidiyorum'' dedi. 
     Osman Görmez de, eşi ve 3 çocuğuyla birlikte Konya'ya gimek için Kapıkule'ye geldiğini belirterek ''Bilhassa Sırplar bize karşı kaba davranıyorlar. Türk olduğumuzu öğrendiklerinde zorluk çıkartıyorlar. Sırp görevli cep telefonumu istedi. Vermemek için uzun süre uğraştım. Yolarda çok rüşvet dağıttım'' diye konuştu. 







</TEXT>
</DOC>
