<DOC>
<DOCNO> 14777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/soneko20.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde dibe vuranlara Dünya Bankası el uzatıyor 
</HEADLINE>
<TEXT>

     Devlet Bakanı Hasan Gemici, ''Ekonomik kriz nedeniyle yaşanan sosyal sorunların azaltılması için Dünya Bankası'ndan kaynak sağlanacağını'' bildirdi. 
     Devlet Bakanı Gemici, bugün Başbakanlık Merkez Binası'ndaki makamında Dünya Bankası Başkan Yardımcısı Johannes Linn ve Dünya Bankası Türkiye Temsilcisi Ajay Chhibber'i kabul etti. Bakan Gemici yaklaşık 1 saat süren görüşmenin ardından gazetecilere yaptığı açıklamada, Linn ile ekonomik krizin sosyal boyutları üzerinde durduklarını söyledi. 
     Görüşmenin amacını Türkiye'deki ekonomik krizle birlikte yaşanan sosyal sorunlarla ilgili çözümler, programlar üretmek olduğunu ifade eden Devlet Bakanı Gemici, Türkiye'nin zor bir dönemden geçtiğini söyledi. 
     Yaşanan ekonomik krizin bir sosyal etkisi olduğunu bildiren Bakan Gemici, şöyle devam etti 
     'Sosyal sorunlarımız daha da arttı. İşte bu sosyal sorunların azaltılması için Dünya Bankası'ndan bir kaynak sağlanacak. Bu kaynağı, Sosyal Yardımlaşma ve Dayanışma Teşvik Fonu ve Çocuk Esirgeme Kurumu aracılığıyla, özellikle ailelere, kadınlara, çocuklara yönelik projelere aktarılarak, sorunların azaltılması çalışmalarını düşünmekteyiz. Banka yetkilileri özellikle çocuk ve kadınlara yönelik projelere ağırlık vermeyi düşünmekteler. Bu doğru bir yaklaşım, çünkü bu zor dönemden en çok bunlar etkileniyor. Ekonomik kriz döneminde çocukların eğitiminin aksatılması, sağlık gereksinmelerinin zamanında karşılanamaması, çok genç bir nüfusa sahip Türkiye'nin gelecekte insan sermayesinin zayıflaması demek. Dünya Bankası'yla yapılan çalışmalar sonrasında yaratılan kaynak bu yönde projelerde kullanılacak.'' 
     Bakan Gemici, sağlanacak kaynağın miktarının henüz belli olmamakla birlikte, önemli bir rakam olacağını söyledi. Görüşmelerde miktar üzerinde bir mutabakata varmadıklarını ifade eden Gemici, bakanlığının geliştireceği projeler ve yapılacak görüşmelerde rakamın belli olacağını ve 2-3 ay içinde Türkiye'ye aktarılacağını söyledi. Dünya Bankası yetkililerini Türkiye'nin krizi aşacağı konusunda iyimser gördüğünü belirten Bakan, ''Hiçbir şekilde umutsuzluğa kapılmamak gerekir. Bu krizi Türkiye aşacaktır. Zaten bakıldığı zaman bu krizi bu şekilde neden yaşıyoruz, insanlar tanımlayamıyor. Bir likidite sorunu var, ama bunlar geçecektir'' dedi. 




</TEXT>
</DOC>
