<DOC>
<DOCNO> 28750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sonspo07.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Türk rüzgarı esiyor... 
</HEADLINE>
<TEXT>

     Son dönemlerde milli takım ve kulüp düzeyinde başarıların artmasıyla Avrupa kulüplerinin Türk futbolcularına ve teknik adamlarına olan ilgisi artarken, İtalya'da adeta Türk rüzgarı esiyor. 
     İtalya Ligi Seri A'nın güçlü ekiplerinden FC Inter'in, geçen sezon Hakan Şükür'ü kadrosuna dahil etmesinin ardından, bu sezon da Okan ve Emre ile sözleşme imzalamasıyla Türk futbolcuları İtalyan takımların gözdesi oldu. 
     Seri A'nın bir başka güçlü ekibi AC Milan ise teknik direktörlüğe, geçen sezon da bu ülkede görev yapan Fatih Terim'i getirdi. 
     İtalya'da top koşturacak olan Türk futbolcusu sayısı 3'e çıkarken, Fatih Terim de Fiorentina'nın ardından AC Milan ile anlaşarak İtalya'da kariyerine devam edecek. 
     
     Hepsi Galatasaraylı 
     İtalya'ya transfer olan Hakan Şükür, Emre Belözoğlu ve Okan ile teknik direktör Fatih Terim, geçmiş sezonlarda Türkiye'de Galatasaray'ın başarısı için ter dökmüşlerdi. 
     Teknik Direktör Terim, futbolcular Hakan Şükür, Okan ve Emre geçmiş dönemlerde Galatasaray formasıyla 4 Lig şampiyonluğu kazanarak sarı-kırmızılı kulübe büyük başarılar yaşatan kadroda yer almışlardı. 
     Terim, Hakan Şükür, Okan ve Emre Avrupa'da da 1999-2000 sezonunda UEFA Kupası'nı alarak Türk futbolunda bir ilki gerçekleştirdiler. 
     
     Rakip oldular 
     Türkiye'de Galatasaray'ın başarısı için mücadele eden Hakan Şükür, Emre ve Okan ile Fatih Terim, Terim, İtalya'da birbirlerine rakip oldu. 
     AC Milan'ın başarısı için çaba harcayacak olan teknik direktör Terim'in yanı sıra, Hakan Şükür, Okan ve Emre de FC Inter'in hedefleri için ter dökecek. 
     
     Bir transfer de basketbolda 
     Basketbol antrenörü Ergin Ataman da İtalya Basketbol Ligi takımlarından Montepaschi Siena ile anlaşarak, bu ülkede çalışacak 2. Türk teknik adam oldu. 
     Geçen sezon Efes Pilsen'i çalıştıran ve lacivert-beyazlı takımın Avrupa'da dörtlü finale katılmasını sağlayan Ataman, bu sezon ortasında görevinden alınmıştı. Montepaschi Siena ile yarın sözleşme imzalayacak olan Ataman, yeni sezonda İtalyan takımın başarısı için mücadele edecek. 






</TEXT>
</DOC>
