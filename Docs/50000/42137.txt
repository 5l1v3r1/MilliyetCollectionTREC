<DOC>
<DOCNO> 42137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun16.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş iddia.. Uçaktaki korsanı Filipin polisi elinden kaçırdı... 
</HEADLINE>
<TEXT>

     Filipinler'in başkenti Manila'da polisin bir otele baskın düzenlediği ve kentteki ABD Büyükelçiliği'ni filme alan 3 Ummanlıyı aradığı bildirildi. 
     Polis tarafından yapılan açıklamada, aranan 3 Ummanlının baskından önce Bayview Oteli'nden ayrıldığının anlaşıldığı belirtildi. 
     Açıklamada, ABD'deki saldırılarla bağlantılı olup olmadıkları araştırılan bu kişilerin kimliklerinin tespit edilmeye çalışıldığı ve Manila'da ne amaçla bulunduklarının araştırıldığı kaydedildi. 
     Baskının, Filipin hükümetinden üst düzey bir yetkilinin, Manila'da bomba bulundurduğu tespit edilen çok sayıda yabancının yakalandığını bildirmesinin hemen ardından düzenlendiğine dikkat çekiliyor. 
     Hükümet yetkilisi, yakalanan kişilerin ABD'deki saldırılarla bağlantıları bulunup bulunmadığının araştırıldığı kaydetmiş, yabancıların bombalarla yakalanmasının ''tesadüf'' olmasının zorluğuna dikkati çekerek, ''Bu insanların ne amaçla Filipinler'de bulunduklarını ve neden bir kaos ortamı yaratmak istediklerini bilmek istiyoruz'' demişti. 
     Uçakta mı idi 
     Filipinler'in başkenti Manila'da, ABD'de 11 Eylül'deki saldırılardan 3 gün önce sorgulanan Ummanlının olay günü kaçırılan uçaklardan birinde olduğu ileri sürüldü. 
     Devlet Başkanı Gloria Arroyo'nun makamından yapılan açıklamada, söz konusu Ummanlının ''intihar dalışlarından'' 3 gün önce Manila'daki ABD Büyükelçiliği'ni filme aldığı gerekçesiyle sorgulandığı belirtildi. 
     Açıklamada, olaydan 3 gün önce sorgulanan Ummanlının olay günü ABD'de kaçırılan uçaklardan birinde olduğunun tespit edildiği belirtilirken, Manila'daki ABD Büyükelçiliği'ni filme aldığı gerekçesiyle sorgulanan Ummanlının adına uçaklardan birinin yolcu listesinde rastlandığı kaydedildi. 
     Manila'daki bir otele bugün baskın düzenlenmişti. Arroyo tarafından da doğrulanan otel baskınının Filipinli ve Amerikalı ajanlarca düzenlendiği, baskından önce aranan 3 Ummanlının otelden ayrıldığı belirtilmişti. 
     
     







</TEXT>
</DOC>
