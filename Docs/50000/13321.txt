<DOC>
<DOCNO> 13321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur03.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Reçete karşılığında buzdolabı, çek-yat alan doktor yargı önünde 
</HEADLINE>
<TEXT>

     Ankara Eğitim ve Araştırma Hastanesi Plastik Cerrahi Kliniği Şefi Dr. Uğur Koçer'in de aralarında bulunduğu 11 sanık hakkında, ''devlet ihalesine fesat karıştırma, özel belgede sahtecilik, görevi kötüye kullanma ve ihmal'' suçlarından 3 ay ile 20 yıl 6 ay arasında değişen hapis cezaları istemiyle dava açıldı. 
     Ankara Cumhuriyet Savcısı Abdullah Ayhan Şan tarafından ağır ceza mahkemesine açılan davanın 7 sayfalık iddianamesinde, Ankara Eğitim ve Araştırma Hastanesi Plastik Cerrahi Kliniği'ni faaliyete geçiren Klinik Şefi Dr. Uğur Koçer'in gönderdiği reçeteler karşılığında, Acar ve Asil Medikal şirketlerinden ''buzdolabı, çek-yat'' gibi malzemeler aldığı kaydedildi. 
     İddianamede, Koçer'in, Meşher ve Dermatom cihazlarının alımında yeğenlerine ait Makmak şirketini kayırdığı, Biopolar Koter cihazı alımı ihalesinde ise Asil Medikal Şirketi lehine resmi alım satıma fesat karıştırdığı öne sürülerek, Dr. Koçer'in değeri onlarca milyar liraya ulaşan menkul-gayrimenkulleri nasıl edindiğine ilişkin bir açıklamada bulunamadığı belirtildi. 




</TEXT>
</DOC>
