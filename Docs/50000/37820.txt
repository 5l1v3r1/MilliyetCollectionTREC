<DOC>
<DOCNO> 37820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur16.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşar'ın hedefi İstanbul... 
</HEADLINE>
<TEXT>

     Turizm Bakanı Mustafa Taşar'ın sektör temsilcileri ile yaptığı toplantı sonrasında hazırlanan bildirgede, İstanbul'un bir dünya şehri olma özelliğinden yararlanılması gerektiği vurgulandı. 
     Toplantı sonrası yayınlanan bildirgede şu hususlar yer aldı 
     İstanbul'un Türkiye'nin tanıtımında son derece hayati öneme sahip olması nedeniyle tek başına bir destinasyon olarak tanıtımının yapılması zaruridir. 
     İstanbul Laleli'de yoğunlaşan bavul ticaretine dayalı turizmin sağlıklı temellere oturtulabilmesi için gerekli düzenlemelerin yapılması zorunlu. 
     Yurtdışına çıkışta alınan harcın muafiyet sınırının daha da genişletilmesi turizm açısından son derece önemlidir. 
     Türkiye'ye gelen yabancı ziyaretçi sayısı ile bunların ülkeye bıraktığı döviz miktarının arttırılması temel hedef. 
     Türk turizm ürünlerinin standartlarının yükseltilmesi, kapasitesinin arttırılması, ürünün çeşitlendirilmesi ve bütün yıla yayılması için alt yapı yatırımlarının fiziksel planlamanın hızlandırılması, turizm ürününün yurt dışında tanıtım ve pazarlamasının etkinleştirilmesi için Turizm Bakanlığı ve turizm sektörü müştereken gayret sarfedecektir. 
     Turizm Tesisleri Yönetmeliği'nin değiştirilmesi suretiyle bazı sorunlar aşılacaktır. 
     Vize uygulanan yabancı ülkelerden Türkiye'ye gelen turistlerden alınan 10 ABD Doları vize bandrol ücretinin 1 Ocak 2001 tarihinden itibaren 20 ABD Doları'na çıkarılması ile ilgili karar, turizm sektörünün talep esnekliğinin yüksek olması nedeniyle Türkiye'ye olan turizm hareketi açısından olumsuz sonuç doğurabilir. 
     Turizm Bakanlığı'nın 2000 yılından itibaren başlattığı yurt dışı tanıtım, reklam ve pazarlama kampanyasını ilerleyen yıllarda da arttıracaktır. 
     Uluslararası turizm fuarlarında turizm tesislerinin ülke bazında global tanıtımı yerine destinasyon pazarlaması uygun olacak, bu suretle tanıtım daha etkin kılınacak. 
     Tanıtma faaliyetlerinde kültür turizmine öncelik ve ağırlık verilecek. Müze ve ören yeri fiyatlarının Kültür Bakanlığı ile koordineli olarak belirlenmesi, müze ve ören yerlerinin çağdaş olanaklarla donatılması gerekmektedir. 
     







</TEXT>
</DOC>
