<DOC>
<DOCNO> 48872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/magazin/mag02.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
4. Türk büyüğü TARKAN 
</HEADLINE>
<TEXT>

Tarihe damgasını vuran Türkler arasında bir çok ünlü isme yer vermeyen Ruslar, Tarkan’ı dördüncülükle şereflendirdi 
     CENK BAŞLAMIŞ Moskova 

     Rusya’nın saygın gazetelerinden İzvestiya, Tarkan’ı tarihte iz bırakan Türk büyükleri’ arasında gösterdi. İzvestiya, Cumhuriyet’in kuruluşunun 78. yıldönümü nedeniyle iki sayfalık özel bir Türkiye eki yayınladı. Bir bölümü Moskova’da faaliyet gösteren Türk şirketlerinin ilanlarından oluşan ekte İzvestiya, kendi belirlediği 10 ünlü Türk’ün ismine de yer verdi. 
     Gazetenin listesinde Mustafa Kemal Atatürk birinci, Nazım Hikmet ikinci, Fatih Sultan Mehmet üçüncü, Tarkan da dördüncü sırayı aldı. Naim Süleymanoğlu, Türkan Şoray, Rıfat Özbek, Muhsin Ertuğrul, Mimar Sinan ve İdil Biret de diğer sıraları paylaştı. 
     
Türklere övgü      Gazete ayrıca, Cumhurbaşkanı Ahmet Necdet Sezer’in, Türkiye ile Rusya’nın teröre karşı işbirliği yapmasını isteyen açıklamasını da birinci sayfasından duyurdu. 
     Orhan Pamuk ile yapılan bir söyleşiye de yer veren İzvestiya ünlü romancı için, "O, sadece iyi bir öykü anlatıcısı değil, geleceği görebilen bir yazar" tanımlamasını yaptı. 
     Gazete, Türk inşaatçılardan da övgüyle söz ederek, Moskova’nın güzelleşmesine katkıda bulunduklarını belirtti. Rus - Türk İşadamları Birliği’nin katkısıyla çıkan Türkiye ekine Moskova’da faaliyet gösteren 28 Türk şirketi sponsor oldu. 
     



 MAGAZİN 













</TEXT>
</DOC>
