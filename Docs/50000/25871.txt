<DOC>
<DOCNO> 25871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/siyaset/siy02.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim militanlar Kızıl Dany de şaşırttı 
</HEADLINE>
<TEXT>
Taş devrinde kalmışlar’ 
Cezaevlerimizi "denetleyen" Avrupa Parlamentosu üyesi Daniel Cohn - Bendit, DHKP C’ liler için "Saplantılı bir ideolojileri var" dedi 
     BARÇIN YİNANÇ Ankara 

     Terör örgütü DHKP - C’nin ideolojisi, 68 kuşağının ünlü devrimcilerinden Kızıl Dany lakaplı Avrupa Parlamentosu AP üyesi Daniel Cohn - Bendit’i bile şaşırttı. Kandıra F Tipi Cezaevi’nde örgüt liderlerinden Şadi Özpolat’la görüşen Bendit, "Saplantılı ideolojileri var. Görüşleri taş devrinden kalma" dedi. 
     AP heyeti, cezaevi gözlemlerini Milliyet’e anlatırken, DHKP - C liderliğini katı bir ideolojik tutum içinde bulduklarını söyledi. Kandıra’da DHKP - C’nin cezaevi sorumlularından Özpolat’ın, "Avrupa ve ABD emperyalizmi Türkiye’yi deneme tahtası olarak kullanmak istiyor" dediğini aktaran Cohn - Bendit, "Taş devrinden kalma bir zihniyet içindeler" dedi. Cohn - Bendit, devletin, bu ideolojik saplantıdan kurtarmak için mahkumlarla diyalog kurması gerektiğini söylerken, "Ama devlet de teröristle konuşmam’ katılığı içinde" dedi. 
     Sincan F Tipi Cezaevi’ndeki DHKP - C’liler de, heyet üyesi Hannes Swoboda’nın tepkisine yol açtı. Bir DHKP - C’li devrimden söz etmeye başlayınca, Swoboda, "Ben devrimi değil hapishane şartlarını görüşmeye geldim" diye mahkumun sözünü kesti. Bazı mahkumların işkence görmediklerini, bazılarınınsa sabah akşam işkenceye maruz kaldıklarını söylediklerini belirten Swoboda, "Ancak bize işkence izi gösteremediler" dedi. 
     Bu arada, mahkumlardan "Eski sisteme dönmek ister misiniz" sorusuna "evet" yanıtı veren çıkmadığı öğrenildi. 
     
     Brüksel’den yönetilen mahkum 
     Swoboda şunları aktardı "Sincan’da Brüksel’den yönetilen mahkumlar gördük. Adalet Bakanı’na da söylediğimiz gibi, dışarıdan emir alıyorlar diye onlarla görüşmemezlik etmeyin. Onlardan çok daha fazla mahkum durumun düzeltilmesi için bakanlıkla temas istiyor. Yasalarınızı değiştirip bu kadar siyasi mahkum oluşmasını engelleyin." 
     
     Bayrampaşa Cezaevi en insanlık dışı yer’ 
     Daniel Cohn - Bendit, toplantısında izlenimlerini şöyle sıraladı "Bayrampaşa’da 80 - 85 kişi bir koğuşta kalıyor. İki tuvalet, bir banyo var. Hayatımda gördüğüm en insanlık dışı yer. Tamamen mafya hakim. Mahkumlar güvenliklerini sağlamak için para ödüyor. PKK ile cezaevi yönetimi arasındaki ilişki çok etkileyici. Balayı demek istemem ama PKK’lılar hapishanedeki değişiklikleri olumlu görüyor. Hastanede bulunan mahkum Oya Aşan’la görüşmemize izin vermediler. F tipleri iyi cezaevi olma ihtimaline sahip. Şu anda cezaevlerindeki durum ölümü gerektirmiyor. Hükümetin ölüm orucunun liderleriyle diyalog kurmasını öneriyoruz. Bırakın, 10 - 15 kişi biraraya gelsin, depremi, sinemayı konuşsun." 
     



 SİYASET 















</TEXT>
</DOC>
