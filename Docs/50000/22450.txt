<DOC>
<DOCNO> 22450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur25.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede intihar girişimi... 
</HEADLINE>
<TEXT>

     Edirne'de, Trakya Üniversitesi T.Ü Eğitim Fakültesi'nin 4. kat koridor penceresine çıkarak, eşiyle görüşemediği için intihar girişiminde bulunan şahıs, son anda polis tarafından engellendi. 
     İstanbul'da oturan Yüksel Doğangün 23 , tartıştığı eşinin evden ayrılması üzerine, T.Ü. Fen Edebiyat Fakültesi'nde öğrenim gören kız kardeşinin yanında olabileceğini düşünerek Edirne'ye geldi. Eşini burada da bulamayan Doğangün, Trakya Üniversitesi Eğitim Fakültesi'nin 4. katındaki pencereye çıkarak intihar edeceğini söyledi. Yaklaşık 1,5 saat, pencereden inmesi için ikna edilmeye çalışılan Doğangün'ün atlayabileceği ihtimali üzerine, Edirne Belediyesi İtfaiye ekiplerince, branda gerildi. 
     Edirne Asayiş Müdürü Mustafa Aydın, Eğitim Fakültesi Dekanı Prof. Dr. Mehmet İşcan ve öğretim üyeleri, intihar etmek isteyen Doğangün'ü eyleminden vazgeçmesi için uzun süre ikna etmeye çalıştılar. Sigara ve çay ikram edilen Doğangün, 1,5 saat süreyle ikna edilemeyince, Asayiş Şube Müdürü Mustafa Aydın ve diğer görevlilerce, pencerede etkisiz hale getirilerek aşağı indirildi. Doğangün, güvenlik güçlerinin gözetimi altında, bir ambulansa bindirilerek Trakya Üniversitesi Tıp Fakültesi Hastanesi'ne kaldırıldı. Olayla ilgili soruşturma sürdürülüyor. 







</TEXT>
</DOC>
