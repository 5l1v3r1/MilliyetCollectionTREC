<DOC>
<DOCNO> 49573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun04.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin kendini "mehdi" ilan etmeye hazırlanıyor 
</HEADLINE>
<TEXT>

     ABD'de bazı istihbarat çevreleri, terörist Usame bin Ladin'in, kendisi veya yandaşları tarafından ''mehdi'' ilan edilebileceğini bildirdiler. 
     İstihbarat çevreleri, bin Ladin ve adamlarının, ABD'nin terörizme karşı açtığı mücadeleyi dünya çapında bir Müslüman-Hıristiyan savaşına çevirmeyi amaçladığını da kaydettiler. 
     Bu çerçevede, bin Ladin'in, Filistin'den Keşmir meselesine kadar dünyada Müslümanları ilgilendiren bütün sorunları bir ''Müslümanlar ile inançsızlar arası çatışma'' kavramına dönüştürmeye çaba gösterdiğine işaret ediliyor. 
     ABD'nin Afganistan'daki harekatının seyrine ve dünyadaki diğer gelişmelere bağlı olarak bin Ladin'in, kendisi veya yandaşları tarafından, dindar Müslümanların daha fazla desteğini alabilmek için ''mehdi'' ilan edilebileceği belirtiliyor. 
     Amerikan istihbarat çevreleri, bin Ladin ve Afganistan'daki Taliban yönetiminin, ABD'nin harekatına dayanmaya çalışırken, bir yandan da Pakistan'ı ele geçirmeye çalıştığını da belirtiyorlar. 
     Teröristlerin ve Taliban'ın hedefinin, Pakistan'ın, ABD'ye destek veren askeri lideri, Pakistan Devlet Başkanı Pervez Müşerref'i ''Müslüman ayaklanmasıyla'' devirmeyi ve bu ülkenin nükleer silahlarını ele geçirmeyi planladığını savundular. 
     ABD'de yayınlanan ''The New Yorker'' dergisi de, böyle bir ihtimale karşı ABD'nin, Pakistan'ın nükleer silahlarını etkisiz hale getirecek bir operasyon konusunda planlar yaptığını yazdı. Dergiye göre, bazı ABD güvenlik birimleri, İsrail'in bu konularda uzmanlaşmış özel güçlerinden eğitim almakta olduğunu savundu. 
     






</TEXT>
</DOC>
