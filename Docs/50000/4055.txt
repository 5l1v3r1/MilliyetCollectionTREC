<DOC>
<DOCNO> 4055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sondun05.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Jeolojik İnceleme Merkezi'ne göre Hindistan'daki depremin büyüklüğü 7.9 
</HEADLINE>
<TEXT>

     Hindistan'ın batısındaki Gucarat eyaletinde etkili olan depremde ölenlerin sayısı 220'ye yükseldi. 
     Üst düzey bir Hint yetkili AFP'ye yaptığı açıklamada, Gucarat'ın başkenti Ahmedabad'da 200'den fazla kişinin öldüğünü söyledi. 
     Ajanslara göre, Gucarat'taki Surat yerleşim bölgesinde de ilk belirlemelere göre 20 kişi hayatını kaybetti. Çok sayıda kişinin enkaz altında olduğu bildiriliyor. Yerel medyanın haberlerinde, yalnızca Ahmedabad'da 40 civarında binanın çöktüğü, telefonların kesildiği, bölgedeki tüm iletişim sisteminin durduğu belirtiliyor. Depremin merkez üssünden 200 kilometrelik bir alanda ağır hasar olduğu ve artçı şokların 5 büyüklüğünü bulduğu kaydediliyor. AP'ye açıklama yapan bir yetkili, ordunun alarma geçtiğini ve acil kurtarma gücünün enka kaldırma çalışmalarına yardımcı olmaya çalıştığını söyledi. 
     Amerikan Jeolojik İnceleme Merkezi, Hindistan'da meydana gelen ve Pakistan'dan Nepal'e kadar hissedilen depremin 7.9 büyüklüğünde olduğunu açıkladı. ABD Jeolojik İnceleme Merkezi'nin internette http www. usgs.gov adresinde yer alan web sayfasında depremin büyüklüğünün 7.9 olduğu duyuruldu. 
     Yeni Çin Ajansı'nın Çin Sismoloji Merkezi'ne dayanarak verdiği haberde de, Gucarat'ı etkileyen depremin 7.8 büyüklüğünde olduğu belirtildi. 




</TEXT>
</DOC>
