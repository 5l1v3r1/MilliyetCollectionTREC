<DOC>
<DOCNO> 31351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sonspo07.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cecchi Gori Fiorentina Kulübü başkanlığından çekildi 
</HEADLINE>
<TEXT>

     Vittorio Cecchi Gori, Cecchi Gori Grubu ve Fiorentina Kulübü başkanlığından çekildiğini açıkladı. 
     Hakkında kara para aklama ve uyuşturucu bulundurma suçlarından savcılık tarafınca soruşturma açılan Cecchi Gori, bu iddialardan şirketlerinin ve Fiorentina Kulübü'nün zarar görmemesi için şimdilik tüm görevlerinden çekildiğini bildirdi. 
     İtalyanın ünlü film yapımcılarından Cecchi Gori tarafından yapılan yazılı açıklamada, ''Kişiliğime ve şirketlerime karşı bilinçlice ve adaletsizce saldırılar olmaktadır. Grubum bir dalaverenin kurbanı haline getirilmek istenmektedir. Bu iddiaları açıklığa kavuşturmak ve üstün bir şekilde çıkmak için gruplarımdaki yönetimleri güvendiğim kişilere emanet ediyorum'' denildi. Fiorentina'nın kendisi ve ailesi için en önemli konu olduğunu ifade eden Gori, ''Umarım ki, sonunda tüm Floransa halkı Fiorentina formasının etrafında toplanır. Tek bir doğru vardır ve inanıyorum ki, zaman, sözüne bağlı, mert kişileri ortaya çıkaracaktır'' dedi. 
     Rui Costa ve Toldo'yu satarak iflastan kurtulmaya çalışan Fiorentina'nın, Floransa Ticaret Mahkemesi'ndeki davasına çarşamba günü devam edilecek. Bu arada, 2 futbolcunun satışından elde edilen gelirin kulübü kurtardığı söyleniyor. Fiorentina Kulübü'ne yakın çevrelerce yapılan açıklamalarda, Cecchi Gori'nin kulüp başkanlığından çekilmesi sonrası yerini 78 yaşındaki annesi Valeria Gori'nin alacağı söyleniyor. 






</TEXT>
</DOC>
