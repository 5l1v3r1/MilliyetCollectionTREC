<DOC>
<DOCNO> 25815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur15.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı "Siyasal partilerimizde yeniden yapılanma gerekli" 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin demokratikleşme sürecini başarıyla sürdürmesi için Siyasi Partiler Yasası'nda parti içi demokrasiyi güvence altına alacak değişikliklerin yapılması gerektiğini bildirdi. 
     Sezer, Türk Parlamenterler Birliği tarafından TBMM eski senato salonunda düzenlenen ''Siyasi Partiler ve Seçim Kanunları'' konulu sempozyuma bir mesaj gönderdi. 
     Her demokratik toplumda rejimin esasını temel haklar ve özgürlüklerin oluşturduğunu kaydeden Sezer, demokrasinin, hak ve özgürlüklerin en gelişmiş biçimde kullanılmasını sağlayan, bunları koruyan ilke ve kurallar rejimi olduğunu ifade etti. 
     Sezer, çoğulcu ve katılımcı özellikleriyle belirginleşen çağdaş demokrasilerde siyasi partilerin vazgeçilmez bir konuma sahip olduğuna işaret ederek, demokrasinin gelişimi ile çok partili siyasal yaşamın birbirine bağlı olduğunu belirtti. Demokrasilerin, çok partili siyasal rejimin egemen olduğu toplumlarda filizlenip gelişebileceğini anlatan Sezer, mesajında şunları kaydetti 
     ''Anayasımızda, çağdaş bir anlayışla siyasi partilerin, demokratik siyasal yaşamın vazgeçilmez öğeleri olduğu, önceden izin almadan kurulacakları,, Anayasa ve yasalar çerçevesinde etkinliklerini özgürce sürdürebilecekleri belirtilmiştir. Bunun amacı, siyasal partilerin etkinlikte bulunurken, eylemli engellerden ve karışmalardan uzak olmasının sağlanmasıdır." 
     Sezer, siyasal partilerde demokratik kuralların işlerliğini sağlayacak bir yapılanmanın gerekliliğinin kaçınılmaz olduğunu vurgulayarak, ''Türkiye'nin demokratikleşme sürecini başarıyla sürdürmesi için Siyasi Partiler Yasası'nda parti içi demokrasiyi güvence altına alacak değişikliklerin yapılması gerekmektedir'' dedi. 
     Geniş halk kitlelerinin temsilini sağlayacak seçim sistemlerinin uygulanması, siyasi istikrarı sağlayacağı gibi demokratikleşme sürecini de hızlandıracaktır. Anayasamızda seçim yasalarının, temsilde adalet ve yönetimde istikrar ilkelerini bağdaştıracak biçimde düzenleneceği belirtilmiştir. 
     Seçmenleri, onaylayıcı pasif katılımcılar değil, seçici aktif yurttaşlar konumuna getirecek yasal düzenlemelerin yapılması, yasalardan kaynaklanan demokratik eksiklikleri giderecek, katılımcı demokrasinin gerekleriyle uyumlu bir parti organizasyonu için altyapı oluşturacaktır. 
     
     






</TEXT>
</DOC>
