<DOC>
<DOCNO> 29537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur09.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Murat Demirel'e bir de rüşvet davası açıldı 
</HEADLINE>
<TEXT>

     Egebank davası sanıklarından Yahya Murat Demirel hakkında, İstanbul Korumalar Şubesi eski Müdürü Dursun Yiğit'e, koruma polisi Selahattin Özkan aracılığıyla rüşvet verdiği iddiasıyla 4 ile 12 yıl arasında ağır hapis cezası istemiyle dava açıldı. 
     İddianamede, Yiğit ve Özkan hakkında da 7 ile 16 yıl arasında ağır 
     hapis cezası talep ediliyor. İstanbul Cumhuriyet Savcısı Hasan Eker tarafından hazırlanan iddianamede, sanık Yahya Murat Demirel'in talebi üzerine, İl Koruma Kurulu kararı ile sanık Selahattin Özkan'ın, koruma polisi olarak görevlendirildiği belirtiliyor. 
     O dönemde İstanbul Korumalar Şube Müdürü olan Dursun Yiğit'in, Selahattin Özkan'dan kendisini Yahya Murat Demirel ile görüştürmesini istediği, çocuklarının özel üniversitede okuduğunu, masraflarına yetişemediğini söylediği ifade edilen iddianamede, Özkan'ın, Yiğit ile Demirel'in iki defa görüşmelerini sağladığı kaydediliyor. İddianamede, bu görüşmelerin ardından Demirel'in sekreteri Yasemin Altıparmak'ın 2000 yılı içinde Selahattin Özkan ile Yiğit'in makamına giderek bir kutu çikolata ve 2 bin 500 dolar götürdüğü, daha sonra bir kez daha bir kutu çikolata ve 500 dolar verdiği belirtiliyor. 
     Yiğit'in kendi, oğlu Fatih Yiğit ve eşi Fatma Yiğit'in adlarına lüks semtlerde yakın tarihlerde alınmış apartman daireleri tespit edildiği anlatılan iddianamede, ayrıca oğlu adına 2000 model BMW marka otomobil, kızı Ayşegül Yiğit adına 2001 model Opel Astra bulunduğu, her iki çocuğun da Üsküdar Kayışdağı'ndaki özel üniversitede eğitim gördükleri ve buraya Ataköy'deki lojmanlardan özel otomobilleriyle gidip geldikleri ifade ediliyor. Nakit paralarını kuyumcu ve tefecilerde işlettiği de ileri sürülen Dursun Yiğit'in, Beşiktaş'daki bir çay bahçesine ortak olduğu belirtilen iddianamede, ayrıca verdiği mal bildirim beyanında, sahip olduğu hisse senetlerinden bahsetmediği vurgulanıyor. Sanık Özkan'ın da, beyannamesinde belirtmediği arsa ve dairesinin bulunduğu, ayrıca bankada 50 bin dolar parasının olduğu kaydediliyor. 
     
     İstenen cezalar 
     Yahya Murat Demirel'in ''Rüşvet vermek'' suçundan 4 ile 12 yıl arasında ağır hapis cezasına çarptırılması talep edilen iddianamede, Dursun Yiğit'in ''Rüşvet almak'', ''Haksız mal edinmek'', ''Gerçeğe aykırı mal beyanında bulunmak'' suçlarından, Selahattin Özkan'ın da ''Rüşvete aracılık etmek'', ''Haksız mal edinmek'' ve ''Gerçeğe aykırı mal beyanında bulunmak'' suçlarından 7 ile 16'şar yıl arasında ağır hapis cezasına çarptırılmasını isteniyor. İddianamede, Yiğit ve Özkan'ın ceza almaları durumunda memuriyetten ömür boyu men edilmeleri ve haksız edindikleri belirlenen mallara el konulması da öngörülüyor. Sanıkların yargılanmalarına önümüzdeki günlerde İstanbul Ağır Ceza Mahkemesi'nde başlanacak. Bu konuya ilişkin haklarında soruşturma yürütülen Pasaport Şube eski Müdürü Erhan Güney ile Yasemin Altıparmak, Fatma Yiğit, Fatih Yiğit ve Ayşegül Yiğit hakkında takipsizlik kararı verildi. 







</TEXT>
</DOC>
