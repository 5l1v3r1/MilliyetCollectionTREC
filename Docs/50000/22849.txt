<DOC>
<DOCNO> 22849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/ekonomi/eko03.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
150 bin işçi direkten döndü 
</HEADLINE>
<TEXT>

Toplu sözleşme pazarlığında kamu işçisi ücretlerde yüzde 30 reel kayba uğradı ancak 150 bin kişi zorunlu emeklilikten kurtuldu 
     ATİLLA ÖZSEVER 

     Kamu sözleşmelerinde işçinin yüzde 30 dolayında reel bir kaybı oldu, ancak bunun karşılığında yaklaşık 150 bin kişinin re’sen zorunlu emekli edilmesi önlendi. 
     Toplu sözleşme düzenindeki geçmiş enflasyona göre zam verilme uygulaması değişti. Bundan böyle enflasyon farkı ileriye dönük olarak yansıtılacak. Eski sisten geçerli olsaydı, kamu işçisi ilk altı ay için yüzde 15 değil yüzde 18 oranında zam alacaktı. 
     Ayrıca Ocak - Haziran 2001 dönemi enflasyonu ücretlere yansımayacak. Bu dönemdeki enflasyon oranının yüzde 35 olması halinde iki dönemi kapsayan kümülatif enflasyon yüzde 18 artı, yüzde 35’in kümülatif toplamı yüzde 59.3’ü buluyor. Oysaki kamu işçisine 1 Temmuz 2001 itibariyle kümülatif olarak yüzde 32.3 oranında zam verildi. İşçinin buradaki kaybı yüzde 27. 
     Temmuz - Aralık 2001 döneminde enflasyonun yüzde 15’i geçmesi halinde aradaki farkın yüzde 80’i 1 Ocak 2002’de ücretlere yansıtılacak. Takip eden dönemde ise enflasyonun aşan kısmının yüzde 80’inin ödenmesi sonucu, ücretlerde yaklaşık yüzde 3’lük bir kayıp daha olacak. İşçinin toplam reel kaybı, yüzde 30’u bulacak. 
     Ücretteki bu reel kayba karşılık anlaşma protokulunda, "Hükümet, istek dışı emekliliği gündeme getirmeyecektir" şeklinde bir hükme yer verilerek kamuda emekliliğini doldurmuş 150 - 200 bin kişinin zorunlu emekliye sevk edilmesi önlenmiş oldu. 
     
     İş güvencesi yolda 
     Anlaşmada ikramiye ve benzeri sosyal haklarda hiç bir ücret artışı yapılmadı. İş güvencesi ve özelleştirme nedeniyle işten çıkarılanlar konusunda hükümetin "gerekli gayreti göstereceği" protokole kondu. Bakan Yaşar Okuyan, İş Güvencesi Yasa Tasarısı’nın bugün muhtemelen Başbakanlığa sunulacağını söyledi. 
     



 EKONOMİ 






















</TEXT>
</DOC>
