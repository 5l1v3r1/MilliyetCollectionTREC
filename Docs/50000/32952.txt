<DOC>
<DOCNO> 32952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/guncel/gun08.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarışmalarda yaş sınırlanmalı mı 
</HEADLINE>
<TEXT>

ÇAPRAZ ATEŞ 
     NURDAN AKINER 

     "Elite’e kanma, şöhrete narkozlanma ", "Evde çocuk, podyumda meze"... "Elite Model Look" yarışmasının finalinin yapıldığı Maslak Venue önünde protesto gösterisinde bulunan feministler, podyumdaki kızlara bu tür sloganlarla seslendi. Onlar, küçük kız çocuklarının teşhirciliğe kurban edildiklerini ileri sürüyorlardı. Ancak, yarışmayı düzenleyenler ve bazı mankenlere göre, modellik eğitimine başlamak için en ideal yaş 14. 
     
     Ayşe Düzkan Pazartesi Dergisi 
Kızları teşhir etmeyelim      Kızlar bu yaşta, bu ülkede namus cinayetine kurban gidiyor ya da Osman Durmuş’un eline düşerse, bekaret kontrolüne gönderiliyor. Kızlarını bu yarışmaya sokan aileler, onları bir sinemaya bile yalnız göndermeyip, erkek arkadaşlarıyla görüşmelerine izin vermiyor. Kendi bedenleri üzerinde hiçbir tasarrufları olmayan, sevişmeleri yasak kızlarının jüri üyeleri önünden geçmesine aileler nasıl izin veriyor, bunu anlamak mümkün değil. Kızları teşhir etmeyelim, kendi ayakları üzerinde durmaları sağlansın. Popolarını jüri önünden geçirmesinler. Satılmasınlar ya da buzdolabı, otomobil gibi malların satışını kolaylaştırmak için kendilerini göstermesinler. Eylemlerimiz sürecek. 
     
     Halime Güner Uçan Süpürge Kadın Kuruluşu 
Sistemi erkekler besliyor      Ankara’da konuştuğum bir kız, tatile gidip denize giremediğini, çünkü babasının buna izin vermediğini söyledi. Doğuda, "Ben sıkıldım, biraz dolaşayım" diyen kızların, herkesin ortasında boğazı kesilerek öldürüldüğüne tanık oluyoruz. Bu yüzden seks ve süs sembolü olarak kadınların pazarlandığı bu yarışmalara karşıyız. Onlar küçük kadınlar ve bu küçük kadınların toplumsal beklentileriyle ilgili gelecekte çok sancılar olacağı belli. Çünkü sistem erkeklerce besleniyor. 
     
     Nevin Cerav Pazartesi Dergisi Muhabiri 
Et pazarına çıkarılıyorlar      Biz bu tür yarışmalar toptan karşıyız. Kızların yaşlarının küçük olması daha vahim. Geçen sene kızların yaşları 14’tü, bu yıl 16’ya çıkarıldı, ama durum değişmedi. Her ne olursa olsun, kadınların podyumda teşhir edilmesini, onların et pazarına çıkarılması gibi görüyoruz. Aileler de kendi elleriyle, kendi evlatlarını bir sürü adamın önüne sürüyor. Karşı olduğumuz anlayış, kadınların sırtından para kazanan zihniyet. 
     
     Can Sandıkçıoğlu Elite Model Look Türkiye Organizatörü 
Eğitim 14’te başlamalı      Türkiye hariç, diğer bütün ülkelerde katılım yaşı 14. Geçen yıl RTÜK yetkilileri bu konuya sıcak bakmadığından, Elite Model Look International’a başvurup, kızların yaşını 16’ya yükseltmek için özel izin aldık. Eğer yaşı 18’e çıkarsaydık, yarışma lisansımız iptal edilirdi. Modellik eğitimine başlamak için en ideal yaş 14’tür. 18 yaşındaki bir kızın vücudunu zor zayıflatırsınız. Beden gelişirken eğitime başlamak, vücut dilinin oturmasını sağlar. Modellik saygın bir meslektir. Herkes protestosunu yapar ama yarışma gecesi yaşananlar hiç de küçümsenecek gibi değildi. 
     
     Gaye Sökmen Mankenlik ajansı sahibi 
Mankenlik eğitim ister      Yaş sınırı geçen yılki tepkiler yüzünden 16 oldu. Elite Model Look için yaş sınırının 16 olduğu tek ülke Türkiye. Mankenlik ciddi bir eğitim ister. Her meslekte olduğu gibi mankenliğin de bir eğitim süreci vardır. Kızlar seçilir seçilmez hemen podyuma çıkamaz. 14 yaşında seçilen bir kızın eğitimi 17 yaşına kadar sürer, ardından podyuma çıkar, 19 yaşında da kariyerinin zirvesine ulaşır. Bu süreç içinde, hem bedeni, hem de kişiliği sağlıklı gelişir. Protestoları demokratik ama abartılı buluyorum. 
     
     Tuğba Ünsal 1998 Elite Model Look Türkiye 4.’sü 
Bence 13 - 14 olmalı      Yarışmaya katıldığımda 16 yaşımdaydım. Benim ailem de, "Sen daha çocuksun" diye karşı çıkmıştı. Yarışmada dördüncü oldum. Yarışmada dereceye giren arkadaşlar ve ben toplumun gözü önünde büyüdük. Şu anda dünyadaki modellik standardına göre yaş 13 - 14. Elite Model Look Türkiye’nin en kaliteli ve düzeyli yarışması. Yaş sınırının 14 olması gerekir. Modellik mesleği açısından olaya bakarsak, yurtdışının takip edilmesi ve bedenin şekillenmesi, bu yaşlarda başlar. 18 yaşından sonra da en profesyonel seviyeye ulaşır. 
     



 GÜNCEL 

















</TEXT>
</DOC>
