<DOC>
<DOCNO> 9060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo07.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 'içten' vuruldu 
</HEADLINE>
<TEXT>

     Sahasında Kocaelispor'a 3-2 yenilerek, 22. hafta sonunda lider Fenerbahçe'nin 5 puan gerisine düşen Galatasaray, adeta ''içten'' vuruldu. 
     Sarı-kırmızılı ekip, ligde şu ana kadar 4 yenilgi ve 4 beraberlikle kaptırdığı toplam 20 puandan 13'ünü, iç sahada maçlarını oynadığı Ali Sami Yen Stadı'nda kaybetti. 
     Mecidiyeköy'de, ligin 4. haftada Samsunspor'a 2-1 yenilen sarı-kırmızılı ekip, 6. haftada İstanbulspor ile 1-1 berabere kaldı.14. haftada ezeli rakibi Fenerbahçe ile 0-0 berabere kalarak 2 puan daha yitiren ''Cim Bom'', 18 haftada ise Denizlispor'a 2-1 yenildi. Galatasaray son olarak da 22. haftada Kocaelispor'a 3-2 yenilerek, sahasındaki 13. puanını yitirdi. 
     Geçen sezonlarda Galatasaray'da teknik direktör ve yardımcı antrenör olarak görev yapan hocalar, sarı-kırmızılı takımın toplam 20 kayıp puanından 10'unda başrol oynadı. 
     Galatasaray'ın başında Avrupa kupalarında yarı finale çıkma başarısını yakalayan ve halen Fenerbahçe teknik direktörlüğünü yapan Mustafa Denizli, ligin ilk yarısında Ali Sami Yen Stadı'nda yapılan maçta 0-0'lık sonuçla, Galatasaray'ın 2 puan kaybına neden oldu. Denizli yönetimindeki Fenerbahçe ayrıca, sarı-kırmızılı takımı Türkiye Kupası yarı finalinde penaltı atışlarıyla 7-6 yenerek, kupanın dışına itti. 
     Geçen sezon Fatih Terim'in yardımcısı olarak çalışan ve halen Samsunspor teknik direktörü olarak görev yapan Bülent Ünder ise Galatasaray'a en büyük darbeyi indiren isim oldu. Ünder yönetimindeki Samsunspor, ligin ilk yarısında İstanbul'da 2-1 yendiği Galatasaray ile Samsun'da da 1-1 berabere kalarak, sarı-kırmızılı takımı 2 maçta toplam 5 puandan etti. Yine geçen yıllarda Galatasaray'da yardımcı antrenörlük yapan Hikmet Karaman yönetimindeki Kocaelispor da Galatasaray'ı İstanbul'da 3-2 yenerek, sarı-kırmızılı takıma son derbeyi vurdu. Galatasaray bu sonuçla liderin 5 puan gerisine düştü. 




</TEXT>
</DOC>
