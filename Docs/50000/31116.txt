<DOC>
<DOCNO> 31116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun02.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray hızla "zayıflıyor" 
</HEADLINE>
<TEXT>

     Spor tutkunu ABD Başkanı George Bush'un Beyaz Saray'daki ekibi, en az Başkan kadar formda olabilmek için düzenli olarak tartıldıkları bir zayıflama yarışına girdiler. 
     Amerikan basınına yansıyan haberlerde, Beyaz Saray'da oluşturulan ''ağırlık izleme grubu'' çerçevesinde, bütün Beyaz Saray çalışanları, her Salı günü tartılarak, ne kadar kilo verdiklerini kayıtlara geçiriyorlar. 
     Her zaman formda Başkan Bush'un, daima 88 kilogram çıkmasına karşılık, bütün Beyaz Saray çalışanlarının önemli ölçüde kilo kaybettiği belirtiliyor. Kalp rahatsızlıkları yüzünden yediklerine dikkat eden ve bir süredir Bush ile birlikte düzenli spor yapan ABD Başkan Yardımcısı Dick Cheney'nin, Ocak ayından beri 10 kilo kaybettiği belirtiliyor. 
     Bush'un seçim kampanyasında basın sekreterliğini ve şimdi de Adalet Bakanlığı sözcülüğünü yapan Mindy Tucker da Cheney gibi 10 kilo zayıfladı. Fazla kilo sorunu olmayan Bush'un danışmanı Karen Hughes'un bile 3.5 kilo kadar zayıfladığı belirtiliyor. Başkan'ın eşi Laura Bush'un elbiselerini hazırlayan Arnold Scaasi de Laura Bush'un son dönemde 5 kilo zayıfladığını açıkladı. Bush'un Beyaz Saray stratejisti Karl Rove da 6 kilo kaybetti. Beyaz Saray ağırlık izleme grubunun başı Meg Clontz, bütün çalışanlara, yemek pişirecek zaman olmadığında ne yapılacağı veya resmi yemeklerdeki tatlılarla nasıl başa çıkılacağı gibi konularda yardım ediyor. Beyaz Saray'a zayıflama fikrini, York Düşesi Sarah Ferguson'un verdiği belirtiliyor. Yiyeceklere uyguladığı bir puanlama sistemi sayesinde önemli miktarda zayıflayan ve formunu koruyan Düşes ile resmi bir yemekte biraraya gelen Karen Hughes'un, Fergie'ye zayıflama yöntemini sorduğu ve York Düşesi'nin de büyük bir zevkle uyguladığı yöntemi anlattığı belirtiliyor. 







</TEXT>
</DOC>
