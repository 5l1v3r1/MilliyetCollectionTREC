<DOC>
<DOCNO> 46904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/siyaset/siy01.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
RP’de Taliban yuva’sı çıktı... 
</HEADLINE>
<TEXT>

1997 yılında RP’ye yakın "Yuva Vakfı" yöneticileri hakkında açılan davada, o dönemde Abdullah Gül’ün danışmanı Ömer Korkmaz’ın, Taliban’ın iki bakanıyla yazıştığı ortaya çıktı 
     ERSAN ATAR Ankara 

     Taliban rejimi temsilcilerinin, Refahyol hükümeti döneminde RP’li bakanlarla dolaylı ilişki içine girdikleri belgelendi. Ankara DGM’de görülen "Yuva Vakfı" davasının soruşturması aşamasında, o dönemde devlet bakanı olan AKP Genel Başkan Yardımcısı Abdullah Gül’ün danışmanı sanık konumundaki Ömer Korkmaz’ın, Taliban rejiminin iki bakanı ile yaptığı yazışmaları belgeleyen doküman ele geçirildiği ortaya çıktı. 
     Ankara DGM Savcısı Nuh Mete Yüksel, 1997 yılında RP’ye yakın üniversite öğrencilerini, Mısır’daki El Ezher Üniversitesi başta olmak üzere Pakistan, Yemen, Ürdün, Malezya, Suudi Arabistan ve Libya gibi ülkelerdeki dini eğitim veren üniversitelere öğrenci gönderen "Yuva Vakfı" yöneticileri hakkında dava açtı. Davanın soruşturması sırasında Vakıf binasında üst üste aramalar yapıldı. Aramalarda savcılık Arapça yazılı bir belge ele geçirdi. Söz konusu belgede, Türkçe olarak da "Savunma Bakanı Ömer Osman, Dışişleri Bakanı İbrahim Osman" notu yer alıyordu. 
     Soruşturmayı yürüten Savcı Yüksel, Yuva Vakfı yöneticisi Sanık Ömer Korkmaz’ı bu döküman nedeniyle sorguladı. Korkmaz’a yöneltilen "Bu isimler kim " sorusuna, "Afganistan’da yeni kurulan Taliban hükümetinin temsilcileri" yanıtı geldi. Korkmaz savcılıktaki ifadelerinde Türkçe notun kendisi tarafından düşüldüğünü söyledi. Aynı zamanda o dönemde hükümette yer alan Refahyol’un Devlet Bakanı Abdullah Gül’ün danışmanı olan "Ömer Faruk Yasir" kod adlı Ömer Korkmaz, bu notun neden düşüldüğünün sorulması üzerine de, "Hangi belgenin kimden geldiğini, kime gönderildiğini karıştırmamak için böyle notlar düşüyorum" demekle yetindi. 
     
Bir dava sürüyor      Vakıf’ta yönetici olan sanık Bülent Alan’ın da RP’li eski Çevre Bakanı Ziyaeddin Tokar’ın önce özel kalem müdürlüğünü sonra da danışmanlığını yaptığı ortaya çıktı. 
     İddianamede, birçok öğrencinin Erbakan ve Şevket Kazan’ın referanslarıyla Pakistan’da aşırı dinci gençlerin gittiği üniversitelere öğrenci kaydı yaptırıldığı belirtildi. 
     Yuva Vakfı Davası’nın sanıkları Ankara 1 No’lu DGM’de çete kurmak suçundan önce beraat etti. Ancak Yargıtay 8. Ceza Dairesi ve Ceza Genel Kurulu’nun sanıklara ceza verilmesi yönündeki direnci karşısında, sanıklar bu suçtan çeşitli hapis cezalarına çarptırıldı. 
     Davanın sanıkları, haklarındaki "resmi evrakta sahtecilik" suçlarından Van, Kayseri ve Samsun adliyelerinde yargılanmaya devam ediyor. 
     



 SİYASET 










</TEXT>
</DOC>
