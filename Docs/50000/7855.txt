<DOC>
<DOCNO> 7855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sondun11.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurt Savcılığı Dışişleri Bakanı Fischer hakkında soruşturma başlattı 
</HEADLINE>
<TEXT>

     Almanya'da Frankfurt Savcılığı, Dışişleri Bakanı Joschka Fischer hakkında yalan ifade verdiği gerekçesiyle resmen soruşturma başlattı. 
     Savcılığın açıklamasında, Fischer'in, eski terörist arkadaşı Hans-Joachim Klein'ın yargılandığı OPEC davasında verdiği ifade ile eski kadın terörist Margrit Schiller'in kendi hayatını anlattığı kitabındaki ifadeler arasında çelişkiler bulunduğu belirtildi. 
     Dışişleri Bakanı Fischer, 16 Ocak'da OPEC davasında verdiği ifadede, Schiller ile hiçbir zaman birlikte oturmadığını ve kendisiyle ilişkisi bulunmadığını söylemiş, daha sonra yaptığı bir açıklamada, bir dönem kendisine komşu olan Schiller ile ''kahvaltı yapmış olabileceğini'' belirtmişti. Schiller ise, kendi hayatını anlattığı kitabında, birkaç gün süreyle Fischer ve arkadaşlarının birlikte oturduğu evde kaldığını yazmıştı. 




</TEXT>
</DOC>
