<DOC>
<DOCNO> 45295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sonspo18.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Stavrum akşam idmanına çıktı 
</HEADLINE>
<TEXT>

     Beşiktaş, ligde 10 Ekim Çarşamba günü Samsunspor ile Ankara'da yapacağı erteleme maçının hazırlıklarını, bugün gerçekleştirdiği çift antrenmanla sürdürdü. 
     Fulya Tesisleri'nde, teknik direktör Christoph Daum yönetiminde yapılan akşam antrenmanında siyah-beyazlı takımın futbolcuları, koşunun ardından çift kale maç yaptı. Antrenmana, sakatlığı geçen Stavrum da katılırken, çift kale maçta Erman ile girdiği ikili mücadelede sağ dizinden sakatlanan Tümer, teknik heyeti korkuttu. 
     Dizine buz tedavisi yapılan Tümer, çalışmaya kısa bir süre daha devam etmesine karşın, tamamlayamadı ve yarıda bırakarak soyunma odasına gitti. 
     Antrenmana, milli takım kamplarında bulunan futbolcular ile Yasin katılmadı. 
     Beşiktaş, Samsunspor maçının hazırlıklarını yarın Ümraniye Tesisleri'nde yapacağı antrenmanla sürdürecek. 
     






</TEXT>
</DOC>
