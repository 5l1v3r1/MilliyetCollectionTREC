<DOC>
<DOCNO> 21637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/ekonomi/aeko.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF kararlılık istedi 
</HEADLINE>
<TEXT>

Türkiye’ye 8 milyar dolarlık ek destek kararı alan IMF’nin Başkan Yardımcısı Fischer, programın başarısının hükümetin kararlılığına bağlı olduğu uyarısında bulundu 
     Uluslararası Para Fonu IMF Birinci Başkan Yardımcısı Stanley Fischer, IMF’nin, Türkiye’nin yeni ekonomik programını memnuniyetle karşıladığını belirterek, "IMF, bu iddialı programa desteğini, olağanüstü finansman desteği sağlayarak kanıtlamaktadır" dedi. 
     Fischer, IMF İcra Direktörleri Kurulu’nun, Türkiye’nin programını onaylamasının ardından yaptığı açıklamada, programın başarısının hem Türk Hükümeti’nin uygulamadaki kararlılığına, hem de özel sektörün desteğine bağlı olduğunu kaydetti. Fischer, IMF’nin övgüyle karşıladığı yeni programın kararlı uygulanması halinde Türk ekonomisinin düze çıkacağını vurguladı ve şöyle dedi 
     "IMF, yeni ekonomik programın derinliğini ve kapsamını memnuniyetle karşıladı. Özellikle son krizlerde görülen yapısal zayıflıklar göz önüne alındığında, bankacılık reformuna verilen önem doğru. Kamu bankalarının gecelik kayıplarının tasfiyesi ve idare yapılarının toptan değiştirilmesiyle finans sektörünün güçlendirilmesinde önemli adım atılacaktır." 
     
     Şefaflık vurgusu 
     Fischer, kilit önemdeki şirketlerin özelleştirilmesindeki önlemler ki bunlara telekom, elektrik, doğalgaz, tütün ve şeker piyasaları dahil ve idare yöntemlerinin geliştirilerek şeffaflığın ilerletilmesinin programın temel unsuru olduğunu vurguladı. 
     IMF İcra Direktörleri önceki günkü toplantısında Türkiye’ye 8 milyar dolarlık ek destek sağlanmasını onaylamıştı. IMF’nin geçmişten kalan kredilerle birlikte Türkiye’ye sağladığı toplam destek miktarı 19 milyar dolara çıktı. 
     



 EKONOMİ 





















</TEXT>
</DOC>
