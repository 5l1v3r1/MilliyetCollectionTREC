<DOC>
<DOCNO> 46514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/soneko07.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan ''İşsizlik fonuna ödenen paylar 1'er puan düşürülebilir'' 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, İşsizlik Fonu'na ödenen işveren, işçi ve devlet paylarının 1 yıl süreyle 1'er puan düşürülmesinin söz konusu olabileceğini belirterek, ''Bizce bu uygundur'' dedi. 
     Devlet Bakanı Kemal Derviş ile yaklaşık 40 dakikalık bir görüşme yapan Bakan Okuyan çıkışta yaptığı açıklamada, 2002 yılında SSK, Bağ-Kur ve Emekli Sandığı açıklarının miktarının 7 katrilyon lira olarak öngörüldüğünü açıkladı. 
     Emeklilerin maaşlarının ödenmesinde bir sıkıntı olmadığını ifade eden Okuyan, Kasım ve Aralık maaşlarının ödenmesinde bir problem bulunmadığını kaydetti. 
     
     'Başka kaynaklara aktarılmayacak' 

     Okuyan, İşsizlik Sigortası Fonu'nda biriken paraların, herhangi bir şekilde ve hangi amaçla olursa olsun, bir başka tarafa kaynak olarak aktarılmasının söz konusu olamayacağını bildirdi. 
     Okuyan, İşsizlik Sigortası Fonu'na işçi, işveren ve devletten yapılan kesintilerden bir yıl süreyle birer puan düşürülmesinin gündeme gelebileceğini kaydetti. 
     Devlet Bakanı Kemal Derviş ile Çalışma ve Sosyal Güvenlik Bakanı Yaşar Okuyan, Derviş'in Hazine Müsteşarlığı'ndaki makamında biraraya gelerek, kamu çalışanlarının emekliliği, sosyal güvenlik kuruluşlarının finansman ihtiyacı ve diğer konuları ele aldılar. 
     Görüşmenin ardından gazetecilere açıklama yapan Okuyan, Devlet Bakanı Derviş ile bakanlığının ilgi alanındaki konuları değerlendirdiklerini söyledi. 
     Bir süredir basında, Kasım ve Aralık aylarında emekli maaşlarının ödenemeyeceği yönünde haberlerin yer aldığını anımsatan Okuyan, böyle bir durumun söz konusu olmadığını, emekli maaşlarının ödenmesinde bir sorun yaşanmayacağını, bu konuyu Kemal Derviş ile görüştüklerini söyledi. Sosyal güvenlik kuruluşlarının, Hazine'nin desteğiyle ayakta durabildiğine işaret eden Okuyan, Hazine'nin bu kuruluşlara sağladığı desteğin bundan böyle de devam edeceğini bildirdi. 
     Okuyan, bir gazetecinin, ''Sayın Derviş, Yüksek Planlama Kurulu toplantısında, İşsizlik Sigortası Fonu'nda biriken paranın kamu finansmanında kullanılmasını istedi. Bu konu gündeme geldi mi '' diye sorması üzerine, bu konuyu Derviş ile görüştüklerini belirterek, şöyle konuştu 
     ''İşsizlik Sigortası Fonu'nun yasada belirtilen çerçevede yürütülmesi esastır. Bunun aksine bir davranış, bu fonu da daha önceki olumsuz sonuç veren uygulamalar gibi sıkıntıya sokabilir. Bu fon, aktüeryal bir denge üzerine kurulmuştur. Fonda şu anda 1 katrilyon 600 trilyon lira dolayında para birikti. Yıl sonunda 2.1 katrilyon liraya ulaşacağını tahmin ediyoruz. Bu fonun amacı bellidir. Mart 2002'den itibaren işsizlik ödeneğine başlanacaktır. Bu fonun herhangi bir şekilde ve hangi amaçla olursa olsun, bir başka tarafa kaynak olarak aktarımı söz konusu edilemez. Bu konuda Sayın Derviş ile herhangi bir ihtilafımız yok. 
     Ancak İşsizlik Fonu ile ilgili şöyle bir konu olabilir İstihdamın üzerinde önemli sıkıntılar var. Bu mevcut ekonomik sıkıntılar, ister istemez işgücü maliyetini de olumsuz etkiliyor. Belki bir yıllık süre içinde, yani önümüzdeki yıl itibariyle, İşsizlik Sigortası Fonu'ndaki işçi, işveren ve devletten yapılan kesintilerden 1'er puanın bir yıl süreyle alınmaması gündeme gelebilir. Bunu aktüeryal denge bakımından mahsurlu görmüyorum. İşçi, işveren ve devletten toplam üç puanlık indirim gündeme gelebilir. O da yalnız bir yıllık süre için...'' Okuyan, bir soru üzerine, SSK, Bağ-Kur ve Emekli Sandığı'nın toplam açığının, 2002 yılında 7 katrilyon düzeyinde olabileceğini ifade etti. 
     
     Kıdem ve ihbar tazminatları.. 

     Okuyan, bir başka soru üzerine, hiçbir şekilde kıdem ve ihbar tazminatlarının ödenmemesi diye bir şeyin söz konusu edilemeyeceğini, kıdem tazminatlarını ortadan kaldıracak düşüncenin hiçbir şekilde hükümetin gündeminde olamayacağını vurguladı. Okuyan, işçilerin ve çalışanların bu konuda müsterih olmalarını istedi. 
     Okuyan, kamu kuruluşlarında resen emeklilik uygulamasına ilişkin soruyu yanıtlarken, bu konunun kamuoyunda yanlış algılandığını söyledi. 
     Okuyan, kamuda 2 milyon 380 bin dolayında memur, işçi ve sözleşmeli personel bulunduğuna dikkat çekerek, sistemin otomasyona geçmesi durumunda, çalışan personelin yarısıyla işlerin çok rahat yürütülebileceğini kaydetti. 
     Bazı devlet dairelerinde istihdam fazlalığı, bazılarında ise istihdam eksikliği olduğunu anlatan Okuyan, ''Önce yapılması gereken, bu fazlalık ve eksikleri değerlendirip, fazla olanı az olan yerlere aktarmalar yapmaktır. Bunun ötesinde, emekliliği gelmiş olan kamu çalışanlarının kıdem ve ihbar tazminatlarını vermek ve bazı özendirici uygulamalarla ve işçinin rızasıyla emeklilik gündeme gelebilir. Ama kamu kuruluşlarında resen emeklilik konusunda alınmış bir karar yok'' dedi. 
     






</TEXT>
</DOC>
