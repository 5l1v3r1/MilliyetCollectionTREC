<DOC>
<DOCNO> 46701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sonspo13.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ali Eren de maç kafilesine dahil edildi 
</HEADLINE>
<TEXT>

     Beşiktaş, Birinci Süper Futbol Ligi'nde yarın Yimpaş Yozgatspor ile yapacağı 8. hafta maçı için Ankara'ya gitti. 
     Uçağı yaklaşık 1 saat rötarlı kalkan siyah-beyazlılar, Ankara'dan karayoluyla Yozgat'a geçecek. 
     Samsunspor ile yapılan erteleme maçında aldığı 2-1'lik yenilginin yanı sıra, bu maç sonrası istifası kulüp başkanı Serdar Bilgili tarafından engellenen teknik direktör Christoph Daum'un durumu nedeniyle sıkıntılı bir dönem geçiren siyah-beyazlılar, Yimpaş Yozgatspor'u yenerek, gelecek haftaki Galatasaray derbisi öncesi moral bulmak istiyor. 
     
     Eksikler çok... 

     Beşiktaş'ta, Yimpaş Yozgatspor maçı öncesi eksik futbolcular bir hayli fazla. 
     Siyah-beyazlılarda, sakatlıkları nedeniyle uzun süredir takımdan ayrı kalan Tamer ve Ahmet Dursun'un yanı sıra, sakatlıkları bulunan Ümit Bozkurt, Ahmet Yıldırım ve Yasin Sülün, sözleşmesi dün gece fesh edilen Danimarkalı kaleci Peter Kjaer, gözden çıkarılan Alman futbolcu Sixten Veit ve hasta olan Norveçli Arild Stavrum, Yimpaş Yozgatspor maçı kadrosuna alınmadı. 
     Genç oyuncular İlhan Şahin, Ali Cansun ve Tunç ile 3. kaleci Yasin Yıldız da kafileye alınırken, Ümit Bozkurt'a bel fıtığı başlangıcı teşhisi konulduğu öğrenildi. 
     
     Kale Fevzi'nin, Ali Eren kafilede... 

     Beşiktaş'ın kalesini Yimpaş Yozgatspor maçında Fevzi Tuncay koruyacak. 
     Peter Kjaer'in sözleşmesinin fesh edilmesinin ardından, genç kaleci kaleyi devraldı. 
     Bu arada teknik direktör Christoph Daum, bir süre önce yönetim kurulu tarafından affedilen Ali Eren'i ise kafileye dahil etti. 
     Deneyimli oyuncunun maç kadrosuna da alınması bekleniyor. 
     
     Muhtemel 11 

     Beşiktaş'ın, Yimpaş Yozgatspor karşısına şu muhtemel 11 ile çıkması bekleniyor 
     Fevzi, Khlestov, Erman Ali Eren , Ronaldo, İbrahim, Nihat, Tayfur, Baya, Bayram, Tümer, İlhan Mansız. 
     Yozgat Şehir Stadı'nda saat 15.00'te başlayacak maçı, hakem Murat Ilgaz yönetecek. Maç saat 17.00'den itibaren Lig TV'den banttan yayınlanacak. 
     






</TEXT>
</DOC>
