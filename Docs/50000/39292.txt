<DOC>
<DOCNO> 39292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/ekonomi/eko04.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası’nın faiz aşısı bu kez tuttu 
</HEADLINE>
<TEXT>

Gecelik faizleri yüzde 62’den yüzde 60’a çeken Merkez Bankası, bono faizlerinin 5 puan ve doların 35 bin lira düşmesini sağladı 
     EKONOMİ SERVİSİ 

     Merkez Bankası’nın gecelik, haftalık ve iki haftalık faizi düşürmesi bono ve döviz piyasasını olumlu etkiledi. Daha önce yapılan faiz indirimlerinin ardından dolarda spekülatif ataklarla karşılaşan ve faizi tekrar yükseltmek zorunda kalan Merkez’in dünkü operasyonu, bu kez olumlu tepki verdi. 
     Gecelik faizi yüzde 62’den yüzde 60’a, 7 günlük faizi yüzde 68’den yüzde 65’e, iki haftalık faizi de yüzde 69’dan yüzde 66’ya çeken Merkez Bankası, bono faizlerinin yüzde 82’nin altına, doların da 1 milyon 415 bin lira düzeyine kadar düşmesini sağladı. 
     
     Olumlu haberler 
     Düşüşte Merkez Bankası’nın faiz indirimi yanında bankaların art arda sendikasyon kredisi alması, Hazine’nin yurtdışında borçlanma yapabileceği söylentisi, yabancı bir "yatırım bankası"nın geçen cuma yüklü miktarda bono alması ve yabancı bankaların dövizde satışa geçmeleri etkili oldu. 
     Bu açıklamalara, Hazine’nin 99 gün vadeli halka arz yapacağını açıklaması da eklenince faizde ve dövizdeki düşüş arttı. 
     Kapanışta 6 Mart 2002 vadeli bononun yıllık bileşiği 5.5 puan gerileyerek günü yüzde 91.89’dan kapatırken dolar bankalararası para piyasasında 1 milyon 415 bin liradan günü tamamladı. Serbest piyasada ise dolar geçen haftaya göre 35 bin lira düşüşle günü 1 milyon 430 bin liradan kapattı. 
     Borsa da bu gelişmelerden olumlu etkilendi. İMKB - 100 Endeksi yüzde 2.43 değer kazanarak gün sonunda 10.293 puan oldu. 
     
     Zamanlama iyi 
     Uzmanlar, faiz indirimini "zamanlaması iyi düşünülmüş bir karar" olarak yorumlarken, oranlarda ay sonuna doğru bir indirim daha olabileceğini dile getirdiler. 
     Yabancıların bono alıp, döviz bozdurmalarının hem yurtiçinde hem de yurtdışında programa olan güvenin arttığı yönünde değerlendirildiğini dile getiren bankacılar, doların 1 milyon 400 bin lirada ciddi bir desteği olduğunu ifade ettiler. 
     Bu düzeyde dolara ihracatçılardan yoğun talep geldiği için düşürmenin zor olduğunu vurgulayan bankacılar, sendikasyon kredilerinin piyasalara girmesi ve dolar arzının artmasıyla bu seviyenin denenebileceğini belirttiler. 
     
     İkinci halka arz başlıyor 
     ANKARA Milliyet 

     Hazine, geçen haftaki halka arzın yoğun ilgi görmesi nedeniyle ikinci kez halka arza çıkıyor. Sağlanan kaynak, kriz kuşkusuna neden olan kasımdaki yüklü iç borç ödemesinin azaltılmasında kullanılacak. 
     Hazine’den dün yapılan açıklamaya göre, halka arz bugün başlayacak ve yarın son bulacak. Yeterli düzeyde talep gelmesi halinde daha önce olduğu gibi satışı kesebilecek. 
     99 gün vadeli bono satışı gerçekleştirilecek Hazine bonoları 5 Aralık 2001’de ödeyecek. Senetlerin dönem faizi yüzde 18, yıllık basit faizi yüzde 66.18 ve yıllık bileşik faizi yüzde 83.78 olacak. Satın almak isteyenler her 100 bin lira nominal değerli senet için bugün 84 bin 746 lira ve yarın 84 bin 877 lira yatıracak. 
     Senetler en düşük 50 milyon lira ve katları şeklinde ihraç edilecek. Sağlanan kaynak, önceki halka arzdan gelen kaynakla 8 katrilyonun altına indirilen kasımdaki iç borç faiz ödemesinin daha da düşürülmesinde kullanılacak. 
     



 EKONOMİ 
















</TEXT>
</DOC>
