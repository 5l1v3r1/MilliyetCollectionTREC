<DOC>
<DOCNO> 41744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun25.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin süper güç imajı sarsıldı mı 
</HEADLINE>
<TEXT>

     ABD'nin New York'taki Dünya Ticaret Merkezi ile Washington'daki Savunma Bakanlığı'nı hedef alan dünkü yıkıcı terör eylemleri, bu ülkenin ''yenilmez tek süper güç'' imajını sarstığı yorumlarına yol açtı. 
     Uzmanlar, dünkü facianın bu tür şiddete karşı ABD'nin müttefikleriyle işbirliğini teşvik edebileceğini, ancak dünya başkentlerinde, Washington'ın diplomatik ve güvenlik politikalarında diyaloga girse bile, sonunda tek başına hareket edeceği konusunda kuşkuların artacağı yorumunda bulunuyor. 
     Asya genelinde ve ABD'nin bölgedeki önde gelen müttefiki Japonya'daki basın yayın organlarında, saldırıları kınama ve endişe ifadelerinin yanı sıra dünyanın önde gelen askeri ve ekonomik gücünün felaketi önleyemediğine ilişkin tam bir şaşkınlık yansıtıldı. 
     Hindistan Express gazetesi, başyazısında, ''Kosova'da, Beyrut'ta ya da Batı Şeria'da olabilirdi. Ancak gerçekten bu, New York kenti ve Washington D.C'de, demokrasinin kalesinin kalbinde oldu. Dünyanın en güçlü, dünyayı birkaç kez yıkabilecek silahlara sahip ülkesi, birkaç teröristin en kutsal Amerikan kuruluşlarını, binlerce kişiyi vururken dehşetle izledi, bir şey yapamadı'' diye yazdı. 
     Asya basın yayın organlarında, faciaya ilişkin Amerikan istihbaratının başarısızlığına ilişkin şaşkınlık da dikkat çekti. 
     Terörizmle mücadele 
     Amerikan istihbaratının sadece geçen hafta Güney Kore ve Japonya'daki Amerikan vatandaşlarını, bu iki ülkedeki Amerikan askeri tesislerine ve personeline yönelik olası tehdit konusunda uyarırken, ülkesinde nasıl ''körleştiği'' özellikle şaşkınlık yarattı. 
     Güvenlik uzmanları, ABD ve müttefikleri arasında, bu tür aşırı şiddete ilişkin istihbarat konusunda daha iyi işbirliğinin yaşamsal önemde olduğunu belirtiyor. 
     Çinli bir uzman da, sık sık Washington ile, özellikle de George Bush'un başkan seçilmesinden sonra ayrı düşen Pekin'in de şimdi, ABD ile birlikte mücadeleye katılmaya yönelebileceğini kaydetti. 
     Şüphe ve eleştiriler 
     Basın yayın organlarının ve uzmanların yorumlarında, ABD Başkanı Bush'un ''Kuzey Kore, Irak ve İran gibi ülkelerden gelebilecek olası füze tehditlerine'' karşı olduğunu söylediği ulusal füze kalkanı planına ve giderek belirginleşen tek taraflı diplomasisine ilişkin şüphe ve tartışmaların da artacağı kaydediliyor. 
     Hong Kong'daki South China Morning Post gazetesi, ''Bu saldırılar, diğer tehditlerin daha gerçek olduğunu ve pahalı füze savunma sistemlerinin konuyla ilgisinin olmadığını kanıtladı'' diye yazdı. 
     Çin ve Rusya ile birlikte birçok Avrupa ülkesi, Bush'un füze kalkanı planına yeni bir silahlanma yarışını başlatacağı gerekçesiyle karşı çıkmıştı. 
     Japonya'daki Keio Üniversitesi öğretim üyelerinden Masao Okonogi, ''Füze savunma planına ilişkin güven zayıflayacak, ancak gerekliliği konusundaki tez de güçlenebilir. Bu paradoks böyle büyüyecek'' dedi. 
     Bush'un Ortadoğu'daki çatışmalarda arabuluculuğa isteksizliği, İsrail yanlısı olarak değerlendirilmesi, Kuzey Kore'ye ilişkin sert ifadeleri ve bir dizi küresel konuda tek taraflılığa yönelmesinin, diplomasi politikasına yönelik eleştirileri artıracağına dikkat çekiliyor. 
     ''Caydırıcılık ve diyalog çok önemli ancak bu, bir denge sorunu''diyen Okonogi, ''Bush bu tür sürpriz saldırıları önlemek için caydırıcılığını güçlendirmeye daha hevesli olacak, ancak diğer ülkeler daha çok diyalog isteyecek. Böylece, Bush'un politikalarının çok haşin olduğu eleştirileri ortaya çıkacak'' yorumunda bulundu. 
     







</TEXT>
</DOC>
