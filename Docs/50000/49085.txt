<DOC>
<DOCNO> 49085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/yazar/tamer.html </URL>
<DATE> 2001/10/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Fransa'da cep lisansı fiyatı onda bire indi 
</HEADLINE>
<TEXT>

     Üçüncü jenerasyon fiyaskosuna bir neşter de Fransa'dan geldi. Fransız hükümeti, ocak ayında "güzellik yarışması" ile tanesini 4.5 milyar dolara sattığı 3. jenerasyon cep telefonu lisans fiyatını 550 milyon dolara çekerken, lisans süresini de 15 yıldan 20 yıla uzattı. 
     Fransız hükümeti tarafından atılan bu adımla, 3. jenerasyon lisansını satın almış olan France Telecom ve Vivendi Universal büyük ölçüde rahatlamış oldu. Ayrıca 4 lisans için ihaleye çıkıldığı halde, fiyat yüksek olduğu için elde kalan 2 lisans da bundan böyle daha kolay alıcı bulabilecek. Örneğin ihaleden çekilen Bouygues Telecom, şimdi teklif vermeye hazırlanıyor. 
     Fransız hükümetinin bu yönde bir karar almasında, France Telecom'un son bir yılda arş - ı alaya ulaşan borçlarının da payı var. Zira France Telecom'un yüzde 55.5 hissesi devlete ait. Ve borcunu çevirememe olasılığı yüksek bir kamu kurumu, ulusal itibarlarına ve markalarına pek düşkün olan Fransızlar için yenir yutulur bir durum olamaz Hele İsviçre'nin milli gururu Swissair'in başına gelenler de ortadayken... 
     France Telecom'un geçen yıl sadece 3.7 milyar dolar olan borcunun bu yıl 57.7 milyar dolara ulaştığını gören Fransız hükümeti, çeşitli çevrelerin tepkilerine rağmen cesur bir adım atabildi. Türkiye'nin toplam borcunun yarısı kadar borcu son 1 yılda edinmiş bir şirketi, borcunun 4 milyar dolar azalması kurtarır mı Kurtarmaz, ama önemli bir ilk adımdır. 
     3. jenerasyon lisans ihalelerinde en astronomik fiyatlara lisans başına 28 - 30 milyar dolar gibi ulaşılan İngiltere de belki bu noktadan sonra geri adım atabilir. Ve İngiltere'deki mobil telefon şirketi Orange nedeniyle büyük taahhütler altına giren France Telecom da ancak o takdirde rahat bir soluk alabilir. 
     France Telecom, Finli Sonera'dan daha şanslı. Zira Sonera, geçen yıl 4 milyar dolara satın aldığı 3. jenerasyon lisansını yaz başında devlete bedava geri verdi. Zararın neresinden dönsem kardır dedi. 
     Avrupalı mobil telefon operatörlerinin 3. jenerasyon için sadece geçen yıl ödedikleri lisans bedeli toplamı 120 milyar dolar. En iyi ihtimalle 2003'te hizmete girmesi beklenen 3. jenerasyona tüketiciden umulan talep yok. 11 Eylül saldırısı, var olan talep kırıntılarının da kökünü kazıdı. 
     
KTÜ önce firma seçip, sonra ihale açıyor      Karadeniz Teknik Üniversitesi'nin 125 adet PC alımı için hazırladığı ihale şartnamesinde yerli firmaları dışladığı, hatta yapılan tariflerle yabancılar arasından da tek bir firmanın işaret edildiğine ilişkin yazım üzerine Met Mobilya'nın sahibi Ziya Metin'den telefon geldi. 
     KTÜ'nün bu ay başında 4 Ekim günü 1000 adet sıra alımı için açtığı ihalede de aynı yöntem uygulanmış. Şartnameye sıraların oturak ve sırt kısımlarının plastik olması şartı konmuş. Yetmemiş bir de sıra örneği eklenmiş. Met Mobilya'nın sahibi Metin'e göre "Türkiye'de bu şekilde üretim yapan tek bir firma var Emko Emaye." Zaten ihaleyi de sıra başına 79.5 milyon liraya onlar kazanmışlar. 
     "Şartnamede Emko'nun ürettiği malzemenin teknik özelliklerinin en ince ayrıntısına kadar yazılmasında ve tarif edilen ürünü bir tek onların üretmesinde açıkçası ben bir kasıt görüyorum" diyen Metin, Met Mobilya olarak sıra başına 45 milyon liradan KTÜ'ye toplam 45 milyar liraya mal olabilecek bir ihale için, 79.5 milyar liralık teklif veren firmanın tercih edilmesini anlamsız buluyor. "Üniversitelerimiz bu kadar zengin mi " diye sormadan da edemiyor. 
     2 gündür KTÜ'yü yazıyoruz, ancak diğer devlet üniversitelerinin çoğunda da ihalelerin farklı olduğunu pek sanmıyorum. Hatta başta Enerji ve Bayındırlık bakanlıkları, en tepedeki kamu ihalelerinde bile yöntem maalesef farklı değil. 
     Ne demişler balık baştan kokar. Met Mobilya'nın sahibi KTÜ'yü Yüksek Öğrenim Kurumu YÖK'e de şikayet etmiş. Bakalım herhangi bir yanıt alabilecek mi 
     
34 NUH 01      Dürüst Reklamcılık Kurulu toplantısı için salı günü gittiğim İstanbul Ticaret Odası'nın Sirkeci'deki yeni binasından çıkıyordum ki kapıda 34 NUH 01 plakalı siyah bir Mercedes. Bir anda 20 yıl öncesine, dış habercilikten ekonomi gazeteciliğine geçiş yaptığım 80'li yılların başlarına gidiverdim. 
     İTO'nun o günlerdeki başkanı Nuh Kuşçulu, Cumhuriyet gazetesinin 4 duvarı arasından yıllar sonra çıkıp da, çiçeği burnunda bir ekonomi gazetecisi olarak yollara düştüğüm günlerde TÜSİAD'ın o günlerdeki Başkanı Ali Koçman, İSO Başkanı Nurullah Gezgin ve Tekstil Sanayicileri Başkanı Halit Narin'le birlikte iş dünyasında ilk karşıma çıkan simalardandı. 
     Kuşçulu ve Koçman artık yoklar. Gezgin ve Narin'e uzun ömürler dilerim. 
     Kendimi alamadım. 34 NUH 01'in peşine düştüm. Çok da uzaklara gitmem gerekmedi. Garip bir tesadüf beni yine Ticaret Odası'na döndürdü. Ama Nuh Kuşçulu'nun anısı olarak değil, isim benzerliği sonucu... 
     Meğer 34 NUH 01 plakalı araç, Nuh Çimento'ya aitmiş. Zaten Nuh Çimento'nun NUH plakalı çok sayıda aracı varmış. 01, 02, 03, 04... 
     34 NUH 01 plaka ise tesadüfe bakın, yine İTO'da yıllarca başkanlık yapmış bir başka kişi Atalay Şahinoğlu tarafından NUH Bey'in anısına falan değil, çok farklı bir nedenle, makam aracı olarak kullanılıyormuş. Çünkü İTO'da birkaç yıl aradan sonra şu anda yine Meclis başkanı olarak görev yapan Şahinoğlu, aynı zamanda Nuh Çimento'nun bir numaralı profesyonel yöneticisi, yani genel koordinatörüymüş. 
     
     







Yarı başkanlık sistemi 


Salak kaldı mı 


Türkiye'nin şirket haritası 


Ermenistan'la ilişkiler neden mi önemli 


Önü ve arkası 


"Şark'ın Dianası" öldü 


Şahap Kocatopçu 


Ceyhan projesi yolunda gidiyor 


Gökten kurul yağıyor 


Onları unutmamak için yaşatmalıyız 


Çeteye gizlilik zırhı 


Fransa'da cep lisansı fiyatı onda bire indi 


Türkiye'nin dışardan görünüşü 


Krediden değil talep olmadığından üretim yapılamıyor 


</TEXT>
</DOC>
