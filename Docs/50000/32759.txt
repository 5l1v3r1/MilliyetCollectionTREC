<DOC>
<DOCNO> 32759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/ekonomi/eko07.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrete vergi formülü bulundu 
</HEADLINE>
<TEXT>

İşçi ve işveren, komisyonda özel indirim miktarının arttırılarak asgari ücrete yapılacak ek zammın vergi dışı bırakılmasını önerdi 
     ATİLLA ÖZSEVER 

     Asgari Ücret Tesbit Komisyonu, ek zam için dün ikinci kez Ankara’da toplandı. İşçi ve işveren kesimi, asgari ücrete yapılacak ek zammın bir bölümünün vergi dışı bırakılması konusunda ortak bir öneri getirdi. 
     Toplantıya katılan Türk - İş Eğitim Sekreteri Salih Kılıç, komisyonun cuma günü toplanarak yeni asgari ücreti tesbit edeceğini söyledi. Kılıç şu bilgiyi verdi 
     
     Hükümetin yetkisi 
     "Biz, işçi ve işveren temsilcileri olarak Ağustos - Aralık 2001 dönemini kapsayan beş aylık bir sürede ücretlinin özel indirim miktarının yükseltilerek asgari ücrete yapılacak ek zammın bir bölümünün vergi dışı bırakılmasını önerdik. Bu konuda Bakanlar Kurulu’nun bir yetkisi var. Hükümet, bu yetkiyi kullanarak ek zammın yarısının vergi dışı bırakılmasına karar verebilir." 
     Salih Kılıç, işçi ve işveren kesiminin bu ortak önerisine karşı hükümet kanadının görüşünün netleşmediğini ancak IMF’nin asgari ücretteki bir artışa pek sıcak bakmadıkları yönünde bir izlenim edindiklerini söyledi. Halen net 107 milyon lira olan asgari ücretin muhtemelen net 130 milyon lira dolayına çıkması bekleniyor 
     



 EKONOMİ 




















</TEXT>
</DOC>
