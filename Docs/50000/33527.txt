<DOC>
<DOCNO> 33527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/ekonomi/eko12.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
EGS’ye 10 trilyon haciz 
</HEADLINE>
<TEXT>

     CENNET NAR İstanbul 

     Tasarruf Mevduatı Sigorta Fonu’na TMSF devredilen EGS Bank, mahkemeye başvurarak EGS Holding ve EGS Perakendecilik ile EGS Gayrimenkul Yatırım Ortaklığı’nin 10 trilyon liralık malına ihtiyati haciz koydurdu. 
     İstanbul 3. ve 4. Asliye Ticaret Mahkemesi’ne avukatı Gökhan Turan aracılığıyla başvuran EGS Bank, EGS Holding ile grup şirketleri arasında genel kredi sözleşmesi imzalandığını bildirdi. EGS Perakendecilik, EGS Gayrimenkul Yatırım Ortaklığı A.Ş ve EGS Holding lehine verilen nakdi ve gayri nakdi kredi toplamının 10 trilyona ulaştığı ve söz konusu borcun bankaya ödenmediği kaydedildi. 
     Borçlu şirketlere Beyoğlu 13. Noterliği kanalıyla ihtar gönderilerek ödeme konusunda uyarı yapıldığı, yine aynı ihtarla şirketlerin hesaplarının kat’ı yönünde işlem yapıldığı da anlatıldı. 
     
     İhtiyati haciz kararı 
     Dilekçede, mahkemenin alacaklıların mal kaçırmasının önlenmesi amacıyla ihtiyati haciz kararı vermesi istendi. Dilekçeyi inceleyen mahkemeler TMSF’nin iki talebini de haklı bularak, borçlu şirketlerin borcu tutarındaki malvarlığı üzerine ihtiyati haciz kararı uygulanmasına karar verdi. 
     



 EKONOMİ 





















</TEXT>
</DOC>
