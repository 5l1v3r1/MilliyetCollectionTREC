<DOC>
<DOCNO> 42780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun01.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban koltuk uğruna Usame Bin Ladin'i teslim eder mi 
</HEADLINE>
<TEXT>

     Afganistan'ın yüzde 90'ını denetimi altında bulunduran Taliban örgütü liderlerinin, koltuklarını kaybetmemek için, ABD'nin istediği uluslararası terörist Usame bin Ladin'i teslim edebileceği öne sürüldü. 
     ABC News web sitesinde yayınlanan ''Afganlar korku içinde'' başlıklı bir haberde, ''Taliban yöneticilerinin, Bin Ladin'i teslim etmek için Amerika'dan, iktidardan uzaklaştırılmayacaklarına dair güvence isteyecekleri'' de ifade edildi. 
     Öte yandan Amerikan birliklerinin, uluslararası terörist Usame bin Ladin'i ölü ya da diri ele geçirmek üzere operasyon başlatmaları beklenirken, kısa adı RAWA olan İlerici Afgan Kadınlar Birliği Amerika'ya destek verdi. 
     ABC News'in haberinde, ''binlerce kişinin anayurtlarını terkederek başka yerlere kaçtığı, bunların önemli bir kısmının Pakistan ve İran'daki mülteci kamplarında yaşam savaşı verdikleri'' kaydedildi. 
     ''Kaçacak parası olmayan milyonlarca Afganın, başlarına gelecekleri korku içinde bekledikleri'' vurgulanan haberde, RAWA üyesi Mahmude adlı bir Afgan kadının şu sözlerine yer verildi 
     ''Halkın, olası bir Amerikan saldırısından duyduğu korku ve dehşet, kelimelerle anlatılamaz. Halkımız zaten 10 yıldır bu köktendincilerin dayanılmaz baskıları altında inliyordu. Amerika'nın misillemesi, kötü kaderli halkımız için şimdi yeni ve feci bir yük oluşturacaktır.'' 
     Haberde, kısa adı RAWA olan İlerici Afgan Kadınlar Birliği'nin 2.000 üyesi bulunduğu ve Mahmude'nin bunlardan biri olduğuna dikkat çekildikten sonra, RAWA'nın Afgan kadınlara eğitim, sağlık bilgileri ve olanaklar nispetinde ekonomik fırsatlar vermeye çalıştığı belirtildi. 
     Merkezi Afgan-Pakistan sınırında bulunan RAWA mensuplarının zaman zaman Afganistan içlerine sızarak halk önünde yapılan infazları görüntüledikleri ve bunları internete koydukları bildiriliyor. Afganistan'ın yüzde 90'ını kontrolünde bulunduran Taliban örgütü ise, RAWA üyelerinin ölümle cezalandırılacağını ilan etmiş bulunuyor. 
     ''Taliban'ın 1996 yılında iktidarı ele geçirmesinden bu yana ülkede yaşamın cehennem azabına dönüştüğünü'' kaydeden Mahmude, ''halkın, yöneticilerinin günahının bedelini ödediğini'' belirtti. 
     ABD'den kendilerine kin ve nefret dolu e-posta'lar yollandığını kaydeden Mahmude, ''bunları yazanların, bizlerin de Taliban örgütünün kurbanları arasında bulunduğumuzdan haberleri yok'' dedi. Mahmude, ''yıllardır kendi halkına işkence eden bu teröristler için birkaç bin masum Amerikalıyı öldürtmek çocuk oyuncağı gibidir'' şeklinde konuştu. 
     
     Rüşvet vermeyen sınırı geçemiyor 
     ABC News sitesindeki haberde, Dünya Ticaret Merkezi'ne yönelik saldırıyı sadece birkaç Afganın görebildiği, zira Taliban'ın, --İslamiyet'e aykırı olduğu iddiasıyla-- televizyon ve yabancı gazeteleri yasakladığı, yerel gazetelerde ise resim bulunmadığı kaydedildi. 
     Afgan halkının olaylardan ancak BBC ve Amerika'nın Sesi radyolarını dinleyerek haberdar olabildiğini kaydeden ABC, halkın, ABD'nin ülkelerine saldıracağını da yine buralardan öğrendiğini bildirdi. 
     Duyumların, binlerce Afganın evlerini terkederek Pakistan ve İran sınırlarına hücum etmesine yettiği kaydedilen haberde, sınırı ancak parası olan ve sınır muhafızlarına rüşvet verenlerin geçebildiği de vurgulandı. 







</TEXT>
</DOC>
