<DOC>
<DOCNO> 28136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/ekonomi/eko04.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Takastan kaynaklanan sorunlar var 
</HEADLINE>
<TEXT>

Merkez Bankası Başkanı, dövizdeki hareketin takas, bilançoların değişmesi, dış ödemeler ve siyasetten kaynaklandığını söyledi 
     Merkez Bankası MB Başkanı Süreyya Serdengeçti, dövizde, bankaların bilançosunda takas dolayısıyla meydana gelen hızlı değişme ve yoğun dış ödemelerden kaynaklanan sorunlar yaşandığını söyledi. Serdengeçti, siyasi istikrarsızlığın da etkili olduğunu belirtti. 
     Malatya Özel İdare Müdürlüğü Salonu’nda düzenlenen "MB Kanunu ve Para Politikası" konulu konferansta konuşan Serdengeçti, "Bugünlerde borç takasından kaynaklanan birtakım sorunlar var. Bankaların bilançosunun süratli değişmesi etkiliyor. Bunun yanı sıra bu dönemde ve Temmuz’da bankaların yoğun dış ödemeleri var. Bundan etkileniyoruz. Bu çerçevede satışlarımız olabilir" dedi. 
     
     Modern para politikası 
     Hedeflerinin, parasal hedeflemeyle enflasyonu kontrol altına almaya çalışmak olduğunu belirten Serdengeçti, krizin aşılmasıyla, orta vadede enflasyon hedeflemesine olarak adlandırılan modern bir para politikasına geçeceklerini belirtti. Serdengeçti, "Döviz kurunun seviyesiyle ilgili herhangi bir taahhüdümüz yok. Biz önceden bir ay içerisinde bu kadar döviz satacağız diyerek daha da açıklığa kavuşturacağımızı düşünmüyoruz. Bu müdahaleler çoğunlukla bugün de olduğu gibi ihaleyle yapılacak." 
     
Yetki siyasette      Sürreya Serdengeçti, reel sektörün sorunları ve çözümlerine ilişkin soruları da yanıtladı. Serdengeçti, dövizdeki istikrarsız seyrinin bir nedeninin de siyasi istikrarsızlık olduğunu belirterek, "Tabiki bugünlerde hepinizin bildiği gibi siyasi istikrarsızlıktan etkileniyoruz. Merkez Bankası gözetim yapar deniliyor. Eski yasada bu tür maddeler vardı. 
     Ancak, yaptırım gücü yok. 1994 yılında bu pek anlaşılamadı. 3 banka olayı oldu. Zaman içerisinde topun orada olmadığı anlaşıldı. Bu kez yetki Hazine’de’ denildi. Neden gerekeni yapmıyor ... Fikrimi söylüyorum yetki Hazine’de gibi gözüküyor, ama Hazine’de değil. Yetki her zaman siyasette oldu, hükümette oldu. Dolayısıyla Hazine’nin burada bir kabahati yok" diye konuştu. 
     



 EKONOMİ 
























</TEXT>
</DOC>
