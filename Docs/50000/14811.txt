<DOC>
<DOCNO> 14811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur12.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'e yazarkasa fırlatan esnaf serbest bırakıldı 
</HEADLINE>
<TEXT>

     Başbakan Bülent Ecevit TBMM'ye gitmek üzere Başbakanlık binasından ayrılırken elindeki yazarkasayı fırlatarak protesto gösterisinde bulunan Ahmet Çakmak serbest bırakıldı. 
     Çakmak, Nöbetçi Suçüstü Cumhuriyet Savcısı tarafından 47 milyon lira hafif para cezasına çarptırıldı. Başbakanlık Merkez Binası'nda dün gerçekleştirdiği eylemden sonra gözlem altına alınan Ahmet Çakmak bugün geceyi geçirdiği Ankara Emniyet Müdürlüğü'nden, Ankara Adliye Sarayı'na getirildi. Adli Tabiplikte sağlık kontrolünden geçirilen Çakmak, daha sonra Nöbetçi Suçüstü Cumhuriyet Savcısı Ahmet Mutlu'ya getirildi. 
     Dosyayı inceleyen Mutlu, Ahmet Çakmak'ı Türk Ceza Kanunu'nun 547. maddesine göre 47 milyon lira hafif para cezasına çarptırarak serbest bıraktı. 
     Cumhuriyet savcılarına para cezasına çarptırma yetkisi veren ve ön ödemeli suçlardan olan Türk Ceza Kanunu'nun 547. maddesi ''Her kim, itidal ve muvazene haricinde veya çirkin ve ayıp görünen sair herhangi bir hal ile başkasını alenen incitir veya huzur ve rahatını ihlal ederse 15 güne kadar hafif hapse veya hafif cezayı nakdiye mahkum olur'' hükmünü öngörüyor. 
     Ahmet Çakmak, işlemlerinin yapılması için Suçüstü Savcılığı'nda beklediği sırada gazetecilere eylemi gerçekleştirmeden önce bütün hukuki yolları denediğini ve ekonomik sıkıntı içine girmesine neden olan kişilere telgraf çektiğini söyledi. Eylemi şahsı, değil bütün esnaf adına yaptığını belirten Çakmak, toplu eylemlere çeşitli örgütlerin karışabildiğini bunun için toplu olarak sokağa çıkılmasından yana olmadığını, ancak herkesin bir şekilde sesini duyurması gerektiğini savundu. Çakmak, geceyi geçirdiği emniyette, Başbakan Ecevit'i rüyasında gördüğünü de ifade ederek, Ecevit'in rüyasında kendisine ''Cumhurbaşkanı Ahmet Necdet Sezer bana Anayasa kitapçığını fırlattı. Sen de yazarkasayı fırlattın'' dediğini kaydetti. 
     Çakmak, serbest bırakıldıktan sonra sonra Ankara Adliyesi'nden ayrılırken de ''Başının belaya girmesini istemediği için konuşmak istemediğini'' söyledi. Para cezasını şu an ödeyemediğini, daha sonra ödeyeceğini kaydeden Çakmak, ''Pişman değilim. Akıl hastası dendi. 
     Hiçbir prolemim olmadığı ortaya çıktı. Ben, akıl hastası değilim.''dedi. 




</TEXT>
</DOC>
