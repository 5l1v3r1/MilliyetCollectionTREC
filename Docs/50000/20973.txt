<DOC>
<DOCNO> 20973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/spor/spo05.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ALTIN ŞEREF 
</HEADLINE>
<TEXT>

İstanbul’daki Avrupa Grekoromen Güreş Şampiyonası’nda 63 kilodaki temsilcimiz, Rus rakibini 4-2 mağlup ederek, zirveye çıktı. Yıldız gümüş, Avluca da bronz aldı 
     48. Avrupa Grekoromen Güreş Şampiyonası’nda bir altın, bir gümüş, bir de bronz madalya kazandık. 63 kiloda Şeref Eroğlu, yarı finalde Bulgar rakibini 3 - 2, finalde de Rus Tehumov’u 4 - 2 yenip, mutlu sona ulaştı. 54 kiloda Ercan Yıldız, yarı finalde Polonyalı’yı uzatmada 2 - 0’la geçti. Finalde B.Rus Radkewich’e 3 - 1 yenilince, gümüşte kaldı. 76 kiloda Nazmi Avluca da, yarı finalde Rus’a 2 - 1 mağlup olmasının ardından üçüncülük maçında Gürcü Duntehvelashvili’yi 4 - 0 yenerek, bronz aldı. 
     ABDİ İpekçi Spor Salonu’ndaki şampiyonada ikinci dört sıklette mindere çıkan güreşçilerimizden 85 kiloda Hamza Yerlikaya ve 130 kiloda da Fatih Bakır, yarı finale çıktı. 58 kiloda Şeref Tüfenk ile 69 kiloda Selçuk Çebi çeyrek final maçlarını kaybedip, madalya şanslarını yitirdiler. B.Rus’la yaptığı maçta omuzundan sakatlanmasına rağmen müsabakayı 3 - 2 kazanan Yerlikaya, çeyrek finalde de İsrailli rakibini 3 - 1 yendi. Bakır da, Ukraynalı rakibini 3 - 0 mağlup ederek, yarı final vizesi aldı. 
     
Minderde olay çıktı      ABDİ İpekçi Spor Salonu’ndaki şampiyonada 76 kiloda Nazmi Avluca’nın yarı finalde Rus rakibine yenildiği maçtan sonra hakeme tepki gösteren iki kişi, güvenliği aşıp, mindere kadar girdi. Güvenlik güçleri anında müdahale edip, bu kişileri salondan çıkardı. Tribündeki yaklaşık iki bin güreşsever de maçtaki yönetimi nedeniyle minder hakemini protesto etti. 
     



 SPOR 
























</TEXT>
</DOC>
