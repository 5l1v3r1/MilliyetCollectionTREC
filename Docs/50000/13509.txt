<DOC>
<DOCNO> 13509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur17.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2000 yılında Türkiye'ye usulsüz sokulan BMW ve Mercedes'lere inceleme 
</HEADLINE>
<TEXT>

     Ankara Emniyet Müdürlüğü son yılların en büyük operasyonlarından birini başlattı. Geçen yıl Türkiye'ye usulsüz sokulan Mercedes ve BMW marka araçları incelemeye alan polis şu ana kadar 9 arabaya el koyarken, usulsüzlüğü saptanan 50 araç da aranmaya başlandı. 
     Yurtdışında bulunan kişilerin Türkiye'ye getirdiği Mercedes ve BMW marka otomobillerde usulsüzlük yapıldığını belirleyen Kaçakçılık ve Organize Suçlar Şube Müdürlüğü, gümrük kayıtlarını incelemeye alarak operasyon başlattı. 
     2000 yılında Türk cumhuriyetlerden giriş yapan lüks otomobilleri araştıran polis, yalnız Ankara'da 59 aracın sahte evraklarla yurda sokulduğunu belirledi. Olayla ilgili 9 mersedes ve BMW'ye el konuldu. Olaya adı karışan 16 kişiyi gözaltına alındı. Diğer araçlar ile sahiplerinin aranması sürüyor. 
     Emniyet yetkilileri, gümrük mevzuatına göre, yurtdışında kalan ve 3 yıl adına kayıtlı araç bulunanların Türkiye'ye gümrük indirimli lüks otomobil getirebildiklerini belirterek, bazı kişilerin bu araçları Türk cumhuriyetlerine götürdüklerini, bu araçları 3 yıl adlarına kayıtlıymış gibi evrak düzenlettiklerini söylediler. Bu ülkelerde rüşvet verilerek alınan belgelerle gümrükten yüzde 40 oranında indirimli araç sokan kişilerin, yüzde 100-200 oranında kar ettikleri belirlendi. 
     Operasyonun diğer illere de kaydırılacağını belirten yetkililer, bu kapsamda yüzlerce araç olduğunu bildirdiler. Olayın organize boyutuyla da soruşturulduğunu belirten yetkililer, yabancı araçların gümrük kayıtlarının uzmanlar tarafından incelendiğini kaydettiler. Gözaltına alınan kişilerin DGM'ye sevkedileceği belirtildi. , 




</TEXT>
</DOC>
