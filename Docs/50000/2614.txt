<DOC>
<DOCNO> 2614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/soneko03.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş enflasyon oranında zam ve refah payı talep edecek 
</HEADLINE>
<TEXT>

     Türk-İş Başkanlar Kurulu, bu yıl kamuda yürütülecek toplu iş sözleşmesi görüşmelerinde işçi ücretlerine gerçekleşen enflasyon oranında zam yapılması ve ücretlere belli oranda refah payı eklenmesinin talep edilmesini kararlaştırdı. 
     Başkanlar Kurulu'nun dün İzmir'de yapılan toplantısında, sözleşme görüşmelerinde ücret zammının yanı sıra iş güvencesinin sağlanması ve taşeron işçiliğin önlenmesi gibi maddelerde ısrarcı olunması görüşü de benimsendi. 
     Başkanlar Kurulu toplantısında, çeşitli sendikaların oluşturacağı ''Kamu Koordinasyon Kurulu''nun önümüzdeki günlerde yapılacak toplantıda belirlenmesi de kararlaştırıldı. Türk-İş yetkilileri, Çalışma ve Sosyal Güvenlik Bakanlığı'ndan yetki talebini alan sendikaların önümüzdeki günlerde toplu iş sözleşmesi görüşmelerine başlayacaklarını belirterek, sendikaların sözleşme görüşmelerinde Başkanlar Kurulu'nda alınan kararlar doğrultusunda hareket edeceklerini bildirdiler. Konfederasyona bağlı sendikalar aşamalı olarak kamu işveren sendikaları Kamu-İş ve TÜHİS ile toplu iş sözleşmesi görüşmelerine başlayacaklar. 




</TEXT>
</DOC>
