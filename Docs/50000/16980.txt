<DOC>
<DOCNO> 16980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/siyaset/siy02a.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, desteği yineledi 
</HEADLINE>
<TEXT>

Başbakan Ecevit’in telefonla aradığı ABD Başkanı, "Türkiye’nin gereksinim duyduğu yardımı vermenin en iyi yolunu araştırıyoruz. Başarıya ulaşacağınıza inanıyorum" dedi 
     ANKARA Milliyet 

     ABD Başkanı George Bush, IMF ve G -7’lerle birlikte Türkiye’nin gereksinim duyduğu yardımı vermenin en iyi yolunu araştırdıklarını belirterek, hükümetin başaracağına inandığını bildirdi. 
     Ekonomik program için dış destek arayaşı sürdürülürken, Başbakan Ecevit, dün ABD Başkanı Bush’u aradı. Başbakanlık’tan yapılan yazılı açıklamada, Ecevit’in Türkiye ekonomisinin içinde bulunduğu sıkıntıların aşılması amacıyla hazırlanan Ekonomik Program ile yasal düzenlemelerle ilgili Bush’a bilgi verdiği belirtilirken, ABD’nin vereceği desteğin önemine işaret ettiği vurgulandı. Açıklamada, Ecevit’in Bush’la görüşmesinde "AB’nin bu konuda vereceği ivedi destek ve yardım, G -7’leri de teşvik edecektir" dediği ifade edildi. 
     
IMF ve G 7 yardımı      Bush’un ise ABD’nin önemli bir dost ve müttefik olarak gördüğü Türkiye’nin içinde bulunduğu durumu yakından izlediğini söylediğinin belirtildiği açıklamada, şu ifadelere yer verildi "Bush, ABD’nin desteğini teyitle, IMF ve G -7’lerle birlikte Türkiye’ye gereksinim duyduğu yardımı vermenin en iyi yolunu araştırdıklarını kaydetmiştir. Bush, Hükümetimizin başarıya ulaşacağına inandığını vurgulamıştır." 
     
PERDE ARKASI      Görüşmeyi Derviş istedi 
     ÖNDER YILMAZ Ankara 

     Başbakan Ecevit’in ABD Başkanı George Bush’u aramasını Devlet Bakanı Kemal Derviş’in istediği bildirildi. Derviş’in "Eğer ABD ekonomik programa desteğini açıklarsa IMF ve G - 7’lerin üzerinde olumlu etki yapacaktır" sözü üzerine Ecevit dün 16.00’da ABD Başkanı’nı telefonla aradı. 
     Bu arada Derviş, IMF Başkanı Hortz Kohler’i de arayarak programa dış destek konusunda umutlu olduklarını ve stand - by anlaşmasının yakında imzalanmasını beklediklerini iletti. 
     
Mesaj gönderildi      Ecevit’in Bush’u telefonla araması önceki gün gerçekleşen Ecevit - Derviş görüşmesinde kararlaştırıldı. Bu görüşmede Bakan Derviş, Ecevit’e "Bugün dün G - 7 ülkelerinin hazine bakanları toplantısı var. Bu süreçte ABD nezdinde girişimde bulunmalıyız. ABD’nin desteği hem IMF hem de G -7’ler üzerinde olumlu etki yapacaktır" dedi. Derviş’in bu önerisini benimseyen Ecevit, Türkiye’nin ABD Büyükelçisi Baki İlkin’e ABD Başkanı Bush’a iletilmek üzere mesaj hazırlattı ve gönderdi. Gönderilen mesajın ardından Ecevit, Bush’la görüştü. 
     
Derviş, Kohler’le      Önceki günkü Ecevit - Derviş görüşmesinde Kohler’le de görüşme yapılmasının kararlaştırılmasının ardından Derviş, IMF Başkanı’nı arayarak, taşıdığı ümidi aktardı. Derviş, görüşmede Kohler’e programa özellikle dış dünyanın olumlu tepki gösterdiğini aktarırken, stand - by anlaşmasının kısa sürede imzalanacağı beklentisini aktardı. Bu arada Almanya ile İsviçre, ekonomik programa olan desteklerini büyükelçileri aracılığıyla ilettiler. 
     


 SİYASET 


















</TEXT>
</DOC>
