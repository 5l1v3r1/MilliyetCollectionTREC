<DOC>
<DOCNO> 22270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sonspo05.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor ile Galatasaray ligde düğümü çözecek karşılaşmaya hazır 
</HEADLINE>
<TEXT>

     Avrupa Şampiyonlar Ligi'ne katılmayı hedefleyen Gaziantepspor ile Galatasaray'ın, ligde düğümü önemli ölçüde çözecek karşılaşması öncesinde Gaziantep'te olağan dışı bir gün yaşanıyor. 
     Gaziantepspor taraftarları, sabahtan itibaren kırmızı-siyah bayraklarla süsledikleri araçlarla konvoylar oluşturarak kent içinde tur attılar. Gruplar oluşturarak Kamil Ocak Stadı'na yürüyen Gaziantepspor taraftarları, takımları lehine tezahhuratta bulundular. 
     Saat 12.00'den itibaren Kamil Ocak Stadı çevresindeki insan yoğunluğu artmaya başladı. Stadın giriş kapıları önünde uzun kuyruklar oluşturan futbolseverler, kapıların açılacağı saat 13.30'u beklediler. Giriş kapıları saat 14.00'te açılarak, taraftarlar stada alınmaya başlandı. Bazı taraftarlar, kapıların yarım saat geç açılmasına tepki gösterdiler. 
     Ürün ya da hizmetini tanıtmak isteyen bazı firmaların, stat çevresindeki insan yoğunluğunu ''bulunmaz fırsat'' olarak değerlendirdikleri gözlendi. Bir seyahat firması, stat çevresinde tur attırarak yeni aldığı otobüsleri, pek çok firma da el ilanı dağıtarak ürün ve kampanyalarını tanıttı. 
     Sabah saatlerinden itibaren Kamil Ocak Stadı çevresinde beklemeye başlayan onlarca karaborsa bilet satıcısı hayal kırıklığı yaşadı. Alıcı bulmakta güçlük yaşadığı biletlerinin ellerinde kalmasından korkan karaborsacılar arasında yaşanan rekabet bazı ilginç olayların yaşanmasına neden oldu. 
     Karaborsacılar, ilk aşamada 3 milyon liraya satın aldığı kale arkası ve 5 milyon liraya satın aldığı maraton trübünü biletlerini aynı fiyatlardan ellerinden çıkarmaya çalıştılar. Başarılı olamayınca paniğe kapılan bazı karaborsacıların, ''4 maraton alana 1 maraton bedava'' diye bağırarak biletlerini elden çıkarmaya çalıştıkları gözendi. Yoğun rekabet nedeniyle stada gelenleri yüzlerce metre uzaklıkta karşılayan karaborsacılar, ellerindeki biletlere alıcı çıkmamasını, Gaziantepspor Kulübü'nün fazla bilet bastırıp satmasından kaynaklandığını öne sürdüler. Karşılaşmadan, seyyar satıcılar ve stat çevresinde otopark işletenler kazançlı çıktı. 
     Maç nedeniyle Kamil Ocak Stadı çevresinde yoğun güvenlik önlemleri alındı. Galatasaray taraftarlarına ayrılan kuzey yönündeki kale arkası tribünün bulunduğu caddede polis barikatları oluşturuldu. Araç trafiğine kapatılan caddeye, üzerinde ''Galatasaray taraftarı'' yazılı maç bileti bulunmayan kişilerin girmesine izin verilmiyor. Giriş kapıları önünde oluşan kuyrukları sıkı takibe alan polis, Gaziantepspor taraftarları arasında ve genellikle sıra yüzünden yaşanan tartışmaları zamanında müdahele ederek yatıştırdı. Gaziantepspor-Galatasaray karşılaşması için stada, biletsiz çocuk da olsa hiç kimse alınmadı. 
     Bu sezon sahasında lig karşılaşmalarında yenilmeyen Gaziantepspor'un, Galatasaray ile oynayacağı karşılaşmayı televizyondan izlemeye tercih eden futbolseverler, kahvehane, birahane, pastane gibi işletmelerin, müşteri kapma yarışına girmelerine neden oldu. 
     İşyerlerinin önlerini dev kırmızı-siyah ve sarı-kırmızı bayrak asan işletmeciler, maçı fırsat bilip günü bol kazançla kapamanın hesabını yaptılar. İşletmecilerin maç karşılığı futbolseverlerden talep ettiği ücretin 1-2 milyon lira arasında değiştiği öğrenildi. Kentte, maçın izlenebileceği mekanlar arasına 100. Yıl Kültür Parkı içerisindeki anfi tiyatro da eklendi. Maç saatinde anfi tiyatroda bulunacak futbolseverler, sahnede, bu kez bir oyun yerine Gaziantepspor-Galatasaray karşılaşmasını dev ekrandan izleyebilecekler. 
     Galatasaray taraftarını Kamil Ocak Stadı'na getiren ilk otobüsten inen 50 kadar futbolsever, otobüsten indikleri andan itibaren Fenerbahçe aleyhine tezahürat yaptılar. Karşılaşmadan saatler önce tribündeki yerlerini alan Galatasaray ve Gaziantepspor taraftarları, önce Fenerbahçe, daha sonra birbirlerinin takımlarına karşı aleyhte tezahürat yaptılar. 







</TEXT>
</DOC>
