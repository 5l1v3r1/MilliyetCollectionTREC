<DOC>
<DOCNO> 24072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun21.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da "ertesi gün hapı" piyasaya sürüldü 
</HEADLINE>
<TEXT>

     Önlem alınmadan girilen cinsel ilişkiden sonra kadınların hamile kalmasını önleyen hap, Belçika'da piyasaya sürüldü. 
     Hükümetin kanun hükmündeki kararnamesinin Resmi Gazete'de yayımlanması üzerine eczanelerde reçetesiz olarak satışa sunulan hap, cinsel ilişkiden sonra 24 saat içinde alındığı takdirde, hamileliği önlüyor. 
     Belçikalı Doktorlar Birliği, söz konusu hapın doktor kontrolü dışında satışa sunulmasının endişe verici olduğunu, ancak olayı ''basite indirgemekten veya dramatize etmekten'' kaçınmak gerektiğini açıkladı. Doktorlar, eczacıların hap sattıkları kadınları uyarmaları ve kürtajın etkileri hakkında bilgilendirmeleri gereği üzerinde durdular. 
     Doktorlar, kadınlara, kontrol dışında yüklü miktarda hormon satılmasının sakıncalarını anlatarak, ilacın olası yan etkilerine dikkat çektiler. 
     Uzmanlar, ''ertesi gün hapı''nın, piyasada reçeteli olarak satılan kürtaj hapı ''RU486''dan farklı olduğunu belirttiler. ''RU486'' hapları, hamile kalan kadınların çocuk düşürmelerini sağlarken, diğeri hamileliği önceden engelliyor. 







</TEXT>
</DOC>
