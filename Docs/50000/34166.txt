<DOC>
<DOCNO> 34166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur07.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'nın yeni Emniyet Müdürü "Çay ısmarlayan polis işkence yapmaz" 
</HEADLINE>
<TEXT>

     Ankara Emniyet Müdürlüğü'ne atanan Hasan Yücesan, tüm karakollara çay makinesi konulacağını söyleyerek ''Çay ısmarlayan polis vatandaşına bırak işkence yapmayı, tokat atmayı dahi düşünemez. İnsan haklarına saygıda kusur edemez'' dedi. 
     Kayseri, Eskişehir, İzmir il emniyet müdürlüğü, Polis Akademisi Başkanlığı, Emniyet Genel Müdür Yardımcılığı yapan, emniyet teşkilatının tecrübeli yöneticilerinden Hasan Yücesan, projelerini anlattı. 
     Polise layık olduğu ''değer ve sevgiyi'' sunacağını ifade eden Yücesan, ''Anadolu delikanlısı'' olarak nitelediği polisle ilgili ''Anadolunun yağız delikanlısının yüreğindeki sevgiyi biliyorum. Anadolu insanı sever, ancak bunu yansıtmakta zorlanır. Biz bu sevginin vatandaşa yansımasına ve açığa vurulmasına yardımcı olacağız'' dedi. Yücesan, bunun yolunun da eğitimden geçtiğini vurguladı. 
     
     Karakolda çay var... 
     ''Her polis noktasına ve karakoluna vatandaşlar rahat girip çıkacak, işi olsun olmasın'' diyen Yücesan, tüm karakollara çay makinesi konulacağını, karakolların çay ve şeker ihtiyacının merkezden karşılanacağını bildirdi. 
     Yücesan, ''Vatandaş illa bir olay dolayısıyla değil, semtinin uğrak yerlerinden biri olacak karakollarımızda, tatlı dilli, güler yüzlü polisi görecek'' diye konuştu. 
     Bir olay dolayısıyla bile karakola gelen vatandaşa ikramda bulunulacağını belirten Yücesan, ''Çay ısmarlayan polis vatandaşına bırak işkence yapmayı, tokat atmayı dahi düşünemez. İnsan haklarına saygıda kusur edemez'' dedi. 
     
     İnternetten pasaport başvurusu 
     Tüm mahalle muhtarlıklarına bilgisayar konulacağını ve Kimlik Bildirme Kanunu'nun teknolojik ortamda uygulanacağını anlatan Hasan Yücesan, Ankara Emniyet Müdürlüğü'nün oluşturacağı bir internet sitesiyle de pasaport başvurularının emniyete gelmeden e-meail ile yapılacağını belirtti. Yücesan, internetten yapılacak başvuruyu polisin değerlendirip bilgileri topladıktan sonra, başvuru sahibinin emniyete çağırılacağını, ''15 dakikalık çay molasında'' pasaportunun teslim edileceğini söyledi. 
     
     Çevik kuvet cop kullanmayacak 
     Çevik kuvvetin toplumsal olaylarda jop kullanmayacağını, bu konuda gereken talimatı verdiğini belirten Ankara Emniyet Müdürü Yücesan, ''Bunun için eğitim çalışmalarını başlattık. Toplumsal olaylarda suça karışanlar teknolojik imkanlarla tek tek tespit edilecek. Bu kişiler olaylardan sonra toparlanacak'' dedi. 
     Bu çalışmaları, İçişleri Bakanı ve Ankara Valisi'nin talimatları, Büyükşehir Belediyesi, ilçe belediyeleri ve jandarma teşkilatıyla ilişkiye geçerek gerçekleştireceklerini kaydeden Yücesan, şunları söyledi 
     ''Halkımızın desteği çok önemli. Bu hizmetler halka rağmen değil, halkla beraber, halk için yapılacaktır. Onlara kapım ve telefonlarım açık olacak. İnternet aracılığıyla, 154 ve 155 aracılığıyla bize ulaşabilecekler. Vatandaşlarımızın ihbarlarını, dilek ve temennilerini her zaman yakından takip edeceğim.'' 
     Yücesan, rüşvet yolsuzluk olaylarıyla ilgili mücadeleye büyük önem vereceklerini de ifade etti. 






</TEXT>
</DOC>
