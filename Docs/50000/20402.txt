<DOC>
<DOCNO> 20402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur20.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrampaşa Cezaevine iple sarkıtılan çuvalda 8 telefon çıktı 
</HEADLINE>
<TEXT>

     Bayrampaşa Cezaevi'nin D-5 koğuşunun hava boşluğuna iple sarkıtılan bir çuvalda, 8 adet cep telefonu, 5 adet telsiz telefon, 1 adet kesici alet, 1 tabanca şarjörü ve yarım kilogram uyuşturucu madde ele geçirildi. 
     İl Jandarma Komutanlığı'ndan alınan bilgiye göre, Bayrampaşa Cezaevi'nde periyodik olarak yapılan mazgal kontrolleri sırasında, D-5 koğuşunun önceden çöp atmak için kullanılan, ancak sonradan iptal edilen hava boşluğuna iple sarkıtılan bir çuval bulundu. 
     Söz konusu çuvalın içinden 8 adet cep telefonu, 6 adet batarya, 6 adet sim kartı, 5 adet telsiz telefon, 9 adet adaptör, 4 adet şarj cihazı, 1 adet kesici alet, 1 adet tabanca şarjörü ve yarım kilogram uyuşturucu madde çıktı. 
     Bu arada Paşakapısı Cezaevi'nde yapılan aramada da, cezaevlerinde bulundurulması yasak olan 5 adet kaset, 1 adet volkmen, 1 adet kulaklık, 4 adet kalem pil, 4 adet el yapımı kesici ve delici alet, 1 deste oyun kağıdı, 1 kilogram cam macunu, 1 adet alüminyum parçası, 2 kutu boya ve 1 kutu tutkal ele geçirildi. 
     Her iki cezaevinde ele geçirilen malzemeler, adli ve yasal işlemlere esas olmak üzere cezaevi müdürlüklerine verildi. 
     
     
     






</TEXT>
</DOC>
