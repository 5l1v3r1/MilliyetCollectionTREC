<DOC>
<DOCNO> 24597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/siyaset/siy02.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova'yı taşıyan şoför moral verdi 
</HEADLINE>
<TEXT>
Sağlık olsun’ 
Eski bakanı görünce şaşıran taksi şoförü "Rahatlamıştı. Para üstü bile almadı" dedi 
     YILDIZ YAZICIOĞLU Ankara 

     Yüksel Yalova'yı istifasından sonra ilk teselli eden, Başbakanlık'tan hızla uzaklaşırken bindiği taksi şoförü Mehmet Yücel oldu. "Makam arabanız yok mu" sorusuna Yalova'dan "İstifa ettim" yanıtını alan Yücel, "Sağlık olsun, düşünmeyin Sayın Bakanım" diyerek, Yalova'ya destek verdi. 
     
"Arabanız yok mu "      "06 T 0472" plakalı taksinin ortağı ve şoförü olan Yücel, kameraların arasından gelen ve görür görmez tanıdığı Yalova'nın taksiye binmesine şaşırdığını söyledi. Yücel, Kavaklıdere Tenis Kulübü'ne bıraktığı Yalova ile geçen kısa yolculuğunu şöyle anlattı 
     "Ne olduğunu anlamadığım için haraket ettikten sonra 'Sayın Bakanım makam arabanız yok mu' diye sordum. O da 'İstifa ettim. Araçla gitmek yakışık almazdı' dedi. Ben de ona 'Sağlık olsun, düşünmeyin Sayın Bakanım' dedim. Zaten morali bozuk değildi, rahatlamış ve neşeli görünüyordu. Kulübe gelince teşekkür etti ve taksimetrede yazan tutarı 'Üstü kalsın' diyerek fazlası ile ödedi." 
     13 yıllık taksi esnafı olarak Türkiye ekonomisini iyi görmediğini de söyleyen Yücel, "Sayın Bakanımız Yalova, IMF mektubunu onaylamadığı için iyi etti. Sayın Derviş, çiftçiye zam vermedi. Traktörün mazotu bile defalarca zamlandı. Sürekli de dış borç alıyoruz" dedi. 
     



 SİYASET 
















</TEXT>
</DOC>
