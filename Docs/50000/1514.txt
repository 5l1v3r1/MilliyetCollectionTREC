<DOC>
<DOCNO> 1514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sondun14.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM heyeti Ermeni tasarısı için Renault'nun Uluslararası İlişkiler Müdürü ile görüştü 
</HEADLINE>
<TEXT>

     Fransa Meclisi genel kurul oturumunda gelecek hafta oylanacak Ermeni tasarısının kabul edilmesini önlemek amacıyla Paris'te bulunan TBMM heyeti, bugün Renault firmasının Uluslararası İlişkiler Genel Müdürü Manuel Gomez ile görüştü. Görüşmede, Ermeni tasarısı ile ilgili olarak Türk kamuoyunun rahatsızlığının dile getirildiği öğrenildi. 
     Öte yandan, Fransız basınında, Türk parlamenterlerin dün düzenledikleri basın toplantısı ile ilgili çıkan haberlerde, tasarının Meclis'ten geçmesi halinde, TBMM'nin hükümetten Fransa'ya ekonomik yaptırımda bulunulmasını isteyebileceği belirtildi. 
     Paris'te bulunan Türk parlamenterler heyeti, Fransız Meclisi'ndeki siyasi grup temsilcileri ile yaptıkları temaslara bugün de devam ettiler. Türk parlamenterler heyeti, görüştükleri Fransız parlamenterlerin daha sonra Ermeni lobisinin etkisi altında kalmaması için, isimlerinin açıklanmasını arzu etmiyorlar. 




</TEXT>
</DOC>
