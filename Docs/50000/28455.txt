<DOC>
<DOCNO> 28455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur09.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Denizli'de umut dağıttı, sonra piyango bileti aldı... 
</HEADLINE>
<TEXT>

     Devlet Bakanı Kemal Derviş, hükümetin hedefinin büyüme ve istihdam olduğunu söyledi. 
     Derviş, Denizli Valisi Yusuf Ziya Göksu'yu ziyaretinde yaptığı açıklamada, makro ekonominin istihdamın ön koşulu olduğunu belirterek, ''Bunun için geçen 3 ay süresince, bütün gücümüzü kamu finansmanı dengesinin yeniden sağlanması, finans sektöründeki olumsuzlukların kaldırılması ve ödemeler dengesinin iyiye doğru gidişinin temellerini atmaya harcadık'' diye konuştu. 
     Derviş, Vilayetten Belediyeye, yürüyerek geçen Bakan Derviş, Atatürk Bulvarı üzerindeki esnafla sohbet etti. Milli Piyango satıcısından tam bilet alan Derviş, piyangocuya 10 milyon lira verdi. Yol boyunca vatandaşlarla da sohbet eden Derviş'e halk büyük ilgi gösterdi. Vatandaşlar, ''Umudumuz Derviş'' diyerek, sevgi gösterilerinde bulundu. 
     Derviş sabah da kaldığı otelin havuzuna girerek güne spor yaparak başladı. 
     TBMM'nin ve bütün Türkiye'nin desteğiyle başarılı olduklarını ifade eden Bakan Derviş, şunları söyledi 
     ''Bugün kamu finansmanıyla Mart-Nisan aylarında yaşanan olumsuzluklar ortadan kalktı. Belli dengeye oturmuş bir borç dönüşümünde sağlıklı yapıya doğru ciddi adımlar attık. Önümüzdeki aylarda öncelik reel ekonomidir, yılın 2. yarısında hedeflediğimiz büyümeye yeniden geçmektir. Bununla birlikte özellikle çalışanların durumu, istihdam... Gerçekten Türkiye'de şu anda her kesimde zor durum var, ama özellikle dar gelirli vatandaşlar artık dayanamama noktasına gelmiştir. Bundan mutlaka dönmemiz ve yeniden büyümeye geçmemiz gerekiyor. İhracat ve turizmin öncü bir işlevi var, motor rolünü oynayacak ve oynamaya başlamıştır.'' 
     Derviş, bir gazetecinin ''FP'nin kapatılması kararının Türkiye'nin uyguladığı ekonomik programa dış desteği etkiler mi '' sorusunu şöyle yanıtladı 
     ''Ekonomik program müzakerelerinde her zaman politik değişkenlerle ekonomik değişkenleri her zaman ayırmaya çalıştık. Yani, yabancı finans kuruluşlarının diğer devletlerin herhangi bir şekilde Türkiye'nin iç işlerine karışmasını hükümet olarak istemiyoruz. Ben de hiç bir zaman müsaade etmedim. Ekonomik işler ayrı, politik işler ayrı... Bize kaynak sağlayan, kredi sağlayan kuruluşların bütçe konusunda ekonomik yönetimle ilgili, ekonomik sorunlarla ilgili bize soru sorma hakları vardır. Bu dünyanın her yerinde böyledir. Dolayısıyla bu kaynağı nasıl kullanacağımızı soruyorlar. Biz de cevap veriyoruz, ikna ediyoruz, ama kendi iç politika ile ilgili sorunlarımız bu ekonomik tartışmaların ve ekonomik müzakerelerin dışında tutulmalıdır. 
     Sağlıklı bir şey değildir bunları birbirine karıştırmak. Yargı kararına saygılı olmak gerekir. Yargı kararını doğru bulabiliriz veya bulmayabiliriz. Hiç şüphesiz demokrasilerde herhangi bir partinin kapatılması üzücü bir olaydır. İnsanın sevinebileceği bir olay değildir. Fakat hepimiz de hukuk devletinde yargıya saygılı olmalıyız.'' 
     Derviş, bir gazetecinin ''FP'nin kapatılması kararının ekonomik programı etkileyip etkilemeyeceği'' sorusu üzerine, her ekonomide siyasal çalkantının, beklenmedik durum yaratacağını ifade ederek, ''Siyasal istikrarın devamı Türk ekonomisi için çok önemlidir. Bunu hepimiz biliyoruz. Siyasal istikrarın devamı sağlanacaktır sanıyorum'' dedi. 
     Derviş, Türkiye'nin çok ağır bunalımdan çıktığına işaret ederek, ''Elbirliğiyle bu bunalımı geride bırakacak adımlar atmalıyız'' diye konuştu. 
     Siyasal istikrarın ve dayanışmanın önemini vurgulayan Derviş, her demokraside olduğu gibi değişiklik olabileceğini, ama bunların istikrar ve milli dayanışma içinde olmasında yarar olduğunu söyledi. 
     Derviş, IMF icra direktörleri toplantısının ne zaman yapılacağı konusundaki soruyu da şöyle yanıtladı 
     ''Toplantı tarihini IMF dün 3 Temmuz olarak açıkladı. Dünya Bankası'nın önemli bir toplantısı da 5 Temmuz diye belirtildi. Bu konuda program çerçevesinde atılacak tüm adımların atılmasını bekliyorlar. Biz de zaten bunların çoğunu tamamlamış bulunuyoruz. Telekom Yönetim Kurulu da Çarşamba günü seçilecek. Bunu artık ertelemeyeceğiz.'' 
     Derviş bir başka gazetecinin, ''Siyasette 100 gününüzü nasıl geçirdiğiniz '' sorusu üzerine de, reel sektörle iç içe olmaktan ve Denizli'de bulunmaktan büyük mutluluk duyduğunu dile getirerek, ''Önemli olan ekonominin geleceğidir'' dedi. 
     







</TEXT>
</DOC>
