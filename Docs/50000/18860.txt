<DOC>
<DOCNO> 18860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sontur09.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Pişkinsüt'ün oğlunun tartaklanmasına üzüldüm" 
</HEADLINE>
<TEXT>

     DSP Genel Başkanı ve Başbakan Bülent Ecevit, DSP'nin 5. Olağan Büyük Kurultayı'nın düşünce tutarlılığı bakımından son derece başarılı olduğunu, hiç polemik yapılmadığını ve doğrudan doğruya ülke sorunları üzerinde görüşlerin belirtildiğini söyledi. 
     Başbakan Ecevit, kurultayda genel başkanlığa aday olan Sema Pişkinsüt'ün oğlunun tartaklanmasına da çok üzüldüğünü ifade ederek, ''Bunda bir kasıt olduğunu düşünmemek gerekir'' dedi. 
     Bülent Ecevit, partisinin Genel Merkezi'nde düzenlediği basın toplantısında, DSP'nin dün yapılan 5. Olağan Büyük Kurultayı'na ilişkin görüşlerini açıkladı. 
     ''Benim düşünceme göre, düşünsel açıdan çok olumlu bir kurultay oldu'' diyen Ecevit, kurultayda bazı tatsız olaylar da yaşandığını kaydetti. Kurultayda genel başkanlığa aday olan Sema Pişkinsüt'ün oğlunun tartaklanmasına çok üzüldüğünü ifade eden Ecevit, ''Bunda bir kasıt olduğunu düşünmemek gerekir. 15 bin kişilik olan salona 35 bin misafir geldi. Bu kadar sıkışıklık olunca güvenlik görevlilerinin bütün olumlu gayretlerine rağmen yer yer özellikle kapıların giriş çıkış yerlerinde itiş kakış oldu. Bunlara hepimiz tanık olduk ama bunlarda bir kasıt aramak doğru değil'' diye konuştu. 
     Kurultayın, düşünce tutarlılığı açısından çok başarılı olduğunu ve hiç polemik yapılmadığını kaydeden Ecevit, doğrudan doğruya ülke sorunları üzerinde görüşlerin belirtildiğini, bu arada DSP'nin hükümet ortaklıkları veya hükümet başkanlığı dönemlerinde yapılmış olanlarla DSP'nin bundan sonrası için hazırlıklarının ayrıntılarıyla anlatıldığını belirtti. 
     Öteden beri bazı çevreler ile bazı yazarların, DSP'nin örgütsüz bir parti olduğu görüşünü savunduğunu hatırlatan Ecevit, ''Oysa kurultaya katılımın çokluğundan, örgütümüzün ne kadar yaygın olduğu, kendiliğinden ortaya çıkar'' dedi. 
     'Aslında son derece tutarlı bir örgüt yapımız var'' diyen Ecevit,şöyle devam etti 
     'Fakat başka partilerde genellikle bu örgütler çok kavgalı oldukları için, hizipli oldukları için sanki bu gibi olayların olmadığı parti yapısında örgütün de olmadığı sanılır. Oysa belki de en sağlam örgüt, en yaygın örgüt DSP'nin örgütüdür. Çünkü biz olabildiğince mahallelere kadar örgütlenmemizi yaygınlaştırıyoruz. DSP'nin gücü de buradan geliyor. 
     Bütün güçlüklere karşı DSP, evvela solun birinci partisi, arkasından Türkiye'nin birinci partisi olduysa bunun en büyük etkeni bizim güçlü, yaygın demokratik örgütümüzdür. Eğer kendi kendilerini aldatmazlarsa bütün gözlemciler, DSP örgütünün diğer başka partilerde eşi bulunmayan bir örgüt olduğunu ilan ederler.'' 







</TEXT>
</DOC>
