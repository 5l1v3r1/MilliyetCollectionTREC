<DOC>
<DOCNO> 28577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sondun18.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayvan'da Chebi tayfunu 5 can aldı 
</HEADLINE>
<TEXT>

     Tayvan'da dün etkili olan Chebi tayfununda 5 kişi ölürken, Belize bandıralı bir şilep ve 23 kişilik Çinli mürettebatının kaybolduğu bildirildi. 
     İçişleri Bakanlığı, ölenlerden ikisinin Matsu Adası'nda tekneleri batan balıkçılar olduğunu açıklarken, cevher taşıyan Kuangyuan adlı şilebi arama çalışmalarının sürdüğü belirtildi. 
     Polis, 5 bin 300 tonluk şilebin mürettebatının temas kesilmeden önce, Tayvan'ın güneyinde Tainan bölgesi açıklarında şilebin yan yattığını ve arka kısmının suya battığını bildirdiklerini söyledi. Devriye botlarının yakıt izine rastladığı ve Belize işareti taşıyan can simitleri bulduğu belirtilirken, polis şilebin batmış olabileceğini düşünüyor. 
     Bu arada Tayvan resmi haber ajansı CNA, iki Çinli denizcinin sağ bulunduğunu duyurdu. Ülkenin güneydoğusunda dün etkili olan tayfunda rüzgarın saatte 120 kilometre hızla estiği, batıdaki Penghu Adası'nda 100'den fazla balıkçı teknesi ve yatın battığı, fırtınada 100'den fazla kişinin de yaralandığı belirtildi. 






</TEXT>
</DOC>
