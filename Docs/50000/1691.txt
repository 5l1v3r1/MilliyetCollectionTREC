<DOC>
<DOCNO> 1691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sondun12.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askerlerinin Balkan sendromuna maruz kaldığına dair bilgi yok 
</HEADLINE>
<TEXT>

     Zayıflatılmış uranyumlu mühimmatın kullanıldığı NATO operasyonlarında görev alan Türk askerlerinin ciddi bir sağlık riskine maruz kaldıkları yolunda bilgi bulunmadığı belirtildi. 
     Dışişleri Bakanlığı'ndan edinilen bilgiye göre, Türk Tabur Görev Kuvvetleri'nin konuşlandığı Güney Kosova'da, az miktarda zayıflatılmış uranyum içeren mühimmat kullanıldı. Patlayıcı imha ekibinde bulunan 2 Türk uzmanın üzerinde zararsız oranda radyasyon bulundu, diğer askerlerin sonuçları temiz çıktı. Zayıflatılmış uranyum içeren mühimmatın kullanılması konusunun 1999 yazında da gündeme geldiğini hatırlatan yetkililer, bugüne kadar yapılan araştırmaların, söz konusu silahların operasyonlara katılan askerler ve bölge halkına yönelik ciddi bir sağlık riski taşıdığına yönelik bilimsel bir kanıt ortaya koymadığını belirttiler. Yetkililer, bazı Avrupalı askerlerin kansere yakalanmaları ile zayıflatılmış uranyum içeren silahların kullanımı arasındaki muhtemel ilişkinin, NATO tarafından ayrıntılı biçimde yeniden inceleneceğini ifade ettiler. Edinilen bilgilere göre, Türkiye'nin NATO temsilciliği, konuya ilişkin gelişmeleri yakından takip ederken, gelişmeler hakkında kamuoyunu bilgilendirmeyi sürdürecek. 




</TEXT>
</DOC>
