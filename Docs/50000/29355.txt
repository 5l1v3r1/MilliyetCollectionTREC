<DOC>
<DOCNO> 29355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur26.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den Çiller'e "Meclis kapanmıyor. İstenirse herzaman toplanabilir" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, DYP Genel Başkanı Tansu Çiller'e ''Meclis'in kapanmadığını, istenirse her zaman toplanabileceğini'' söyledi. 
     Alınan bilgiye göre, Çiller, Bahçeli ile görüşmesinde, Anayasa değişikliğinin Meclis tatile girmeden yapılması isteyerek, bu süreçte Siyasi Partiler Kanunu ve Seçim Kanunları'nda da gerekli değişikliklerin yapılması isteminde bulundu. 
     Ülkede başta ekonomi olmak üzere birçok konuda sorunlar yaşandığını ifade eden Çiller, ''Bu koşullarda Meclis kapatılmamalı, çalışmalar devam etmeli'' görüşünü savundu. 
     Devlet Bahçeli ise ''Meclis'in kapanmadığını, istendiği takdirde her zaman yeniden toplanmasının mümkün olduğunu'' söyledi. Anayasaların ''bir mutabakat metni'' olduğunu dile getiren Bahçeli, bunun da Meclis'te katılımcı bir anlayışla yapılması gerektiğini belirtti. 
     FP'nin kapatılmasının ''üzücü olduğunu'' anlatan Bahçeli, kapatma kararından sonra bu partiye mensup milletvekillerinin ''parti disiplini'' dışında kaldığını ve gündemlerindeki önceliğin Anayasa değişikliği olmadığını kaydetti. Anayasa değişikliği sürecine bu milletvekillerinin de katılması gerektiğini belirten Bahçeli, Genel Kurul çalışmaları nedeniyle milletvekillerinin de yorgun düştüğünü anımsattı. 
     Bahçeli, bu koşullarda Anayasa değişikliği görüşmelerinde çoğunluk sağlanamaması olasılığına da dikkat çekerek, ''referandum olasılığının göze alınamayacağını'' söyledi. 
     Her iki partinin bazı yöneticilerinin de katıldığı görüşmede iki liderin de sadece Anayasa değişikliği çerçevesindeki düşüncelerini dile getirdikleri kaydedildi. 
     Bu arada, TBMM Genel Kurulu'nun 17 Eylül veya öngörülecek bir tarihte olağanüstü toplanması istemi çerçevesinde MHP'li milletvekillerinden gerekli imzaların alınmasına başlandığı öğrenildi. 






</TEXT>
</DOC>
