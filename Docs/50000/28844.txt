<DOC>
<DOCNO> 28844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/spor/bbas.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Potanın ilacı 2001 
</HEADLINE>
<TEXT>

Avrupa Şampiyonası’nda alınacak başarılı bir sonuç, Türk basketbolunda krizin tek çaresi olarak gösteriliyor. Coach Aydın Örs, "Baskı hissediyoruz. Ama başa çıkabiliriz" diyor 
     GÖKHAN TÜRE 

     İflasın eşiğinde 
     KİMİLERİ basketbolun içine girdiği ekonomik krizden kurtuluşun, tribünleri yeniden dolduruşun çaresi olarak görüyor 2001 Avrupa Basketbol Şampiyonası’nı. Yarı final, final, ya da şampiyonluk, Türkiye’ye hem tarihinin en büyük başarısını getirecek, hem de Dünya ve Olimpiyat şampiyonalarının kapılarını aralayacak. Kulüplerin maddi kriz ile kıvrandığı, seyircinin elini eteğini çektiği Türk basketbolu, yeniden hayat bulacak, iflasın eşiğinden dönecek. 
     
     Patlama bekleniyor 
     İŞTE bütün bu olumsuzluklar, tarihte ilk kez bir Avrupa Şampiyonası’nda "zirve" misyonunu üstlenen Milli Takım coachu Aydın Örs’ün omuzlarına ekstra bir yük bindiriyor. Aslında Örs, bunu itiraf da ediyor ve diyor ki "Herkes’in kafasında Basketbol ne olacak ’ sorusu var. Bize Tüm umutlarımız size bağlı. Basketbolu kurtaracak bir patlama bekliyoruz’ diyorlar. Tabii bu beklentiler de, oyuncularımın ve benim üzerimde ağır baskı oluşturuyor." 
     
     Stresin etkisi 
     ÖRS, dozunda olduğu sürece, stresin motivasyona olumlu etki yapacağını da düşündüğünü belirtiyor ve devam ediyor "Genelde genç, ama deneyimli oyuncularımız var. Ayrıca çok tecrübeli isimlere de sahibiz. Sorunları ne kadar minimize eder, ne kadar çok birlikteliği sağlar ve takım olabilirsek o zaman hedefe ulaşırız. Çetin Yılmaz, Tolga Öngören, Murat Özyer ve Genel Menajerimiz Doğan Hakyemez ile mükemmel bir uyum içinde çalışıyoruz." 
     
     Zirve hayali 
     MİLLİ takım coachu, elde edilecek sıra dışı bir başarının, basketbolun düzlüğe çıkması için ümit ışığı yakabileceğini de ifade ediyor. Aydın Örs şu şekilde bitiriyor "Hayal etmeden başarıya ulaşmak çok zor. Ben de takımın birincilik kupasını havaya kaldırışını hayal ediyorum. Zaten bunu hayal etmezsem, burada işim yok. Diğer takımlardan artılarımız var, eksiklerimiz yok. Umarım el birliğiyle 2001 Avrupa Şampiyonası’nı en iyi sonuçla kapayacağız." 
     
Ataman’dan imza      BASKETBOLDA, İtalya Birinci Ligi takımlarından Montepaschi Siena ile anlaşan coach Ergin Ataman, yeni kulübü ile bugün sözleşme imzalayacak. Geçtiğimiz sezon ortasında Efes Pilsen’den ayrılan genç çalıştırıcı, Montepaschi Siena ile bugün Siena’da TSİ 12.45’te mukavele yapacak. Çarşamba günü Türkiye’ye dönecek olan Ataman, yeni görevine Ağustos ayında başlayacak. 
     
İTÜ şampiyon      MALATYA’DA düzenlenen Türkiye Genç Bayanlar Basketbol Şampiyonası, İTÜ’nün şampiyonluğu ile sona erdi. Atatürk Salonu’nda yapılan final maçında Fenerbahçe’yi 88 - 66 yenen İTÜ zirveye çıkarken, üçüncülüğü ise Migros’u 78-55 yenen Galatasaray elde etti. 
     



 SPOR 




















</TEXT>
</DOC>
