<DOC>
<DOCNO> 25016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur14.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Otelde yangın paniği, ölü yaralı yok... 
</HEADLINE>
<TEXT>

     Çanakkale'de, çoğunlukla Yunan turistlerin kaldığı Anzac Oteli'nde sabaha karşı çıkan yangın paniğe yol açtı. Korkuyla yataklarından fırlayan turistler, soluğu sokakta aldılar. 
     Saat Kulesi Meydanı'ndaki Anzac Oteli'nde, sabaha karşı dumanların yükselmesi üzerine, personel tarafından alarm verildi. Yunanistan'ın Gümülcine kentinden Türkiye'ye geziye gelen 50 kişilik Yunan turist grubunun kaldığı otel, kısa sürede boşaltıldı. 
     Yangın, olay yerine gelen itfaiye ekiplerinin müdahalesiyle büyümeden söndürüldü. 
     Yetkililer, yangının otelin havalandırma boşluğuna atılan sigara izmaritinin buradaki eski bir yatağı tutuşturması sonucu çıktığının belirlendiğini söylediler. 
     Otelde alarmın çalmasıyla, yanlarına alabildikleri eşyalarla sokağa çıkan yunan turistler, korkuyla izledikleri yangın söndürme çalışmaları sonunda, itfaiye personelini alkışladılar. 
     Turistler, söndürme çalışmalarının tamamlanmasının ardından tekrar otele alındılar. 
     







</TEXT>
</DOC>
