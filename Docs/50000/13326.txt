<DOC>
<DOCNO> 13326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur08.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah sansasyon için çocuk kaçırmaya hazırlanıyor 
</HEADLINE>
<TEXT>

     Hizbullah terör örgütünün geçen yıl aldığı ağır darbenin ardından, sansasyonel eylemler peşinde olduğu bildirildi. 
     Ankara Emniyet Müdürlüğü, tüm birimlerine bir yazı göndererek, terör örgütü Hizbullah'ın çocuk kaçırma eylemleri gerçekleştirmeye çalışacağına ilişkin duyumlar alındığını ve bunun istihbari bilgilerle teyit edildiğini belirtti. 
     İl ve ilçelerde bulunan terörle mücadele ekipleri ile bölge karakollarının gerekli önlemleri almaları istenen yazıda, şüpheli görülen kişilerin incelenmesi ve istihbarat çalışmalarına ağırlık verilmesi talep edildi. 
     Hizbullah terör örgütünün spekülatif eylemleri benimsediği ve örgüt mensuplarına bu konuda talimat verildiğini kaydeden üst düzey bir emniyet yetkilisi, öğrencilere yönelik kaçırma eylemlerinin para almak ya da korku salmak maksadıyla gerçekleştirilebileceğini söyledi. 
     Aynı yetkili, ''Varlıklı kişilerle üst düzey görevlilerin ilköğretim ve liselerde öğrenim gören çocuklarına yönelik bu tür hareketlerin olabileceğini'' vurgulayarak, çok geniş güvenlik önlemlerinin alındığını kaydetti. 




</TEXT>
</DOC>
