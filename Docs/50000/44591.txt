<DOC>
<DOCNO> 44591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/guncel/gun00.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzurevinde saklandı 
</HEADLINE>
<TEXT>

Beyaz Benzin operasyonunun kilit ismi, yakalanacağını öğrenince sahte isimle Pendik’te özel bir huzurevine yerleşti ve üç ay orada gizlendi 
     İSTANBUL Milliyet 

     Beyaz Benzin operasyonunun kilit ismi Mehmet Ali Erçelik 55 , üç aydır gizlendiği huzurevinde yakalandı. İşadamlarıyla bürokratlar arasındaki bağlantıda görev alan Erçelik'in bugüne kadar 1.5 trilyon lira rüşvet dağıttığı öne sürüldü. 
     İstanbul DGM'nin, akaryakıt kaçakçılığı ve usulsüz ithal edilen solventin sahte benzin yapımında kullanılmasına ilişkin yürüttüğü soruşturma kapsamında aranan Erçelik'in izi aylar sonra bulundu. İl Jandarma Komutanlığı'na bağlı ekipler, Pendik'te özel bir huzurevinde sahte isimle kaldığı belirlenen Erçelik'i gözaltına aldı. 
     İki gün boyunca sorgulanan Erçelik, sahte benzin imalatındaki rüşvet çarkını anlattı. Erçelik’in ifadesinde, halen tutuklu bulunan Ahmet Çeken ve Nurettin Kutlu'nun da aralarında bulunduğu işadamlarına usulsüz ithalat izni alabilmek için iş takipçiliği yaptığını kabul ettiği bildirildi. 
     
     Paralar cezaevine gönderildi 
     Bu kişilerden, ithal edilecek kimyevi madde için ton başına 15 milyon lira aldığı öne sürülen Erçelik ifadesinde, bu yolla aldığı 1.5 trilyon lirayı Petrol İşleri Genel Müdürlüğü'nde ithalat uzmanı olarak görev yapan Saniye Gedik'e teslim ettiğini öne sürdü. Bu paranın da cezaevinde tutuklu olan Genel Müdür Yardımcısı İbrahim Şen ve Gedik ile diğer bürokratlar arasında paylaşıldığını iddia etti. 
     Jandarmanın yaptığı araştırmada, gözaltına alındığında üzerinde yaklaşık iki milyar lira çıkan Erçelik'in gizlenmek amacıyla huzurevinde kaldığı, rüşvetten kazandığı parayla büyük servet yaptığı ortaya çıktı. Erçelik'in Ankara'da yedi daire, iki dükk n ve iki BMW aldığı, ancak bunların oğlu Fatih'in üzerine olduğu kaydedildi. 
     Ağır siroz hastası olduğu belirtilen Erçelik, ifadesinin tamamlanmasından sonra İstanbul DGM'ye sevk edildi. Erçelik'in kendisine yardımcı olan jandarmanın kolunda bile yürümekte güçlük çektiği gözlendi. Savcılık sorgusundan sonra rahatsızlığı nedeniyle serbest bırakılan Erçelik'in huzurevinde gözetim altında olacağı öğrenildi. 
     



 GÜNCEL 


















</TEXT>
</DOC>
