<DOC>
<DOCNO> 3263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur18.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milas Kaymakamı "Menteşe'nin yeğeni ve yengesi başlarına sert bir cisimle vurularak öldürülmüşler" 
</HEADLINE>
<TEXT>

     Milas Kaymakamı Ayhan Boyacı, eski İçişleri Bakanı Nahit Menteşe'nin ağabeyi eski Milas Belediye Başkanı Gazi Menteşe'nin eşi Yıldız ile kızı Beysun'un öldürülmesiyle ilgili inceleme ve soruşturmanın sürdürüldüğünü bildirdi. 
     Boyacı,ilk alınan bilgilerin anne ve kızının boğazlarının kesilerek öldürüldüğü şeklinde olduğunu, ancak daha sonra başlarına sert bir cisimle vurularak öldürüldüklerinin anlaşıldığını söyledi. Boyacı, ''Olayın kaç kişi tarafından yapıldığı, hırsızlık olup olmadığı, vücutlarında başka yara bulunup bulunmadığı konuları ayrıntılı olarak inceleniyor. Olay çok üzücü'' dedi. 
     Polis yetkilileri, katil ya da katillerin, Yıldız ve Beysun Menteşe'nin oturduğu tek katlı evin arka cephesine merdiven dayayarak çatıdan girdiklerinin sanıldığını belirtirken, Boyacı, konunun kesinlik kazanmadığını ve katil ya da katillerin eve nereden girdiklerinin belirlenmesine çalışıldığını söyledi. Kaymakam Ayhan Boyacı, Milas Savcısı Mehmet Aybek, Muğla Emniyet Müdürü Muhittin Yegül, olay yerinde incelemede bulunurken, Muğla Emniyet Müdürlüğü olay yeri inceleme ekibi de çalışma yaptı. Bu arada, Yıldız ve Beysun Menteşe'nin komşuları, cenazelerin kaldırılması için boş tabutların eve getirildiğini ifade ettiler. Menteşe ailesinin Kayseri ve İzmir'de oturan diğer iki kızının da Milas'a gelmek üzere yola çıktıkları öğrenildi. Gazi Menteşe, 1966-1973 yılları arasında Adalet Partisi'nden Milas Belediye Başkanlığı yapmış ve geçen yıllarda hayatını kaybetmişti. 




</TEXT>
</DOC>
