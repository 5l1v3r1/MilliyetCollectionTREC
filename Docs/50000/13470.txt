<DOC>
<DOCNO> 13470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/soneko18.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank "Kasım krizi bize zarar vermedi" 
</HEADLINE>
<TEXT>

     Bankacılık sektöründe Kasım ayı ortalarında ortaya çıkan likidite sıkışıklığının, Akbank'da en ufak bir zarara dahi neden olmadığı bildirildi. 
     Akbank'ın bugün yapılan Olağan Ortaklar Genel Kurulu'na, Yönetim Kurulu Başkanı Erol Sabancı ve Genel Müdürü Zafer Kurtul imzasıyla sunulan Yönetim Kurulu Raporu'nda, 2000 yılında, hedeflenen enflasyon oranı daha yüksek çıkmasına rağmen programın oldukça başarılı şekilde uygulandığı vurgulandı. 
     Akbank'ın finans piyasalarındaki sağlam konumunu koruduğu ve büyümesini sürdürdüğü kaydedilen raporda, bankanın 2000 yılı sonu itibariyle vergi öncesi karı ve net karının sırasıyla 513.3 trilyon lira ve 343.6 trilyon lira olarak gerçekleştiği, toplam aktiflerinin ise 7 katrilyon 358 trilyon liraya yükseldiği hatırlatıldı. 
     Mali sektör reformu gerçekleştirilerek bankacılık sektörünün güçlendirilmesinin hedeflendiği belirtilen raporda, şöyle denildi 
     ''Bu yeni düzenlemelerden yarar sağlayacak olan Akbank, aktif toplamını yükselterek iş hacmi ile pazar payını önemli ölçüde artıracaktır. 
     Yeni bankacılık ortamına uyum sağlama amacıyla A.T. Kearney adlı uluslararası kuruluşun danışmanlığı altında başlatılan yeniden yapılanma süreci ile bankamızın rekabet gücünü artırıcı yeni stratejilerin oluşturulmakta, işlevsel bir yapılanmaya gidilmekte ve müşteri, ürün ve dağıtım kanalı karlılığı ölçülebilir hale getirilmektedir. 
     Bireysel bankacılığı, geleceğe yönelik büyüme stratejimizin temel faktörü olarak görmekteyiz.'' Raporda, uluslararası derecelendirme kuruluşları Moody's ve Fitch IBCA tarafından verilen notların, bir Türk bankasına bugüne kadar verilmiş en yüksek notlar olduğu kaydedildi. 1999 ve 2000 yıllarında gerçekleştirilen varlığa dayalı menkul kıymet ihraçları yoluyla uluslararası piyasalardan toplam 500 milyon dolar kaynak sağlandığı kaydedilen raporda, toplam varlığa dayalı menkul kıymet ihracı karşılığı borçlanmanın ise 750 milyon dolar seviyesinde olduğu vurgulandı. 




</TEXT>
</DOC>
