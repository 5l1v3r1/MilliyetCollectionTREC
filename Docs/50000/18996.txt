<DOC>
<DOCNO> 18996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/soneko11.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada kar satışları başladı 
</HEADLINE>
<TEXT>

     Borsa'da geçtiğimiz hafta gerçekleşen hızlı yükselişin ardından, kar realizasyonları geldi. 
     Piyasada dün ikinci seansta başlayan satışlar, günün ilk seansında da etkili olurken, Endeks 12 bin puanın altına geriledi. Seans, 12,306 puan seviyesinde güne başladı. İlk dakikalardaki hisse bazı alımların etkisiyle 12,473 puana kadar çıkan Endeks, ardından yoğun satışlarla yönünü aşağı çevirdi. Satışlar 11,887 puana kadar sürdü. Tepki alımlarıyla toparlanan piyasa, ilk bir saati 11,974 puanla geçti. Seansın ilk yarısında 234 trilyon işlem hacmi gerçekleşti. 
     İkinci yarıda 11,900 seviyelerinde yatay seyre giren Endeks'le birlikte piyasanın durgunlaştığı gözlendi. Uzmanlar, piyasanın sağlıklı bir tepki verdiğini, hızlı yükselişin ardından düzeltme hareketi başladığını kaydettiler. Sürekli yükselişin daha sonra hızlı düşüşler getirdiğine işaret eden uzmanlar, bir miktar gevşemenin sonrasında yeniden çıkışın başlayabileceğini belirttiler. 
     







</TEXT>
</DOC>
