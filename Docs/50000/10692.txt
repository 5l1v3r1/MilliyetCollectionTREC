<DOC>
<DOCNO> 10692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/spor/spo01.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu takımı düzelteceğim 
</HEADLINE>
<TEXT>

Christoph Daum, bu maçı unutmaları gerektiğini söyledi, "Önümüzdeki sezon formayı hak eden oynayacak" dedi 
     BEŞİKTAŞ Teknik Direktörü Daum, takımdaki en büyük eksikliğin öz güven olduğunu söyledi. Alman hoca, "Güveni futbolculara yeniden kazandırmaya çalışacağız" dedi. Bu maçı unutmaları gerektiğini söyleyen Daum, "Her şey geride kaldı. Trabzon karşılaşmasını kazanmayı umuyorum. Bu takımı düzelteceğim. Bu tür maçlarda kimse kimseye hediye vermez" diye konuştu. 
     GAZİANTEP’in haklı galibiyet aldığını vurgulayan Daum, "Maçın kaderini belirleyecek pozisyonları çok iyi değerlendirdiler. Önümüzdeki sezon formayı hak eden bu takımda oynayacak" ifadelerini kullandı. Transfere Trabzonspor ve Galatasaray maçlarından sonra start vereceğini açıklayan tecrübeli hoca, oyuncularına izin vermedi ve sabah 11.00’de antrenmana çağırdı. 
     
İŞTE GERÇEKBazı çevrelerin iddia ettiği gibi Almanya’da çalışması yasak değildi. Stuttgart ve Frankfurt’un tekliflerini geri çevirdi, Beşiktaş’ı tercih etti 
     ZEKİ DOMAÇ - FRANKFURT 

     BEŞİKTAŞ’IN yeni hocası Daum’un Almanya’da çalışmasanın yasak olmadığı belirtildi. Yönetim geçmişte kokain kullanan Daum’u takımın başına getirdiği için eleştirilmiş, hatta "Almanya’da çalışması yasak olan bir teknik adama nasıl görev verilir" denilmişti. Oysa Daum’un Almanya’da çalışması yasak değildi. Almanya Futbol Federasyonu Hukuk Kurulu’ndan yapılan açıklamada, "Yasak, söz konusu bile olmadı" denildi. 
     DAUM’A Stuttgart ile Eintracht Frankfurt kulüplerinin teklif yaptığı, ancak "Almanya’da çalışmak istemiyorum" diyerek geri çevirdiği, Beşiktaş’ı ise hemen kabul ettiği belirtildi. Daum, "Türkiye’yi sevdiğim, hoşgörü ile karşılandığım için geldim" dedi. Almanya’da Daum hakkında anket de yapılmıştı. Ankette çalışmasını isteyenlerle istemeyenlerin oranı başa baş çıkmış, hatta Alman Milli Takımı’na gelebileceğini iddia edenler de olmuştu. 
     
Telgrafla izin çıktı      CEMAL ERSEN 

     BEŞİKTAŞ’IN Alman hocası Christoph Daum dün akşam oynanan Gaziantepspor maçında sahaya federasyonun çektiği yıldırım telgraf izni ile girebildi. Scala’nın yerine göreve getirilen Daum’a özel izinin, gerekli evrakların tamamlanamaması üzerine verdiği ifade edildi. Federasyon, oturma ve çalışma izni hazır olmayan Alman hocanın sahaya girebilmesi için Gaziantep Gençlik ve Spor İl Müdürlüğü’ne yıldırım telgraf çekti. 
     
Nouma yine saldırdı      MAÇIN bitiş düdüğüyle birlikte Nouma, Ramazan’a saldırdı. Mehmet araya girerek Nouma’yı sakinleştirmeye çalıştı. Siyah-Beyazlı taraftarlar, 2-1’den sonra koltukları sahaya atarak, futbolcuları protesto ettiler. 
     
SCALA turist gibi      GÖKAY AKIN 

     BEŞİKTAŞ’IN sözleşmesini fesh ettiği Teknik Direktör Scala, dün İstanbul’da gezinti yaptı. Kendisiyle birlikte görevlerine son verilen yardımcıları Ziya Doğan ve Mustafa Gülen’le Swiss Otel’de buluşan Scala, Boğaz’da bir restaurantta da yemek yedi. 
     SCALA’NIN Siyah - Beyazlı yöneticilerle bugün bir araya geleceği ve tazminatını isteyeceği belirtildi. İtalyan teknik adam, daha sonra bir de basın toplantısı yapacağını ve Beşiktaş’ta geçirdiği dönemi değerlendireceğini söyledi. 
     
ZUBERBÜHLER Beşiktaş’a 
seve seve gelirimTeknik Direktör Christoph Daum’un istediği İsviçreli kaleci, yeşil ışık yaktı 
     ZAFER ATAMER-CENEVRE 

     BEŞİKTAŞ’IN yeni teknik direktörü Daum’un istediği Bayer Leverkusen’in İsviçreli kalecisi Pascal Zuberbühler, teklife sıcak baktığını söyledi. Bu sezon Basel’den, Alman kulübüne geçen Zuberbühler, Daum’un kendisini istemesinden mutluluk duyduğunu ancak bu transferin sezon sonundan önce gerçekleşemeyeceğini de belirtti. 
     İSVİÇRE basınına verdiği demeçlerde Siyah - Beyazlı kulübün teklifini doğrulayarak gitmek istediğini söyleyen Zuberbühler, "Takımımı sezon ortasında bırakacak değilim. Bu transfer en erken gelecek sezon için olabilir. Beşiktaş’a seve seve gelirim" diye konuştu. İsviçre’nin yüksek tirajlı gazetelerinden Blick de "Zubi Bosfor yolcusu" manşetini kullandı. 
     


 SPOR 

























</TEXT>
</DOC>
