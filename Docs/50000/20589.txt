<DOC>
<DOCNO> 20589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/ekonomi/eko01.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Onay yan oda’dan çıktı 
</HEADLINE>
<TEXT>

Liderler Telekom krizini, sözleşmede yetkinin Bakanlar Kurulu’na verilmesi ara formülüyle aştı. Bakan Derviş yan odaya geçip IMF Başkan Yardımcısı ile görüşerek formülü onaylattı 
     SERPİL ÇEVİKCAN Ankara 

     Telekom’un özelleştirilmesine ilişkin tasarı konusunda yılan hik yesine dönen uzlaşma kararının verildiği zirvede bulunan ara formül için Uluslararası Para Fonu’nun IMF onayı alındı. 
     Önceki gece yapılan zirvede Derviş’in önerisiyle sözleşme yetkisinin Bakanlar Kurulu’nda kalması, özelleştirme işlemi tamamlandıktan sonra lisans yetkisinin Telekomünikasyon Kurulu’na bırakılması formülü kabul edildi. 
     
     IMF ile temasa geçti 
     Bu formül üzerine tekrar söz alan Derviş, ek niyet mektubunu detaylı olarak okudu ve "Bizim burada varacağımız kararların ek niyet mektubuyla da çelişmemesi lazım. Bu nedenle IMF’yle temasa geçmemizde yarar var" dedi. 
     Ecevit’in "temas edin" talimatı üzerine Derviş yan odaya geçti ve IMF Başkanı’nı aradı. IMF Başkanı’nın ABD dışında olması nedeniyle Başkan Yardımcısı Stanley Fischer ve Avrupa Direktörü Michael Deppler’le ayrı ayrı konuşarak formülü anlattı. IMF’den gelen olumlu sinyal üzerine Ecevit gece yarısı "uzlaşma" açıklamasını yaptı. 
     
     IMF açıklama yaptı 
     IMF yetkilileri de birkaç saat sonra yaptıkları açıklamada, İcra Direktörleri Kurulu’nun Türkiye’nin ek niyet mektubunu görüşerek, ek kaynağı onaylayacağı toplantı tarihinde bir değişiklik olmadığını söyledi. 
     IMF İcra Direktörleri Kurulu’nun yeni ekonomik program ve finans paketini 15 Mayıs Salı günü tartışarak onaylaması bekleniyor. 
     
Söz verdik Devlet Bey      Telekom’un özelleştirilmesine ilişkin tasarının görüşüldüğü önceki gece yapılan liderler zirvesinde MHP lideri Devlet Bahçeli’nin "Bu işin bu kadar abartılmasını anlamıyoruz. IMF’nin detaylarla uğraşmasını doğru bulmuyoruz" diyerek direndiği öğrenildi. 
     Devlet Bakanı Kemal Derviş ile Başbakan Bülent Ecevit’in IMF’ye verilen taahhütleri anımsatarak, "Sözümüzü tutalım" dedikleri, ANAP lideri Mesut Yılmaz’ın da "Önemli olan özelleştirme" diyerek ortamı yumuşattığı zirvenin perde arkasındaki diyaloglar şöyle 
     
     DEVLET BAHÇELİ 
     Telekom olayının bu kadar büyütülmesini anlamış değiliz. Özelleştireceğimizi söyledik. Bu konuda karar da alındı. Bir irade eksiğimiz yoktur. Buna rağmen IMF’nin yetki tartışmalarına yol açması, bu kadar detayla ilgilenmesi anlaşılır gibi değil. IMF’nin böyle detaylarla uğraşmasını doğru bulmuyoruz. Bu tür teknik konular bakanlarımız ve uzmanlarımız arasında halledilecek konulardır. Özelleştirmesi tasarısı hazır. Biz yetki konusunun abartıldığını ve IMF’nin ilgileneceği bir konu olmadığını düşünüyoruz. 
     
     KEMAL DERVİŞ 
     Lisans yetkisinin bakanlıkta olmasını kastederek IMF bu yönetim tarzıyla özelleştirmenin uygulanabileceğine inanmıyor. Yetkilerin nasıl kullanılacağı konusunu ek niyet mektubuyla imza altına alarak IMF’ye bildirdik. 
     
     BÜLENT ECEVİT 
     Sayın Bahçeli, yaklaşımınızı anlıyorum. Tabi böyle detaylarla ilgilenmeleri hoş bir görüntü değil. Ancak biz bu konuyu niyet mektubunda IMF’ye iletmiş olduk. Bir anlamda söz verdik. Bu nedenle sözümüzü tutmamız gerekiyor. Ayrıca ekonomimiz çok sıkışık durumda. Dış destek açısından bu tür konulardaki beklentiyi biliyoruz. Bu nedenle daha rahat bir destek akımı sağlamak için niyet mektubunda ifade ettiğimiz hususların gereğini yapmalıyız. Konuya bu çerçevede yaklaşmak durumundayız. 
     
     MESUT YILMAZ 
     Önemli olan özelleştirme kararının verilmiş olmasıdır. Biz yetki konusunda çıkacak uzlaşmayı hangi yönde olursa olsun kabul ediyoruz. Bizim açımızdan özelleştirme kararının verilmesi ve yetki konusunda da bir uzlaşmaya varılacak olması önemlidir. Sayın bakanların hangisinin görüşü doğrultusunda uzlaşmaya varılırsa biz o karara katılacağız. Önemli olan özelleştirme kararının verilmesi ve uygulanmasıdır. 
     



 EKONOMİ 




















</TEXT>
</DOC>
