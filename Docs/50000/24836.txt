<DOC>
<DOCNO> 24836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sontur03.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten kaçan gaspçı sıkışınca intihar etti 
</HEADLINE>
<TEXT>

     Gaziosmanpaşa'da bir taksicinin parasını gasp etmek isteyen kişi, durumu fark eden polis tarafından sıkıştırılınca tabanca ile intihar etti. 
     Aksaray'dan bindiği Kadir Eren yönetimindeki 34 TDV 81 plakalı taksiyle Küçükköy Kazım Karabekir Mahallesi 788. Sokak içerisine gelen gaspçı Osman Gün, belindeki silahı çekerek tehditle aracı durdurdu. 
     Silahını Kadir Eren'in başına dayayan Gün, sürücüden parasını vermesini istedi. Bu sırada ring görevi yapan Gaziosmanpaşa İlçe Emniyet Müdürlüğü'ne bağlı 81158 nolu ekipte bulunan polis memurları durumu fark ederek taksinin önünü kestiler. 
     Polis, araçta bulunan gaspçı Osman Gün'e dışarı çıkmasını ve teslim olmasını isterken Gün, araçtan çıkarak kaçmaya başladı. Polisle gaspçı arasında geçen kısa bir kovalamacanın ardından Osman Gün köşeye sıkıştırılırken kaçacak bir yeri olmadığını gören Gün elinde bulunan silahını bir anda başına dayayarak ateş etti. Tek kurşunla ağır yaralanan gaspçı Osman Gün, kaldırıldığı Özel Bilge Hastanesi'nde yapılan tüm müdahalelere rağmen kurtarılamadı. Olayla ilgili soruşturmaya devam ediliyor. 
     






</TEXT>
</DOC>
