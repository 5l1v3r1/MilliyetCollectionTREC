<DOC>
<DOCNO> 5850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/siyaset/siy05.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BAHÇELİ HESAPLATTI 
</HEADLINE>
<TEXT>
150 yasa 48 yılda anca çıkar 
     ANKARA Milliyet 

     İçtüzük görüşmelerinde ölümle sonuçlanan kavga nedeniyle partisinin iki milletvekili yargılanan MHP Genel Başkanı Devlet Bahçeli, içtüzüğün değişmemesi durumunda görüşülmeyi bekleyen metinlerin ne kadar zamanda yasalaşabileceğini bir uzman grubuna hesaplattırdı. 
     Bahçeli dünkü grup toplantısında bu araştırmanın sonucunu açıkladı. Meclis’te bekleyen 150 yasa tasarısı ile geçmiş dönemden kalan 281 KHK’nın toplam 5 bin 300 maddeden oluştuğuna dikkat çeken Bahçeli mevcut içtüzükle ve normal çalışma düzeniyle bunların görüşülmesinin en az 12 yıl 3 ay, en çok 48 yıl süreceğini bildirdi. 
     
İşte torunlara kalacak yasalar      Bahçeli’nin yaptırdığı araştırmaya göre 48 yılda çıkarılabilecek yasalar arasında "Hazır Gıda İaşesi Yasa Tasarısı", "TSK’da İlk Nasıp İstihkakına İlişkin Yasa Tasarısı", "Topyekün Savunma Sivil Hizmetleri Yasa Tasarısı", "Taşınmaz Mal Zilyetliğine Yapılan Tecavüzlerin Önlenmesine İlişkin Yasa Tasarısı", İnegöl ve Elbistan’ın il olmasına ilişkin yasa önerileri de bulunuyor. Medeni Yasa tasarısı da 1030 maddeden oluşuyor. Hayvanları Koruma Yasası da çok uzun zaman alacağı gerekçesiyle görüşülmüyor. 
     
MHP’li vekillere bir kötü haberERSAN ATAR Ankara 
     Kalp hastası DYP’li Fevzi Şıhanlıoğlu’nun ölümüne yol açtıkları iddiasıyla Ankara 9. Ağır Ceza Mahkemesi’nde yargılanan MHP’li Mehmet Tekelioğlu ile Cahit Kundakçı’nın mahkum olmaları durumunda temyiz başvurularının kabul edilme olasılığının düşük olduğu ortaya çıktı. Milletvekillerinin olası temyiz başvurusuna bakacak olan Yargıtay 1. Ceza Dairesi’nin kalp hastası birisinin "itme"yle ölümüne neden olunduğu gerekçesiyle verilen mahkumiyet kararını bozmadığı belirlendi. 
     


 SİYASET 


















</TEXT>
</DOC>
