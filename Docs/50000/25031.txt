<DOC>
<DOCNO> 25031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/ekonomi/eko01.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Topal ve Özkan’a vergi affı 
</HEADLINE>
<TEXT>

Hesap uzmanlarının raporuna göre 2.2 milyar dolarlık kazancı vergiden kaçıran kumarhaneci Ömer Lütfi Topal ve Sudi Özkan, bilirkişi raporuyla aklanıyor 
     NEDİM ŞENER 

     Maliye Bakanlığı Hesap Uzmanları Kurulu’nun hazırladığı raporlarla toplam 2.2 milyar dolarlık kazançlarını vergiden kaçırdığı tespit edilen Ömer Lütfi Topal ile Sudi Özkan, bilirkişi raporları ile aklanıyor. 
     Bilirkişiler, hesap uzmanlarının Topal için 1.5 milyar dolar olarak belirlediği matraf farkının, yüzde 92’sini reddederken, vergi matrahının bu tutarın yüzde 8 ile sınırlı olduğunu belirttiler. Maliye’nin toplam 780 trilyon liralık kazancını vergiden kaçırdığını belirlediği Sudi Özkan hakkında hazırlanan bilirkişi raporlarında ise yurtdışında yaşayan kumarhaneci için hiç bir matrah farkına raslanmadığı bildirildi. 
     
     5’inci Vergi Mahkemesi etkili 
     Buna göre kumarhanelerin kapatıldığı 1998’den bu yana hazırlanan binlerce sayfalık rapora göre, faiz ve cezalarıyla birlikte yaklaşık 2 milyar dolardan fazla vergi alınması beklenen kumarhanecilerden, Maliye’nin kasasına bugüne kadar tek kuruş girmediği gibi, alınabilecek tutar da Ömer Lütfi Topal için belirlenen 120 milyon dolarlık matraf farkı ile sınırlı kalacak. 
     Diğer vergi mahkemelerinden umduğunu bulamayan ve kaçırdıkları paranın vergisini ödemek durumuyla karşılaşan Topal ve Özkan’ın avukatlarının 5’inci Vergi Mahkemesi’ne yaptıkları başvuru sonucunda, bilirkişi tayin edilmesine karar verildi. Her iki kumarhaneci için oluşturulan bilirkişi heyetinde Yeminli Mali Müşavirler Ersin Kayaalp ve Hasan Ünlü yer aldı. Topal hakkında hazırlanan bilirkişi raporunda ayrıca Prof. Dr. Selahattin Anık, Özkan’ınkinde ise emekli bankacı Turan Bolayır’ın imzası da yeraldı. 
     Tamamen bankalardaki para trafiğinden yola çıkarak Topal ve Özkan’ın devletten kaçırdıkları paraya ulaşan Hesap Uzmanları Kurulu’nun iki yılda hazırladıkları raporlara itibar etmeyen 5’inci Vergi Mahkemesi’nin belirlediği bilirkişi heyeti, Ömer Lütfi Topal’ın matrah farkını yalnızca bin 333 adet kumar makinesi üzerinden hesap etti. 
     Açık poker gibi çok büyük paraların döndüğü oyunları matrah farkı hesaplarına katmayan bilirkişiler, kumar makinalarının, 15 Ağustos 1996 tarihinden itibaren reklam yasağı ve kıyafet zorunluluğu gibi nedenlerden dolayı müşteri azlığından kapasitesinin yüzde 75’ini kaybettiğini ileri sürdüler. 
     Gün içinde boş durduğu belirtilen kumar makinalarının yüzde 25 kapasite ile çalıştığı iddia edilen bilirkişi raporlarında, 1995 yılı için 280 milyar 249 milyon TL, 1996 yılı için de 256 milyar 896 milyon TL matraf farkı bulunduğu belirtildi. 
     
     Kapasite yüzde 25 
     Oysa hesap uzmanları tarafından Topal için hazırlanan raporlarda ise 1995 yılı için toplam 2.4 trilyon lira yani o günkü kurla 54 milyon dolar matraf farkı belirledi. Bilirkişinin belirlediği 280 milyar lira ise yalnızca 6.1 milyon dolar ile sınırlı kalıyor. 
     Maliye, Topal için 1996 yılında Emperyal, Regal ve Leisure adlı üç şirkete bağlı casinolarda toplam 24 trilyon 897 milyar 990 milyon lira, yani 462 milyon 701 bin dolar matraf farkı tespit ederken, bilirkişilerin belirlediği toplam matrah farkı ise 256 milyar 896 bin lira yani 4 milyon 774 bin lira ile sınırlı kaldı. 
     
     Sudi Özkan’a mali aklama 
     Bilirkişi raporunda, Sudi Özkan’ın kumarhanelerinin hesaplarında hiçbir matraf farkına rastlanmadığı belirtilirken, 250 trilyon lira vergi ödemesi gereken Özkan da büyük bir yükten kurtulmuş oldu. 
     Toprakbank Mecidiyeköy şubesindeki gizli bir hesap aracılığıyla yurtdışına 680 milyon dolar para kaçıran Sudi Özkan ın bu hesapla ilgisi olmadığını belirten bilirkişiler’in bu kararına göre karar alacak 5’inci Vergi Mahkemesi’nin kararının diğer vergi mahkelerinin sonuçlarını da etkileyebileceğine ve devletin kumarhanecilerin ödeyeceği 2 milyar dolar vergiden mahrum kalması tehlikesinin bulunduğunu belirttiler. 
     Kumar oynayanlardan aldıkları ifadelerin çoğunu da geçersiz sayan bilirkişiler, bu kişilerin maddi güçlerinin araştırılmadığını belirtirken, Maliye oyunculardan birinin üç büyük kulüpten birinde başkanlık yapmış kişi olduğunu diğerinin de halen iş dünyasının en büyük kuruluşlarından birisinin başında bulunduğunu bildirdi. 
     



 EKONOMİ 






















</TEXT>
</DOC>
