<DOC>
<DOCNO> 42881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/dunya/adun.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AMERİKAN CASUS UYDULARI AFGANİSTAN’A YÖNELDİ 
</HEADLINE>
<TEXT>
KARTAL Ladin’i gözlüyor 
ABD, Afganistan'ı beş uyduyla izliyor. İki uydu da fırlatılmayı bekliyor. Uydulardan 'Orbimage' kamuflajla gerçeği ayıracak, 'Quickbird' ise basketbol topunu rahatça görecek yeteneğe sahip 
     DIŞ HABERLER SERVİSİ 

     Taliban'ı cezalandırıp Usame bin Ladin'i ölü ya da diri ele geçirmeyi kafasına koyan ABD, bu amaçla uzaydaki "göz ve kulaklarını" da Afganistan'a çevirdi. Pentagon, uzaydaki Amerikan casus uydularının, diğer faaliyetlerini bırakıp tüm alıcılarının bu topraklar üstünde yoğunlaştırılması için uydu istihbarat birimlerine emir verdi. Bu çerçevede ilk olarak, kısa adı Sigint olan üç sinyal istihbarat uydusuyla Bigbird Büyük Kuş adı verilen iki hassas kamera uydusu Afganistan üstüne yönlendirildi. Önümüzdeki birkaç gün içinde, yine Afganistan üstüne yoğunlaşmak üzere iki uydu daha yörüngeye fırlatılacak. İstihbarat kaynakları, ilk beş uydunun normal işlevlerinden çekilip Afganistan'a yönlendirilmesinin "olağandışı" bir durum olduğunun altını çiziyor. 
     
     Telefonlara büyük gözaltı 
     Sigint uyduları, Afganistan'daki her tür cep ve uydu telefonuyla telsiz haberleşmelerini izleyecek. Usame bin Ladin'in, izleneceğini bildiğinden her tür haberleşme cihazından uzak duracağı ihtimalinden yola çıkan istihbaratçılar, bu yüzden diğer haberleşmelerde ipucu arayacak. 
     Bu iki gözlem uydusuna ek olarak, 21 Eylül'de yörüngeye oturacak ve toprak yüzeyinin hassas ayrıntılarını inceleyecek olan Orbimage - 4, elde ettiği görüntüleri 200 kat büyütebilecek yeteneğe sahip. Bu sayede Pentagon, kamuflajla gerçeği ayırt edebilecek ve Taliban'ı kamuflajlı sığınaklarında bile tespit edebilecek. 
     Orbimage - 4'ten bir hafta sonra fırlatılacak Quickbird ise, bir basketbol topunu bile rahatça tespit edebilecek kameralarla donatılmış durumda. Bu yolla Usame bin Ladin, "tilki deliğine dahi" girse, gerçek zamanlı olarak, yani anında yeri tespit edilebilecek. 
     



 DÜNYA 














</TEXT>
</DOC>
