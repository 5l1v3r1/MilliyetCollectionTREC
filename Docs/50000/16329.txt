<DOC>
<DOCNO> 16329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/ekonomi/eko08.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono faizine beyan yok 
</HEADLINE>
<TEXT>

MUSTAFA ÖZYÜREK Vergi Dünyası 
     Devlet Bakanı Kemal Derviş, ekonominin genel durumunu ve ileriye dönük beklentileri açıkladığı basın toplantısında, piyasanın beklediği kur hedefleri ve dış kaynak bulunmasında somut bilgiler vermedi. 
     Programda, genel bir bütçe revizyonu için gerekli tüm hedefler yer almamakla birlikte, 2001 yılında faiz dışı fazlanın milli gelire oranının 5.5 olacağı, toplam bütçe harcamalarında 9 azaltma yoluna gidileceği belirtilmektedir. 
     Derviş, servet vergisi gibi köklü vergi değişikliklerine gidilmeyeceğini, ancak bazı ufak tefek ayarlamaların yapılabileceğini açıkladı. 
     Devlet tahvili ve Hazine bonosu gibi kamu kağıtları faizlerindeki beyanname verme zorunluluğunun kaldırılacağı basın toplantısında açıkça ifade edildi. Şu anda kamu kağıtları faizlerinden vergi stopajı yapılmıyor, ancak belli miktarı geçen faiz geliri beyan edilerek Gelir Vergisi tarifesinden vergi ödeniyor. 
     Beyanname verilmesinden vazgeçilmesi kamu kağıtlarının vatandaşlara satılmasını teşvik eder. Kamu kağıtları faizi elde eden bankalar ve şirketler için herhangi bir değişiklik söz konusu değildir. 
     
Programda,      Mevcut vergi yasalarının titizlikle uygulanacağı, 
     ATV’nin enflasyona paralel artırılacağı, yeni akaryakıt fiyatlarına zam gelmeye devam edeceği, 
     Vergi kimlik numarasının yaygınlaştırılacağı, bir anlamda bankada işlem yapanlara da vergi numarası verileceği , 
     Vergi denetimlerinin artırılacağı, 
     İhracatta KDV ödemelerinin hızlandırılacağı, gibi somut önlemler yer almaktadır. 
     1999 yılında deprem vergileri içinde çıkarılmış bulunan olağanüstü vergiler, ek vergiler gibi uygulamalara gidilmeyeceği belli olmuştur. 
     Ancak, programda ve Derviş’in açıklamalarında kayıt dışı ekonomiden ve mücadele yöntemlerinin, vergi iadesinin güçlendirilmesinden bahsedilmemektedir. 
     Öyle anlaşılıyor ki, kayıt dışı kesimlere yönelik önlemler söz konusu olmayacak. Kamu harcamaları yine aynı kesimlerden alınacak. 
     Yeni ek vergiler geleceği korkusuna kapılan kesimler, prgoramın açıklanması ile rahat nefes aldılar. Ancak, kamu harcamalarında öngörülen 9’luk tasarruf sağlanamazsa, mevduat faizleri stopajı ile mal ve hizmetlere uygulanan KDV oranlarının yükseltilmesi kaçınılmaz olur. 
     Açıklanan programda, hükümet kamu kaynaklarını harcama sürecinde şeffaflık ve hesap verilebilirliğin sağlanması ve yolsuzluklarla mücadelenin önlenmesi konusunda, siyasi taahhütte bulunmaktadır. Bu, önemli bir taahhüttür. 
     


 EKONOMİ 














</TEXT>
</DOC>
