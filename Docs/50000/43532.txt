<DOC>
<DOCNO> 43532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/siyaset/siy03.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı gizliyor mu 
</HEADLINE>
<TEXT>
İhbar anında bildirildi 
Köln Konsolosluğu’ndan gelen Anıtkabir’e saldırı uyarısının Emniyet’e acilen gönderildiği, belgesiyle ortaya çıktı. Ancak İçişleri Bakanı "Bize ulaşmadı" dedi 
     ANKARA Milliyet 

     Milliyet'in dün sürmanşetten "Ankara'yı karıştıran kripto" başlığıyla verdiği "Anıtkabir'e intihar saldırısı"yla ilgili haberin doğruluğu, Dışişleri Bakanlığı'nın Emniyet Genel Müdürlüğü'ne yolladığı İSTY AFC - 2275 sayılı resmi yazıyla kanıtlandı. İçişleri Bakanı Rüştü Kazım Yücelen, haberi "Saldırı bilgisi bizde yok" diye yalanlarken, Dışişleri'nden bir yetkili "Biz yazıyı gönderdik" dedi. 
     ABD'de Washington ve New York'a düzenlenen terörist saldırılardan bir gün sonra, 12 Eylül'de Türkiye'nin Köln Başkonsolosluğu'na gelen "Anıtkabir'e ABD tarzı bombalı eylem yapılacağı" ihbarı üzerine harekete geçen Başkonsolosluk, gelişmeyi Dışişleri Bakanlığı'na bildirdi. Dışişleri, adı belirlenemeyen terör örgütünün yapacağı eylemle ilgili bilgiyi 12.09.2001 gün ve İSTY AFC - 2275 sayılı yazısıyla Emniyet Genel Müdürlüğü'ne iletti. 
     
     Genelkurmay’a da gitti 
     Radikal dinci terör örgütü ve gruplarının yoğun olarak faaliyet gösterdiği Almanya'nın Köln kentindeki başkonsolusluktan gelen bu ihbarı değerlendirmeye alan Emniyet Genel Müdürlüğü, 13 Eylül 2001'de Emniyet Genel Müdürlüğü Koruma Daire Bakanlığı'nca kaleme alınan uyarı yazısını Genelkurmay Başkanlığı, Anıtkabir Komutanlığı, Ankara Emniyet Müdürlüğü ve MİT Müsteşarlığı'na acil olarak gönderdi. 
     Anıtkabir'e yönelik saldırıyla ilgili belge Ankara'da resmi kurumlar arasında yazışma konusu olurken, İçişleri Bakanı Yücelen, Milliyet'in haberini doğrulamadı. Yücelen, Anıtkabir'e saldırı girişimiyle ilgili bir bilgiye sahip olmadıklarını öne sürerek, "Bize ulaşmadı" dedi. 
     Bakan'ın bu açıklamaları, "Ya Yücelen'in kendi bakanlığındaki yazışmalardan haberi yok, ya da açıklamalarıyla gerçeği saklıyor" yorumlarına yol açtı. 
     



 SİYASET 










</TEXT>
</DOC>
