<DOC>
<DOCNO> 21393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo04.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler, yabancı sayısının serbest bırakılmasını istiyor 
</HEADLINE>
<TEXT>

     Futbol Federasyonu ile 1. Futbol Ligi takımları yönetimlerinin oluşturduğu '' Kulüpler Birliği'' arasında, ''Yabancı Pazarlığı'' yeniden başlıyor. 
     Kulüpler, 2001-2002 futbol sezonundan başlamak üzere, ''sözleşme imzalanacak yabancı futbolcu sayısının serbest bırakılması, sahadaki yabancı sayısının sınırlı tutulması'' teklifi ile masaya oturma hazırlığı yapıyor. Sahaya çıkartılacak futbolcu için, ''sözleşmeli yabancılardan dilendiği an değiştirerek yararlanabilme'' isteği de söz konusu. 
     Kulüpler, bu çalışma doğrultusunda, Futbol Federasyonu'ndan yarın yapılması planlanan ve yeni sezona yönelik konuların görüşüleceği toplantıyı ertelemesini istediler. 
     
     Sakıncaları tartışılıyor 
     Futbol Federasyonu, kulüplerin söz konusu eğilimini ''Menajerliğe soyunma'' olarak da yorumluyor. 
     Kulüplerin, uluslararası boyutlu taramalarla bünyesine dahil edeceği futbolcu sayısındaki şişkinliğin yaratabileceği sakıncaları tartışılıyor. Kulüpler Birliği endişelere, ''kullanmadığımı yurtiçi veya dışına kiralar ya da satarım. Ülke ekonomisine de katkısı olur'' açıklamasını getiriyor. 






</TEXT>
</DOC>
