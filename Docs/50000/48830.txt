<DOC>
<DOCNO> 48830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sontur16.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Enver Ören'e İhlas Holding soruşturmasında "takipsizlik" 
</HEADLINE>
<TEXT>

     İhlas Holding'e yönelik soruşturma yürüten İstanbul DGM Cumhuriyet Başsavcılığı, Yönetim Kurulu Başkanı Enver Ören'in de aralarında bulunduğu 10 holding yöneticisi hakkında ''takipsizlik'' kararı verdi. 
     İhlas Holding'e ilişkin başlatılan ve İstanbul DGM Cumhuriyet Savcısı Ercan Cengiz tarafından yürütülen ''cürüm işlemek için teşekkül oluşturmak'' ve ''Bankacılık Kanunu'na muhalefet'' suçlarına ilişkin soruşturma tamamlandı. 
     Soruşturma sonucu, İhlas Holding Yönetim Kurulu Başkanı Enver Ören'in de aralarında bulunduğu 10 kişi hakkında, ''suç unsurları oluşmadığı'' gerekçesiyle ''takipsizlik'' kararı verildi. 
     Soruşturma kapsamında, Enver Ören ile holding yöneticileri Mehmet Savaş, Ayhan Apak, Ali Tugay Gölbaşı, Mehmet Kervancı, Mustafa Reşen Selçuk, Hilmi Işıkboğ, Mesut Uğur ve Recep Süleyman Özdil'in ifadesi alınmıştı. Mücahit Ören'in ifadesine ise ABD'de bulunması nedeniyle başvurulamamıştı. 
     






</TEXT>
</DOC>
