<DOC>
<DOCNO> 31707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sonspo06.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzen "Galatasaray Başkanlığı'nı Cansun'dan iyi yaparım" 
</HEADLINE>
<TEXT>

     Galatasaray Kulübü başkan adaylarından Ateş Ünal Erzen, Faruk Süren, İzzettin Doğan veya Özhan Canaydın isimlerinden birinin başkanlığa aday olması halinde, kendisinin bu göreve talip olmayacağını belirterek, ''Mehmet Cansun'dan daha iyi yapacağıma inandığım için aday oldum'' dedi. 
     Olağanüstü Genel Kurul'a 2 gün kala Türkiye Spor Yazarları Derneği TSYD Aydın Doğan Eğitim Merkezi'nde, yönetim kurulunda yer alacaklarını açıkladığı Cem Şaşmaz, Kemal Erimtan ve Levent Nazifoğlu ile birlikte basın toplantısı düzenleyen Ateş Ünal Erzen, seçilmesi halinde gerçekleştireceği hedeflerini anlattı. 
     Aday olmasının ana nedeninin sorunları bilmesi olduğunu ifade eden Erzen, ''Bugün taşın altına elimizi sokmanın vaktidir. Seyirci değil, katılımcı olunması gerektiğine inandık. Aday olmadan önce çok düşündüm. Eğer Faruk Süren, İzzettin Doğan veya Özhan Canaydın isimlerinden biri başkanlığa aday olsaydı, ben bu göreve talip olmayacaktım ama Mehmet Cansun'dan daha iyi yapacağıma inandığım için aday oldum'' diye konuştu. 
     Yaklaşan mali kongreye değinen Erzen, başkan seçildiği taktirde kulüpte hiç bir çalışanın alacağı kalmayacağını belirterek, şöyle konuştu 
     ''100-150 milyon dolar gibi bütçeler konuşuyoruz. Ancak çalışanların 2-3 ay maaşlarını bekletiyoruz. Bence önümüzdeki en büyük ve en basit sorun bu. Biz uzman kuruluş ve kişilerce kulübün mali yapısının fotoğrafını çekeceğiz. Borç konusunda herkes farklı bir rakam söylüyor. Hepsi doğru olabilir, ancak ortada bir yorum hatası olduğu kanısındayım. Borç, borçla ödenmez. Aksi taktirde durum Türkiye'nin ekonomisine döner.'' 
     
     10 yıllık strateji 
     Galatasaray'ın esas olarak bir spor kulübü olduğunu kaydeden Erzen, gecikmeden 10 yıllık bir spor stratejisi gerektiğini söyledi. 
     Erzen, dünyada 5-10 yıl içerisinde spor alanında büyük değişimler yaşanacağına dikkat çekerek, ''Dünyaya ayak uydurmamız lazım. Aksi taktirde ayakta kalamayız. En basit örnek, 2003 yılından itibaren UEFA çok önemli kararları uygulamaya sokmayı planlıyor. Bir kulübün personeline ve sporcusuna borcunun olması, onun lig lisansının iptal edilmesine dahi neden olabiliyor. Mali yapılanmanın biran önce başlatılması gerekli. Bu kriterlerden kaçışımız yok. Önümüzdeki 1 yıl içinde çok iyi hazırlıklar yapmalıyız'' şeklinde konuştu. 
     
     Yeni stat 
     Ateş Ünal Erzen, yeni Ali Sami Yen Stadı'nın, göreve geldikleri 1996 yılından beri her mayıs ayında yıkıldığını, her haziran ayında ise bir sonraki seneye ertelendiğini dile getirerek, kendi yönetiminin bu sorunu halledecek çözümlere sahip olduğunu iddia etti. 
     Genel Kurul Üyesi Cem Uzan'ın, Galatasaray'ın kasasından tek kuruş çıkarmadan bu tesisin yapmını üstleneceğini açıklayarak, ''Stadımız fazlasıyla eskidi. Galatasaray'ın kendisine yakışır bir stata ihtiyacı var. Ben sayın Cem Uzan'dan, bu Ağustos ayında eski açık tribünün yakılmasıyla start alacak ve 18 ay sonunda 50 bin kapasiteye ulaşacak Ali Sami Yen Stadı'nın sözünü aldım. Bu arada, Faruk Süren yönetiminin ön anlaşma yaptığı Tekfen Şirketi de devre dışı bırakılmayacak'' dedi. 
     
     Emanetçi iddiası 
     Olağanüstü Genel Kurul öncesi Cem Uzan'ın desteğini arkasına alması nedeniyle medyada ''Emanetçi'' olarak adının geçmesine değinen Erzen, şu görüşleri savundu 
     ''Emanetçi ne demektir. Bunu bana insanların açıklaması lazım. Bu kelimeyi kullananların ciddi akıl ve fikir sorunları vardır. Bir üyenin maddi desteğini almak emanetçilik değildir. Cem Uzan, Faruk Süren döneminde de bu kulübe yoğun desteğini sürdürmüştür. Galatasaray'da kimse kimsenin emanetçisi değildir. Her Galatasaraylının maddi desteğine ihtiyacımız var. Benim yönetimimde de kesinlikle Cem Uzan yok. Ayrıca, Osman Hattat da Bağcılar'da bir salon sözü verdi. Sanırım onun da emanetçisi olacağız.'' 
     Ayrıca, köşe yazarlığı yaptığı gazetede teknik direktör Lucescu aleyhinde yaptığı eleştirilerin hatırlatıması üzerine ise Erzen, ''Biz Lucescu'yu hiçbir zaman teknik bilgisiyle eleştirmedik. Sadece, oyun içinde oyunculara yeterli heyecanı veremiyor. Söyleyebileceğim tek şey ise, 'At sahibine göre kişner' atasözüdür'' diyerek sözlerini tamamladı. 






</TEXT>
</DOC>
