<DOC>
<DOCNO> 25955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur02.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tütün Yasa Tasarısı sonunda mecliste...İşte yasanın metni... 
</HEADLINE>
<TEXT>

     Tütün, tütün mamulleri ve alkollü içkiler piyasasına ilişkin düzenlemeler getiren yasa tasarısı TBMM Başkanlığı'na sunuldu. 
     Tasarı, TEKEL Genel Müdürlüğü'nün yeniden yapılandırılmasını öngörüyor. Buna göre, TEKEL Genel Müdürlüğü KİT statüsünden çıkarılarak, İktisadi Devlet Teşekkülü İDT statüsüne sokularak, özelleştirilmesini olanak sağlanacak. 
     TEKEL'in özelleştirilmesine ilişkin süreçte Türk Ticaret Kanunu hükümlerinin uygulanmamasını öngören tasarı, böylece özelleştirme sürecinin hızlandırılması imkanı getiriyor. Tasarının gerekçesinde, TEKEL'in yeniden yapılandırılması sürecinde, ''Mülkiyetin devri dahil her türlü yöntem kullanılarak özelleştirilmesi yoluyla bu kuruluşun görev alanına giren konularda verimliliğin artırılması, serbest rekabetin tesisi ve sermayenin tabana yaygınlaştırılması amaçlanmıştır'' ifadesine yer verildi. 
     Tasarı, yedi üyeden oluşan Tütün ve Tütün Mamulleri ve Alkollü İçkiler Piyasası Düzenleme Kurum oluşturulmasını öngörüyor. Kurul üyeleri Maliye, Sağlık, Tarım ve Köyişleri Bakanlıkları ile Hazine Müsteşarlığı, Dış Ticaret Müsteşarlığı, TOBB Başkanlığı ile TEKEL Genel Müdürlüğü'nün ilişkilendirileceği Bakanlığın önereceği ikişer aday arasından Bakanlar Kurulu'nca seçilecek. 
     Kurul üyeleri beş yıl görev yapacak, en az dört yıllık yüksek öğrenim görmüş, mesleki deneyimi olan ve kamu ya da özel sektörde en az 10 yıl çalışmış kişilerden oluşacak. 
     Tasarıya göre, üretici tütünleri yazılı sözleşme esası veya açık artırma yöntemiyle alınıp, satılacak. Sözleşme esasına göre üretilen tütünlerin fiyatı üretici ile tüccar arasında varılacak mutabakata göre belirlenecek. 
     Böylece tütün fiyatları serbest piyasa koşullarına göre oluşacak ve gerçek değeri üzerinden satılacak. 
     Yabancı üreticiler 
     Türkiye'de tütün mamulü eritmek isteyenlere, yıllık üretim kapasiteleri tek vardiyada sigara için 2 milyar adet, diğer tütün mamulleri için ise 15 milyon gramdan az olmayan, tütün hazırlama bölümleri dahil olmak üzere tam ve yeni teknoloji tesisleri kurma koşulu getiriliyor. 
     Bu şartları yerine getirenler, ürettikleri tütün mamullerini serbestçe satabilecek, fiyatlandırabilecek ve dağıtabilecek. Türkiye'de tütün mamullerini üretmek isteyenler Kurum'dan üretim, satış ve uygunluk belgesi alacaklar. 
     İşlendikten sonra ihraç amacıyla olsa dahi tütün ithali, ancak üretim ihtiyaçlarıylı sınırlı olarak, yasada belirtilen tütün mamulü üreticileri tarafından yapılabilecek. 
     Cezalar 
     Kuruluş ve faaliyet izni almadan tütün ve tütün mamülleri üretmek üzere fabrika, tesis veya imalathane kuran ve işletenlere işyerleri veya ikametgahlarında söz konusu maddeleri üretenlere bir yıldan üç yıla kadar hapis, 225 milyon liradan az olmamak üzere üretilmiş tütün ve tütün mamüllerinin piyasa değerinin on katı tutarında ağır para cezası verilecek. Bu hüküm tütün üretimine ilişkin hükme aykırı hareket edinler için uygulanacak. 
     Satış belgesi almadan satış yapanların, ürettiği mala el konulacak ve ruhsat harcının on katı tutarında ağır para cezası verilecek. Belirtilen suçları işleyenlere yardım edenlere bu cezaların yarısı kadar ceza uygulanırken, suça katılan memur ve görevli ise asıl failler gibi cezalandırılacak. 
     
     






</TEXT>
</DOC>
