<DOC>
<DOCNO> 11015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/soneko09.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, Hazine arazilerini satıyor 
</HEADLINE>
<TEXT>

     Kaynak arayışını sürdüren Maliye Bakanlığı, hazine arazilerinden çok daha fazla gelir elde edilmesi için harekete geçti. Devletin bu arazilerden birkaç katrilyon liralık bir gelir elde etmesi bekleniyor. 
     Maliye Bakanlığı ile Bayındırlık ve İskan Bakanlığı'nın Devlet İhale Kanun Taslağına son şeklini vermesinin ardından sıra Devlet Mallarının Satışı ve Yönetimine İlişkin Düzenlemeye geldi. Edinilen bilgiye göre, Devlet İhale Kanunu'nun yenilenmesinin ardından bu defa kamu mallarının satışı ve yönetimine ilişkin bir düzenlemeye gidilecek. Daha çok Yetki Kanunu'nu andıracak bu düzenlemede, hazine arazilerinin ve diğer kamu mallarının ne şekilde satılacağı ve yönetileceği ana hatlarıyla ortaya konulacak. Daha sonra buna yönelik Yönetmelikler çıkartılacak. 
     Bu arada Maliye Bakanı Sümer Oral da, Milli Emlak Genel Müdürlüğü'nden hazine arazilerinin ve atıl durumdaki kamu mallarının satışına hız verilmesi talimatını verdi. 
     Oral, devletin özellikle büyük kentlerde yüksek değere sahip çok sayıda arazisi bulunduğunu, bunların hızla likit hale getirilmesi için gerekli çalışmaların yapıldığını söyledi. Belediyelerle de işbirliği yaparak bu arazilerin hakettiği değeri bulabilmesi için gerekirse imar değişikliğine gidileceğini ve bu şekilde satılacağını anlatan Maliye Bakanı, bu amaçla yeni bir ekip oluşturulduğunu da ifade etti. 
     Kamunun ihtiyaç duymadığı ya da aynı hizmetin başka yerde de rahatlıkla verilebilecek yerlerin de bu kapsamda elden çıkarılacağını vurgulayan Maliye Bakanı, ''Bizim amacımız, atıl durumdaki bu yerleri değerlendirmek ve bunları paraya çevirerek, Hazine'ye yeni kaynaklar yaratmaktır. Bu tür yerleri çeşitli yöntemlerle satma planımız var. Gayrımenkul yatırım ortaklıkları da bunlardan bir tanesi'' dedi. 
     Maliye Bakanı Oral, Hazine arazi satışlarına hız verilmesi için bir de iç Tebliğ yayımladı. Bu Tebliğde, kentlerde Bakanlık'tan izin alınmadan yapılacak satışlara ilişkin limitlerde artışa gidildi. 
     Söz konusu düzenleme ile merkezden izin almadan yapılacak satışlardaki 30 milyar liralık limit, Ankara, İstanbul ve İzmir'de 120 milyar liraya çıkarıldı. Büyükşehir Belediyesi olan iller ile Aydın, Balıkesir, Manisa, Muğla ve Sakarya'da bu miktar 90 milyar lira, diğer iller için de 60 milyar lira olarak belirlendi. Tebliğde kişi veya kurumlarca özel kanunlardaki hükümlere istinaden yapılan satınalma taleplerinin karşılanmasında yine Bakanlık yetkili kılındı. Aynı şekilde satışların hızlandırılması için, uygulamada tereddüt ve sıkıntı yaratan bazı hususlar da giderildi. 
     Öte yandan Milli Emlak Genel Müdürlüğü de, Bakan Oral'ın talimatları çerçevesinde hazine arazilerinin satışı için yoğun bir çalışma içine girdi. 
     Bu çerçevede, Hazine arazilerinin yoğun olduğu 20 ilin Emlak Daire Başkanı ile Emlak Müdürleri, 22-23 Mart tarihlerinde Antalya'da bir toplantıya çağırıldı. Bu toplantıda, hazine arazilerinin satışında ne tür tıkanıklıklar yaşandığı, satışlara hız verilmesi için neler yapılması gerektiği üzerinde durulacak. 
     Milli Emlak Genel Müdürlüğü, büyük illerden başlayarak elden çıkarılabilecek Hazine taşınmazları için de bir envanter çalışması yürütüyor. Bu çalışmada sadece İstanbul'da Hazine'ye ait bin parça taşınmazın bulunduğu belirlendi. Ancak bunların bir bölümünün su havzalarında yeraldığı, bazılarında ihtilaf bulunduğu, bazılarının da imar değişiklikleri ile çok yüksek rant yaratacağı ortaya kondu. 
     Halen İstanbul-Kartal'da bulunan işgal altındaki 670 dönümlük alan da bu kapsamda öncelikle elden çıkarılacak alan olarak belirlendi. Ticaret merkezi ve toplu konuta dönük değerlendirilebilecek bu alandan 300 trilyon lira dolayında bir kaynak sağlanabileceği bildirildi. Bağdat Caddesi üzerindeki Tarım İl Müdürlüğü ile Etiler-Akmerkez karşısında Perşembe Pazarı kurulan araziden de en az 100 trilyon lira gelir sağlanacağı vurgulandı. 
     Ankara'da Köy Hizmetleri arkasındaki büyük araziler ile Karayollarının Eskişehir yolu üzerindeki Dozer Eğitim Parkı da aynı şekilde öncelikli değerlendirilecek alanlar olarak tespit edildi. Ankara ve İstanbul'un yanısıra İzmir, Bursa, Antalya gibi büyük merkezlerde kullanılmayan kamu binaları ile rantı yüksek diğer hazine arazilerinin tespit çalışmaları ise devam ediyor. Maliyeciler, ekonominin tekrar rayına oturması ve borsanın canlanmasının ardından özellikle gayrımenkul yatırım ortaklıkları yoluyla gerçekleştirilebilecek satışlarla birkaç katrilyon liralık bir kaynağın yaratılabileceğini ifade ediyor. 




</TEXT>
</DOC>
