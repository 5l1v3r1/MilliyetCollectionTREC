<DOC>
<DOCNO> 48998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur19.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalif Afganlı liderlerin Ankara toplantısı gelecek hafta... 
</HEADLINE>
<TEXT>

     Afganistan'daki Taliban yönetimine muhalif grupların liderlerini biraraya getirecek Ankara'daki toplantı, ulaşım sorunu nedeniyle gelecek hafta başına ertelendi. 
     Edinilen bilgiye göre, erteleme kararında, Afganistan'ın devrik Devlet Başkanı Burhaneddin Rabbani'nin sözcüsü ve Kuzey İttifakı heyeti başkanı Muhammed Yunus Kanuni ve beraberindeki 5 kişilik heyetin Türkiye'ye ulaşım sorunu etken oldu. 
     Afganistan'dan, Tacikistan ve Özbekistan üzerinden gelecek heyetin bu hafta sonu Türkiye'ye ulaşmasının zaman açısından zor olacağı gerekçesiyle toplantının gelecek hafta başında düzenlenmesinin uygun olacağına karar verildiği öğrenildi. 
     Afganistan'ın yeniden yapılanması çalışmaları için Ankara'da yapılacak toplantıya, Kral Zahir Şah'ı temsilen Suudi Arabistan'da üniversite öğretim üyesi olan Settar Siret ile Afganistan'ın devrik Devlet Başkanı Burhaneddin Rabbani'nin sözcüsü ve Kuzey İttifakı heyeti başkanı Muhammed Yunus Kanuni katılacak. Siret ile Kanuni'ye 5'er kişilik heyetler eşlik edecek. 
     İstanbul'da yapılması planlanan toplantı, daha sonra güvenlik nedenleriyle Ankara'ya alınmıştı. 
     






</TEXT>
</DOC>
