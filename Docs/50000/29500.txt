<DOC>
<DOCNO> 29500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/soneko15.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ekonomik Forumu'nda Derviş şaşkınlığı... 
</HEADLINE>
<TEXT>

     Avusturya'nın Salzburg kentinde, 1-3 temmuz tarihleri arasında yapılacak olan ve 15'i Devlet Başkanı olmak üzere 44 ülkeden 620 kişinin katılacağı Dünya Ekonomik Forumu WEF toplantısının programı, Devlet Bakanı Kemal Derviş yüzünden üç kez değiştirildi. 
     Basına dağıtılan ve internette de yayınlanan ilk programda, Devlet Bkanı Kemal Derviş'in, 2 temmuz günü, Newsweek dergisi editörü Andrew Nagorski'nin yöneteceği ve Çek Cumhuriyeti Parlamento eski Başkanı Vaclav Klaus, Hollanda İşçi Partisi Lideri W.Melkert, Ukrayna Mali Sektör Konseyi Başkanı Victor A.Yushenko ile birlikte ''sınırlar ötesi ekonomik politikalar'' konulu bir panele katılacağı duyurulmuştu. 
     Aynı programda Kemal derviş'in pazartesi öğleden sonra ise Österreichische Hof otelinde Türkiye'deki ekonomik kriz, IMF ile ilişkiler ve uygulanan yeni ekonomik program konusunda bir konuşma yapması planlanmıştı. 
     Devlet Bakanı Derviş'in, Telekom krizi nedeniyle gezi programını iptal etmesi üzerine 28 haziran akşamı ikinci bir program yayınlayan Dünya Ekonomik Forumu, Derviş'in yerine BM Genel Sekreterinin Balkanlar Özel Temsilcisi Carl Bildt'i panele dahil etti. 
     29 haziran sabahı üçüncü kez değiştirilen programda ise Derviş'in 2 temmuz günü öğleden sonra WEF direktörü Frederic Sicre'nin yöneteceği bir toplantıda konuşacağı ve Türkiye'deki ekonomik kriz ve alınan önlemler konusunda bilgi vereceği duyuruldu. Ancak, yeni programın yayınlanmasından birkaç saat sonra Ankara'dan yapılan yazılı açıklamada, Devlet Bakanı Kemal Derviş'in programının Salzburg, Brüksel ve Lüksemburg kısmının iptal edildiği bildirilince WEF görevlileri iyice şaşkına döndü. Bu arada Derviş'in bu program karışıklığından Salzburg temaslarını izlemek için Türkiye'den ve Avrupa bürolarından son dakikada rica minnet akredite olabilen ve güçlükle otel bulabilen Türk gazeteciler de nasiplerini aldılar. 







</TEXT>
</DOC>
