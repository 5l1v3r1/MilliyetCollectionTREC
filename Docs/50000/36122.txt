<DOC>
<DOCNO> 36122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur28.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan ve Recep Önal'dan fezleke savunması 
</HEADLINE>
<TEXT>

     Devlet Bakanı Başbakan Yardımcısı Hüsamettin Özkan, Ankara DGM Savcısı Nuh Mete Yüksel'in hakkında düzenlediği fezlekenin hiç bir hukuki sonuç doğurmayacağını belirterek, "Sadece basında yer alarak şahsımı yıpratmaya yönelik bu yakışıksız tertip ile ilgili tüm hukuk yollarına başvuracağım tabiidir" dedi. 
     Özkan, Etibank ve Halk Bankası'nın zarara uğratılmasında sorumluluğu bulunduğu iddialarına yazılı açıklamayla yanıt verdi. 
     Özkan, Etibank'ın Nergis Grubu'na usulsüz devrine ilişkin yeminli murakıplar raporunun onayının eski Bakanı Hikmet Uluğbay'a vekaletinin son günü imzasına sunulduğu iddiasının doğru olmadığını bildirdi. Başvuruyu imzasız notla geçiştirdiği ve Etibank'ın boşaltılmasında DGM'de çete suçundan yargılanan Etibank yetkililerine yardım ettiğinin öne sürüldüğünü kaydeden Özkan, "İddia edilen rapor ve onay tarafıma sunulmamış, tarafımdan ya da bakanlığımca böyle bir not hazırlanmamıştır" dedi. 
     Etibank'tan iki yılda 21 bakanın sorumlu bulunduğunu kaydeden Özkan, "Sadece benim suçlanmış olmam hukukun siyasi amaçlara nasıl alet edildiğini açıkça ortaya koymaktadır" iddiasında bulundu. Halkbank'la ilgili iddiaların gereğini yerine getirdiğini de savunan Özkan, bu konuda Meclis'te aklandığını da bildirdi. Özkan, "DGM Savcılarının bakanların görevleri ile ilgili hususlar hakkında fezleke düzenlemeleri Anayasa'nın 100'üncü maddesine göre mümkün değildir" dedi. 
     Recep Önal'ın açıklaması 
     Devlet Bakanı Recep Önal ise açıklamasında yargı sisteminde hazırlık soruşturmasının gizli olmasına karşın bir savcının iddialarının basında yer almasıyla bakanların yargısız infaza uğratıldığını öne sürdü. 
     Başbakan veya bakanlar hakkında TBMM'de soruşturma açılabileceğini anlatan Önal, zarardaki bankalarla ilgili raporların yürrürlüğe konulmasında alınan kararlarda gecikme olup olmadığının belirlenebilmesi için değişik bir prosedür uygulanması gerektiğini bildirdi. Önal, "Alınan kararlarda gecikmenin belirlenebilmesi için incelemeyi yapan denetim elemanı Bankalar Yeminli Murakıpları Başkanlığı, Banka ve Kambiyo Genel Müdürlüğü ve Hazine Müsteşarı arasında yazışmaların tarih ve içeriklerinin incelenmesi önem taşır" dedi. 
     Önal, bir gecikme varsa sorumluluğun Hazine'de değil, "işlem prosedüründe" olduğunu bildirdi. Önal, Etibank'la ilgili pek çok bakanın ilgili olmasına karşın iddiaların son iki bakana yöneltilmesini tarafsızlıkla bağdaştıramadığını belirtti. Önal, "Görevde kaldığım sürece bankaların zararı konusunda tarafıma ulaşan hiç bir murakıp raporunun işleme konulmasını geciktirmem söz konusu olmamıştır" dedi. 







</TEXT>
</DOC>
