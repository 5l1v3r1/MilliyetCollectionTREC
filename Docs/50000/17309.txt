<DOC>
<DOCNO> 17309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/guncel/gun08.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis binasını kim onarmalı 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Bir dönem Birinci Meclis binası olarak kullanılan Kurtuluş Savaşı Müzesi’nin restorasyonunun, 500 bin dolarlık yardımla Philip Morris Sabancı tarafından yapılması, değişik tepkilere yol açtı. Binanın Amerikan sigara devinin katkıları ile restore ettirilmesi doğru mu İşte görüşler... 
     
     Sühan Özkan ANAP Milletvekili 
Öz kaynakla yapılmalı      Kurtuluş Savaşı, emperyalizme karşı dünyada ilk defa verilen bir ulusal bağımsızlık savaşıdır. Türkiye, Cumhuriyetin varoluşunu simgeleyen böyle bir anıtın onarımını, herkesten daha iyi başarabilecek güçtedir. Philip Morris, böyle bir simgeye katkıda bulunmak isteyebilir. Ama doğru olanı, bunun öz kaynaklardan karşılanmasıdır. 
     
     Bülent Akarcalı ANAP Milletvekili 
Mendil bile açardık      Dünyanın onurlu, haysiyetli hiçbir ülkesi Kurtuluş Savaşı’nın simgesi olan bir binayı, yabancı bir firmaya, hele hele zararlı ürün üreten bir firmaya yaptırmaz. Bu gibi işler yaparak, bu firma kendini aklayamaz. Firmaların, sigara reklam yasağını delmek için siyaset ve Meclis üzerinde çok ciddi çalışmaları var. Bu olay şirketlerin yürüttüğü sinsi politikalarla oluştu. TBMM bu restorasyonu kendi bütçesinden yapabilirdi. Kızılay’da mendil açar, bu restorasyon için para toplardık. Bu Cumhuriyetin haysiyetine yönelik bir hakarettir. 
     
     Sakıp Sabancı 
Bu kafa ile yaya kalacağız      Bu kafa ile gidersek, dünyanın global gidişatında yaya kalacağız. Bu kafadan dolayı, yabancı sermayeden payımızı alamıyoruz. Bırakın yenilerinin gelmesini, gelmişlerini de kaçırıyoruz. Philip Morris’den bana, "Sadece okul yapmakla olmaz, kazıya da sponsor olacaksınız. Turist sadece sizin yaptığınız otele gelmez. Tarihi eseri de görmeye gelir" dediler. Geçen sene Philip Morris, 1 milyar 100 milyon dolar vergi ödedi. Eğer bu firma burada olmasaydı, bu para kaçak sigara için Bulgaristan’a gidecekti. 500 bin insan tütün ekiyor. İşlenemediği için yakılıyor üretilen tütün. İyi işler yapanların şevkini kırmayalım. 
     
     MESE Halkla İliş. Philip Morris Sabancı şirketi 
Desteğe köstek oluyorlar      Konuyla ilgili basında yer alan tepkileri, firmamız son derece üzücü bulmakta ve kınamaktadır. Bu tür saldırıların, kişisel rahatsızlıklardan kaynaklandığına ve kesinlikle kamuoyunun bir tepkisi olmadığına inanmaktadır. İyi ve doğru girişimlere saldırarak, kültür ve sanat hazinemizi korumak mümkün değildir. Tartışılmaz katkıları bulunan bir kuruluşun, hakarete uğraması üzücüdür. 
     


 GÜNCEL 














</TEXT>
</DOC>
