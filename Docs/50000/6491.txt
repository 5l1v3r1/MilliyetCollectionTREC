<DOC>
<DOCNO> 6491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/guncel/agun.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşüt bilmecesi 
</HEADLINE>
<TEXT>

Ayfer Teğmen'in paraşütünün uçaktan 700 metre uzakta bulunması iki olasılıkla açıklanıyor 1 - Uçak çakılmadan hemen önce açılmış 2 - Uçak çakılınca kendiliğinden açılmış 
     Şehit pilot Teğmen Ayfer Gök'ün kullandığı F - 5 tipi savaş uçağının enkazına, jandarma ve köylülerden oluşan arama timleri dün öğlen ulaştı. 
     Önceki gün düşen uçağın parçaları 500 metre çapında bir alana yayılırken, şehit pilotun paraşütünün yaklaşık 700 metre uzaklıkta 6 metre yükseklikteki bir ağaca takılı olması dikkat çekti. Ağaçtaki paraşüt konusunda iki olasılık dile getiren uzmanlar, "Ayfer Teğmen, fırlatma koltuğunu çakılmadan hemen önce çalıştırmış, ancak o sırada kendisi çakıldığı için açılan paraşüt boş kalmış olabilir. Diğer ihtimal de, uçak yere çakılınca koltuğun kendiliğinden fırlaması ve otomatik olarak açılan paraşütün ağaçlara takılması" dediler. 
     Jandarma timleri, köylüler ve Hava Kuvvetleri Komutanlığı'ndan gönderilen bir ekibin de aralarında bulunduğu tim, dün sabah gün doğuşuyla traktörler, arazi araçlarıyla karlı tepelere doğru yola çıktı. 
     
Yol dozerlerle açıldı      Yaklaşık bir saatlik yolculuk sonrası karın yolu tamamen kapatması nedeniyle Karayolları ekiplerinden sağlanan dozerlerle yol açılıp kaza yerine ulaşılmaya çalışıldı. Uçak enkazına 30 kilometre kala yolun bitmesi ve kar yüksekliğinin artması sonucu ekip araçları bırakarak yola devam etti. 
     
Ekipler iki saat yürüdü      Arama - kurtarma ekibi yaklaşık iki saat süren zorlu bir yürüyüşten sonra uçak enkazına ulaştı. Habercileri ve köylüleri çevreden uzaklaştıran Hava Kuvvetleri yetkilileri, 1,5 metrelik kar kalınlığının bulunduğu olay yerinde 500 metre çapında bir alana savrulan uçağın parçalarını toplayarak inceleme başlattılar. Yetkililer, incelemenin iki gün süreceğini açıkladılar. 
     
Şehit genç kız olunca...CEM ÖZDEL Burdur 
     Türk Hava Kuvvetleri'nin ilk şehit kadın savaş uçağı pilotu Teğmen Ayfer Gök, memleketi Burdur'un Bucak İlçesi'nde gözyaşları arasında toprağa verildi. Cenaze töreninde Gök'ün resmini nişanlısı Teğmen Kemal Karlıtepe taşıdı. 
     Konya 3. Ana Jet Üssü'nden önceki gün havalandıktan kısa bir süre sonra Karaman'da dağlık kesime düşen F - 5 pilotu Gök'ün cenazesi Konya'daki askeri törenin ardından Bucak'a getirildi. Şehit Pilot Ayfer Gök'ün naaşı bir süre Yeni Mahalle 121 Sokak'taki evinde bekletildikten sonra, cenaze namazı için Bucak Müftülük Camii'ne götürüldü. Yaklaşık 5 bin kişinin katıldığı cenaze töreninde gözü yaşlı anneyi teselliye çalışan Baykal, "Sizin ve vatanımızın başı sağolsun" dedi. 
     
Asker duvağa izin vermedi      Teğmen Gök'ün yakınları Türk bayrağına sarılı tabutun üzerine gelinlik duvağıyla genç kızlığı ifade ettiği belirtilen kırmızı renkte bir bez koydu. Daha sonra, cenazenin başına gelen bir yarbay, duvakla kırmızı kumaşı tabutun üzerinden alıp aileye teslim etti. 
     
10 SORU 10 CEVAP Girmek de zor mezun olmak daUTKU ÇAKIRÖZER Ankara 
     Teğmen Ayfer Gök'ün şehit olmasının ardından gözlerin çevrildiği Hava Harp Okulu'nda kadın pilotların eğitimi şöyle 
     1-Pilotlar kaça ayrılıyor 
     Gök'ün şehit olmasıyla 45 kişi kalan kadın pilotlar zorlu eğitim çerçevesinde helikopter, kargo pilotu ve jet pilotu olarak üçe ayrılıyor. 
     
     2- Kimler girebilir 
     Sınavı kazananlar sağlık, kondisyon ve psikolojik testlerden geçiyor. 0.25 ve üzeri göz bozukluğu, 1.65'den küçük boy elenme sebebi. 
     
     3-Uygulanan testler neler 
     Kişilik ve psikomotor testini geçen adaylar öğrenci seçme uçuşlarına gönderiliyor. Adayların yön duygusu ve vertigo faktörü ölçülüyor. Bu testi de geçenler Harp Okulu'na alınıyor. 
     
     4-Nasıl bir eğitim alıyorlar 
     Harp Okulu bitince mezunlar, okula giriştekine benzer bir muayeneden geçiyor. Burada adayların yüzde 20'si eleniyor. Kalanlar pilotluk eğitimi için İzmir Çiğli'ye gönderiliyor. 
     
     5-Hangi uçakları kullanıyorlar 
     Pilot adayları İzmir'de 2 yıl süreyle önce SS - 260 pervaneli uçak, sonra da T - 37 ve T - 38 jet uçaklarında uçuyorlar. 
     
     6- Türk pilotlarının kriterleri nedir 
     Eylül 2000'de yapılan araştırmaya göre Türk Hava Kuvvetleri 100 binde 2.2 kaza kırım oranıyla Avrupa'nın en güvenli savaş filosu. 
     
     8-Avrupalı ve Türklerin durumu nedir 
     - Türk pilotları uzun saatler uçuş yapıyor. Avrupalı pilotlarsa bu kadar uçmuyor. 
     
     9- Ayda kaç saat uçuyorlar 
     - Avrupalı pilotlar ayda ortalama 10 - 12 saat uçarken, Türk pilotları 28 - 35 saat arasında uçuyor. . 
     
     10- PKK mücadelesi nasıl etkili oldu 
     - Gerçek çatışma ortamındaki bu uçuşlar da pilotların tecrübesini artırdı. 
     


 GÜNCEL 






















</TEXT>
</DOC>
