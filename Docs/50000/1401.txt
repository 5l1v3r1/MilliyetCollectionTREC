<DOC>
<DOCNO> 1401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/dunya/dun01.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövdüğü polisten özür diledi 
</HEADLINE>
<TEXT>

Alman Dışişleri Bakanı Joschka Fischer, 1973 yılında Frankfurt’taki bir sokak gösterisinde dövdüğü polis Reiner Marx ile telefonda görüşerek gönlünü aldı 
     MEHMET AKTAN Berlin 

     Almanya Dışişleri Bakanı Joschka Fischer’in gençlik yıllarında Frankfurt’taki sokak gösterileri sırasında aktif rol oynaması ve bu arada bir polis memurunu dövmesi tartışılırken, Bakan’ın söz konusu polis memuru Reiner Marx’ı telefonla arayıp konuştuğu ve gönlünü almaya çalıştığı bildirildi. 
     Dışişleri Bakanlığı Sözcüsü Andreas Michailis, görüşmenin açık ve dostane olduğunu ve her iki tarafın o zamanki şartları gözden geçirdiklerini söyledi. Sözcü, bakanla polis memurunun önümüzdeki günlerde buluşmayı kararlaştırdıklarını da açıkladı. 
     
     Tartışmalar, 7 Nisan 1973’te Frankfurt’taki bir gösteride, başında kask bulunan Fischer’in diğer arkadaşlarıyla birlikte bir polis memurunu dövmelerini gösteren fotoğrafların Stern dergisinde yayınlanmasıyla başladı. Bugün 48 yaşında olan eski polis Marx olayı hatırlamasına rağmen, Fischer’in de kendisine vurup vurmadığını iyi bilmediğini dile getirdi. 
     
     Bu arada eski Kızıl Ordu Fraksiyonu RAF teröristi Ulrike Meinhof’un kızı Bettina Röhl de, eski televizyon görüntülerine dayanarak Fischer’i bir başka olayda karşısındaki bir kişiyi "öldürmeye teşebbüs etmekle" suçladı. 
     Stern’de yayınlanan fotoğrafları çeken o zamanki Frankfurter Allgemeine gazetesi foto muhabiri Lutz Kleinhans ise, Der Spiegel dergisine yaptığı açıklamada, Stern’in söz konusu fotoğrafları ne kendisine ne de telif hakkı olan gazetesine sormadan yayınladığını bildirdi. 
     Öte yandan Başbakan Gerhard Schröder, Dışişleri Bakanı’nı koruyan bir açıklama yaparak, Fischer’in hiçbir zaman geçmişini saklamadığını belirtti. Schröder, Fischer’in Almanya’nın dış politikasını çok başarıyla yürüttüğünü savundu. Muhalefetteki CSU partisinden Bavyera Eyaleti İçişleri Bakanı Günther Beckstein ise, olaylı geçmişinden ötürü Fischer’i eleştirerek, "Geçmisinde şiddete başvuran Fischer’in şimdi neden aşırı sağ şiddete karşı sesini fazla çıkaramadığını anlıyorum" dedi. 
     


 DÜNYA 












</TEXT>
</DOC>
