<DOC>
<DOCNO> 14434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sonspo08.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baliç Fenerbahçe'de kalmak istiyor 
</HEADLINE>
<TEXT>

     Fenerbahçe'nin sezon başında Real Madrid takımından kiraladığı Elvir Baliç, sezon sonunda sarı-lacivertli kulüpte kalmak istediğini söyledi. 
     Samandra Tesisleri'nde bugün yapılan antrenman sonrası basın mensuplarına bir açıklama yapan Boşnak futbolcu, Fenerbahçe'de çok mutlu olduğunu belirterek, ''Gönlüm sezon sonunda Fenerbahçe'de kalmaktan yana. Şu ana kadar ne Deportivo La Coruna, ne de Real Madrid'le görüştüm. Tek hedefimiz, sezon sonunda şampiyon olmak. Fenerbahçe'de olmaktan mutluyum'' dedi. 
     Baliç, Mustafa Denizli'nin Adanaspor maçı sonrası kendisine gösterilen tepkiler üzerine verdiği desteğe de teşekkür ederek, ''Ben büyük bir protesto görmedim. Olay 5-10 kişinin tepkisiydi. Oyun içinde böyle şeyler olur. Benim amacım Fenerbahçe'de yedek kalmak değil, oynamak ve takımıma faydalı olmak'' diyerek sözlerini tamamladı. 
     
     
     
     




</TEXT>
</DOC>
