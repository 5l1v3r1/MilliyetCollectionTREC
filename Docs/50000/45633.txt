<DOC>
<DOCNO> 45633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sontur17.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar pantolonlarını da verdiler... 
</HEADLINE>
<TEXT>

     Eskişehir'de Memur-Sen'e bağlı memurlar, yaptıkları protesto gösterisinde, Memur-Sen binasında temsili bir milletvekilini konuk edip sıkıntılarını anlattıktan sonra, ''Verecek başka birşeyimiz kalmadı'' diyerek pantolonlarını çıkarıp verdiler. 
     Önlerine, memur, çiftçi, işçi, işsiz, emekli gibi yazılar yazarak toplumun çeşitli kesimlerini temsil eden memurlar, yine bir memur olan ve kendilerini ziyaret etmeyi talep eden öğretmen Muammer Karaman'ı temsili milletvekili olarak konuk ettiler. 
     Burada bir konuşma yapan temsili milletvekili, seçim öncesi verdikleri vaadlerin tümünü yerine getirmenin mutluluğunu yaşadığını ve bunu vatandaşlarla paylaşmaya geldiğini söyledi. 
     Temsili milletvekili 1950'li yıllarda bir öğretmenin 50 lira maaş aldığını, bunun şimdi 300 milyona çıktığını ve büyük başarı olduğunu belirterek, ''sizleri milyoner yaptık, çok yakında da milyarder yapacağız'' dedi. 
     Bunun üzerine vatandaşı temsil eden Memur-Sen Eskişehir İl Temsilcisi Recep Kandemir, vatandaşın sıkıntılarını dile getirerek, ''Memur aldığı sefalet ücretiyle evine ekmek götüremez hale geldi. 
     Sizler, kör, sağır ve dilsiz olarak mı geldiniz dünyaya. Sizlere ne kadar teşekkür etsek azdır. Maaşınızın 3 milyar olmasına üzüldük. 
     Nasıl geçineceksiniz bu maaşla. Sizlere 30 milyar vermek lazım. 
     Yıllardır biriktirdiklerimizi sattık ve yedik. Donumuzdan başka birşey kalmadı. Son bir fedakarlık olarak ekonomiye katkı sağlar düşüncesiyle donumuzla başbaşa kalmayı ve pantolonlarımızı Ankara'ya götürmenizi istiyoruz'' diye konuştu. 
     Memurlar daha sonra pantolonlarını çıkararak temsili milletvekiline verdi. Memur-Sen İl Temsilcisi Kandemir, bu mizanseni ortaya koyarken, tüm meslek mensuplarının sıkıntılarını gündeme getirmek ve yetkililerin feryatlarını duymalarını sağlamak amacını taşıdıklarını belirtti. 
     






</TEXT>
</DOC>
