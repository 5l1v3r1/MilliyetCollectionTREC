<DOC>
<DOCNO> 24069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun18.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Dışişleri "Piri Reis konusu açıklığa kavuştu" 
</HEADLINE>
<TEXT>

     Yunanistan Hükümet Sözcüsü Dimitri Reppas, Dışişleri Bakanı İsmail Cem'in Yunanistan Dışişleri Bakanı Yorgo Papandreu'ya Piri Reis araştırma gemisinin Ege'ye çıkmayacağı yolunda teminat verdiğini açıkladı. 
     Reppas, Atina'da yayımlanan Kathimerini gazetesinin Piri Reis'in Ege'de ''Yunan kıta sahanlığında'' petrol aramak üzere 4- 28 Haziran tarihlerinde seyir halinde olacağını öne süren haberine ilişkin bir açıklama yaptı. 
     Gazetenin, Ankara'nın Piri Reis'in Ege'deki seyrine ilişkin Atina'ya 24 Mayıs'ta bir nota verdiği iddiasını yalanlayan Hükümet Sözcüsü, ''Papandreu, Budapeşte'de Cem ile yaptığı görüşmede konuyu gündeme getirdi ve Türk Dışişleri Bakanı araştırma gemisinin Ege'ye çıkmayacağı yolunda teminat verdi. Bu konu kapanmıştır'' dedi. 
     Bu arada, konuya ilişkin bir yazılı açıklama yapan Yunanistan Dışişleri Bakanlığı, araştırma gemisi Piri Reis'in doğu Akdeniz'e açılacağına ilişkin bir bilgi alındığını ve Türk tarafı ile yapılan temasın ardından konunun açıklığa kavuştuğunu duyurdu. Bakanlık, ''Bu olumlu gelişmeden sonra Türk-Yunan ilişkilerinde kriz doğduğuna ilişkin yaklaşım kesinlikle doğru değildir'' denildi. 







</TEXT>
</DOC>
