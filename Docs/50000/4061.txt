<DOC>
<DOCNO> 4061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sondun11.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist'den soykırım günü değerlendirmesi "Devletlerin düzenlediği anmalar siyasi" 
</HEADLINE>
<TEXT>

     İngiltere'de yayınlanan haftalık siyaset ve ekonomi dergisi The Economist, 27 Ocak Cumartesi günü Londra'da yapılacak ''Yahudi Soykırımı Kurbanlarını Anma Günü''ne ilişkin yorumunda, sözde Ermeni soykırımı tartışmalarının, ''devletler tarafından düzenlenen anma programlarının tümüyle siyasi olduğunu'' ortaya koyduğunu yazdı. 
     Anma programında esasen, ''1915-1917 yılları arasında Anadolu'da meydana gelen ve çok sayıda Ermeni'nin ölümüyle sonuçlanan olay'' üzerinde fazlaca durulmayacağını belirten dergi, İngiltere İçişleri Bakanlığı'nın anma günü için sınırı İkinci Dünya Savaşı yıllarına çekerek bu konuda çok hassas olan Türk hükümetini kızdırmamaya çalıştığını kaydetti. 
     Böyle bir anma gününün aslında bütün inanç ve siyasi görüş mensuplarını kucaklaması gerektiğini yazan dergi, ''Ama maalesef, Ermeni meselesi ortaya koyuyor ki, devletler tarafından düzenlenen bu tür anmalar tümüyle siyasi'' ifadesini kullandı. The Economist, bu tür programların sadece ''kimin anıldığı'' noktasında değil, ''kimin kimi ve niye andığı'' noktasında da siyasi mülahazalarla kararlaştırıldığını belirtti. Dergi, birçok ülkenin Yahudi soykırımını anma günü düzenlediğini, ''ancak İnglitere'de bu kararın sadece Başbakan Tony Blair ve İçişleri Bakanı Jack Straw böyle istiyor diye verildiğini'' bildirdi. 




</TEXT>
</DOC>
