<DOC>
<DOCNO> 39905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/guncel/gun05.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz tanık kaçanları gördü 
</HEADLINE>
<TEXT>

Köksal Yılmaz Cinayet saati mezarlıktan koşarak gelen iki kişi gördüm. Yabancı plakalı bir araca bindiler. Ellerinde siyah bir poşet vardı 
     BÜLENT ÖZDEMİR, NEZİH GÜROL, MUSTAFA SEVEN, İSMAİL POLAT 

     İşadamı Üzeyir Garih cinayeti, sürpriz bir tanığın ortaya çıkmasıyla yeni bir boyut kazandı. Bir numaralı katil zanlısı er Yener Yermez her yerde aranırken, jandarmaya başvuran Köksal Yılmaz, "Mezarlığın girişinde iki kişinin koşarak uzaklaştığını gördüm. Yabancı plakalı, plakası sarı renkli Opel Vectra marka otomobille kaçtılar" dedi. 
     
     KORKTUM 
     Şimdiye kadar korktuğu için ortaya çıkmadığını belirten Köksal, salı günü Pendik Jandarma'ya gitti. Jandarma ifadesine başvurduğu Köksal'ın tarifleri üzerine şüpheli iki kişinin robot resimlerini çizdirdi. Ardından gizli bir mesajla durum İl Jandarma Komutanlığı'na bildirildi. Mesajda şöyle denildi 
     "25 Ağustos 2001 günü Eyüp Mezarlığı yakınında 800 - 900 metre mesafede ezan okunduğu sularda yabancı plakalı, plakası sarı renkli, kırmızı son model bir Opel Vectra aracın yaklaşık 30 dakika park halinde beklediği, daha sonra şüpheli bir şekilde bölgeden ayrıldığının araçta şüpheli iki erkek şahsın bulunduğunun haber alındığı... 
     Söz konusu aracın ve şahısların aynı yerde o saatlerde öldürüldüğü bildirilen Üzeyir Garih'in olayını ile ilgili olduğunun değerlendirildiği..." 
     Yılmaz, jandarmadaki ifadesinde takım elbiseli iki kişinin mezarlıktan koşarak otoparka indiğini gördüğünü iddia ederek, şunları söyledi 
     "Birisi krem, diğeri de lacivert takım elbiseliydi. Son derece şık kıyafetleri olmasına rağmen biraz dağınık görünüşlüydüler. İkisi de terliydi. Birinin elinde siyah bir poşet vardı. Poşette sivri bir cisim bulunduğunu farkettim. Sarı zemin üzerinde yabancı plaka taşıyan kırmızı renkli bir otomobile bindiler. Lacivert elbiseli 1.70 boylarında, 40 yaşlarında ve yuvarlak yüz hatlarına sahipti. Diğeri ise 1.80 boylarında 35 yaşlarında ve uzun yüz hatlarına sahipti." 
     İki kişiyle bir ara göz göze geldiklerini vurgulayan Köksal, sözlerini şöyle sürdürdü 
     "Beni görünce bir anda durdular. Üzerime yürüyecek gibi oldular ancak vazgeçip otomobile döndüler. Bu olayın ardından bir süre daha mezarlıkta kaldım. Ambulans ve polis ekiplerinin mezarlığa girdiğini gördüm. Ancak bir cinayet işlenmiş olabileceğini düşünmediğim için buradan ayrıldım. Televizyonlarda Üzeyir Garih'in Eyüp Mezarlığı'nda öldürüldüğünü duyunca iki olay arasında bağlantı kurdum." 
     Jandarma tarafından Pendik Adliyesi'ne sevkedilen Köksal, burada verdiği ifadeden sonra Asayiş Şube Müdürlüğü'ne gönderildi. Polis yetkilileri de sürpriz tanığın varlığını doğruladı. 
     



 GÜNCEL 

















</TEXT>
</DOC>
