<DOC>
<DOCNO> 4558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/guncel/agun.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek Şube’de 
</HEADLINE>
<TEXT>

Gaffar Okan, Terör Şubesi’nde Hizbullah’ın bir köstebeği olduğunu öğrenmişti ve bu kişiyi, yapacağı ilk operasyonda deşifre edecekti 
     TOLGA ŞARDAN ANKARA 

     Diyarbakır’da bombalı ve silahlı saldırıda beş polis memuruyla birlikte şehit edilen Emniyet Müdürü Ali Gaffar Okkan, bizzat yönettiği örgüte yönelik operasyonlar sırasında "çok özel" bir bilgiye ulaştı. 
     Hizbullah’a yönelik operasyonlarda, örgüte bilgi sızdıran köstebeği saptadı. Ancak "İlk operasyonda bu köstebeği deşifre edeceğim" diyen Okkan, haine ilişkin sırrı açıklayamadan köstebeğin bilgi sızdırdığı terör örgütünün suikastına kurban gitti. 
     Alınan bilgiye göre Okkan, emniyet içinden Hizbullah’a bilgi sızdıran köstebek bilgisini suikasttan bir süre önce "emniyet müdürü" olan bir meslektaşıyla paylaştı. Okkan’ın, meslektaşına bu bilgiyi aktarırken kanlı Hizbullah örgütünü kastederek, "Bunların Diyarbakır Emniyet Müdürlüğü Terörle Mücadele Şubesi’nde bir adamı var, biliyorum. Yapacağımız ilk operasyonda onu ortaya çıkaracağım" dediği belirtildi. 
     Çalışmalarını bu yönde yoğunlaştıran Gaffar Okkan’ın, emniyet müdürü arkadaşına bulgularını anlatırken isim vermediği öğrenildi. 
     
Köstebek tartışması      Milliyet’e açıklama yapan uzman bir istihbaratçı, emniyetten Hizbullah’a bilgi aktarıldığı duyumunu dile getirirken, bu konudaki ifadesini iki örneğe dayandırdı. Güneydoğu’da da çalışan ve halen aktif görevi sürdüren uzman istihbaratçı, Mardin’de Hizbullah lideri Hüseyin Velioğlu’nun sağ kolu Edip Gümüş’ün kullandığı evin alt katında bir polisin ikamet ettiğinin belirlendiğini, ancak hiçbir işlem yapılmadığını dile getirdi. 
     Milliyet’in dünkü manşetindeki haberde yer alan ikinci örnek de, Diyarbakır Emniyet Müdürlüğü’ne bağlı Bakım Onarım Şubesi’nde görevli bir bekçinin, emniyete ait araçların plakalarını Hizbullah’a aktardığının belirlendiği oldu. 
     
Operasyonlarda 120 gözaltıDİYARBAKIR, KONYA DHA 
     Diyarbakır Emniyet Müdür Gaffar Okkan’ın beş polisle birlikte şehit edilmesinin ardından bölgede başlayan "Hizbullahçı avı" çerçevesinde Diyarbakır’da 100’den fazla, Konya’da da 20 kişi gözaltına alındı. Konya Emniyet Müdürlüğü Terörle Mücadele Şube Müdürlüğü ekipleri de, il merkezinde çok sayıda eve baskın düzenledi. 
     Çalışmalar sonucu, 20 kişi gözaltına alınırken, il giriş - çıkışları, Asayiş Şubesi ekiplerince kontrol altına alındı. Operasyonların, tüm Türkiye’de, çok yönlü sürdürüldüğü ifade edildi. 
     
Bomba yüklü otomobil alarmıNİHAT ALTINTAŞ 
     İstanbul polisi, bomba yüklü olduğu iddia edilen iki otomobili bulmak için alarma geçti. 
     Terörle Mücadele Şube Müdürlüğü’ne gelen bir telefon ihbarında, 35 DKS 45 plakalı yeşil renkli Doğan ve 06 AYG 81 veya 91 plakalı siyah renkli Mercedes marka otomobillerin bomba yüklü olduğu belirtildi. Bunun üzerine telsiz anonsları yapılarak, tüm emniyet birimleri uyarıldı. 
     Anonslarda, otomobillerin ve içlerindeki kişilerin, yakalandıkları anda Terörle Mücadele Şube Müdürlüğü’ne teslim edilmeleri istendi. 
     
Teslim olan tetikçi tatbikattaDİYARBAKIR DHA 
     Diyarbakır’daki hain saldırının ardından İstanbul polisine teslim olduktan sonra Diyarbakır’a getirilen Hizbullah tetikçisi Nizamettin Gökçe, dün suikastın düzenlediği Şehitlik semtinde, örgütün hücre evleri konusunda sorgulandı. 
     Gökçe, suikastla bir ilgisi olmadığını söylerken, örgütle ilgili bazı bilgileri yetkililere verdi. Bu arada, Hizbullah’ın, istihbarat çalışması sonucu, çok sayıda kamu kurum ve kuruluşuna ait personel listesi, bazı polis ve jandarma karakollarının krokisine ulaştığı öğrenildi. 
     
Kamyondan cephanelik çıktı      Şanlıurfa Jandarma Konutanlığı’na bağlı İstihbarat Kaçakçılık ve Organize Suçlarla Mücadele Şube timleri, ihbar üzerine Kuzey Irak’tan gelen Abdulkadir O. yönetimindeki kamyonu, Viranşehir’de durdurdu. Kamyon kasasındaki akaryakıt deposunda, 33 tabanca, suikast silahı olarak bilinen üç Uzi marka otomatik tabanca, bir susturucu, iki Kalaşnikof tüfek, 36 adet şarjör bulundu. Gözaltındaki Abdulkadir O., İbrahim O. ve Nahsan D.’nin sorguları sürerken, silahların eylemde kullanılıp kullanılmadığı araştırılıyor. 
     


 GÜNCEL 























</TEXT>
</DOC>
