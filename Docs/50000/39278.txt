<DOC>
<DOCNO> 39278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur21.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz genç Meclis koridorunda intihara kalkıştı 
</HEADLINE>
<TEXT>

     İsmail Coşkun isimli işsiz bir vatandaş MHP Yozgat Milletvekili Mesut Türker ile görüştükten sonra bileklerini keserek intihar etmek istedi. 
     Edinilen bilgiye göre, Ankara'nın Sincan semtinde oturan iki çocuklu, 30 yaşlarındaki İsmail Coşkun öğle saatlerinde Meclis'e gelerek, iş bulmasına yardımcı olacak bir milletvekili aradı. Yozgatlı olan İsmail Coşkun, Yozgat Milletvekili Mesut Türker'in TBMM'deki odasına giderek, milletvekili ile bir süre görüştü. Türker'den iş bulabilmek için yardım isteyen Coşkun, odadan çıktıktan sonra Meclis koridorunda cebinde bulunan jiletle bileklerini kesti. 
     İlk müdahalesi Meclis'te görevli doktorlar tarafından yapılan Coşkun, daha sonra Ankara Numune Hastanesi'ne götürüldü. Coşkun, ambulansa bindirilirken de iki çocuğu olduğunu ve işsizlikten bunaldığı için canına kıymak istediğini söyledi. Coşkun'un bileklerindeki kesiklerin derin olmasına karşın ana damarın kesilmemesi ve kan kaybının önlenmesi nedeniyle sağlık durumunun iyi olduğu bildirildi. 
     Olaydan sonra Meclis koridorundaki kan izleri görevliler tarafından temizlendi. 
     
     
     
     
     






</TEXT>
</DOC>
