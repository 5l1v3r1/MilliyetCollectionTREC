<DOC>
<DOCNO> 1584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/ekonomi/eko07.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank'tan yatırımcıya güvence Biz özerkiz 
</HEADLINE>
<TEXT>

Banka, hisse satışı zamanlaması ile ilgili oluşacak şüpheleri gidermeye çalıştı 
     Vakıfbank'ın yönetiminin yasa gereğince "tam özerk olup, herhangi bir siyasetin tavsiye, telkin veya etkisine maruz olmadığı" bildirildi. 
     Vakıfbank'tan yapılan yazılı açıklamada, banka kanununda değişiklik yapılmasına ilişkin kanunun 22 Kasım 2000 tarihinde yürürlüğe girdiği hatırlatıldı. 
     Açıklamada, kanunla, Vakıfbank'ın A ve B grubu hisselerinin satışına ilişkin düzenlemelerin yanı sıra bankanın serbest piyasa ve rekabet ortamında daha verimli ve rasyonel çalışabilmesi, süratle karar alabilmesi, orta ve uzun vadeli planlar yaparak uygulamaya konabilmesi amacıyla yönetici teminatı ve yönetimsel özerklik getirildiği belirtildi. Açıklamada şöyle denildi 
     ''Bu çerçevede tamamen özerk hale gelmiş olan Bankamızın yönetimi ve icra organları, bir taraftan halka arz ve satış işleminin teknik, hukuki ve idari altyapısını hazırlarken, bir taraftan da kararlarını ve icrasını kanun, mevzuat, bankacılık teammülleri ve Banka çıkarlarının gerektirdiği doğrultuda alarak ticari faaliyetlerini sürdürmektedir." 
     Bu arada açıklamaya neden olarak, piyasaların uygun olduğu en kısa süre içerisinde halka arz edilecek B grubu hisselerin satışının en iyi şekilde sağlanması için, yatırımcılar arasında oluşabilecek bazı tereddütlerin giderilmek istenmesi gösterildi. 
     


 EKONOMİ 

























</TEXT>
</DOC>
