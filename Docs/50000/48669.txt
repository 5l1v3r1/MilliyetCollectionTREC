<DOC>
<DOCNO> 48669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/ekonomi/eko07a.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, KDV indiriminden yana 
</HEADLINE>
<TEXT>

Ekonomiye ilişkin bir paket hazırlayan ANAP’ın İstanbul Milletvekili Nas, geçici süreyle KDV’nin yarıya indirilmesi görüşünü savundu 
     EKONOMİ SERVİSİ 

     ANAP İstanbul Milletvekili Nesrin Nas, stokların eritilmesi için Katma Değer Vergisi’nin KDV geçici süreyle yarıya düşürülmesi gerektiğini dile getirdi. 
     Kurumsal Yatırımcı Yöneticileri Derneği’nin düzenlediği "1. Ulusal Yatırım Fonları" konferasında konuşan Nas, 2 Kasım’da açıklanacak ANAP’ın ekonomi paketiyle ilgili bilgi verdi. Nas, stokları eritmek için KDV’lerin üç ay gibi bir süre yarıya indirilmesi, ardından kademeli olarak eski seviyelerine çekilmesi yönünde önerileri olduğunu kaydetti. 
     Kamu harcamalarında kısıntıya gidilmesinin zorunlu olduğunu söyleyen Nas, "7 katrilyonluk kısıntının hangi kalemlerden yapılacağını tespit ettik. Bunlar içinde DSİ, Köy Hizmetleri gibi kuruluşların bölge müdürlüklerinin kapatılması da yer alıyor" dedi. 
     Nas, Aktif Yönetim Şirketi’ne AYŞ dahil olacak şirketlerin yüzde 30’u için yapılacak birşey olmadığını, yüzde 30’unun sermaye aktarımıyla kurtulabileceğini, kalan yüzde 40 için ise sıfırdan başlamak gerektiğini, çünkü bunların iflas ettiğinden haberi olmadığını belirtti. 
     Maliye Bakanı Sümer Oral’da AYŞ ile ilgili sorular üzerine, finans ve reel sektör temsilcilerinin önceki akşam taleplerini ilettiğini, önümüzdeki hafta tekrar görüşerek bu konuları konuşacaklarını söyledi. 
     



 EKONOMİ 
























</TEXT>
</DOC>
