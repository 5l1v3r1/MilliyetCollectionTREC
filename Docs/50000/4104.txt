<DOC>
<DOCNO> 4104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur15.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Atilla Durmuş, toprağa verildi 
</HEADLINE>
<TEXT>

     Sağlık Bakanı Osman Durmuş, yeğeni Atilla Durmuş'un cenazesinde, teröre lanet ederek, "Türk milletinin geleceğinden korkanlar fitne çıkarıyorlar. Cinayet işleyen Hizbullah, kahrolsun. Türk polisine, Türk insanına silah çeken PKK'ya lanet ediyoruz" dedi. 
     Diyarbakır Emniyet Müdürü Ali Gaffar Okkan'a yapılan silahlı saldırıda hayatını kaybeden Okkan'ın yakın koruması ve Bakan Durmuş'un yeğeni Atilla Durmuş, memleketi Kırıkkale'de toprağa verildi. Sabah saatlerinde Durmuş ve kalabalık kortej eşliğinde Ankara Numune Hastanesi'nden alınan Atilla Durmuş'un naaşı memleketi Kırıkkale'ye getirildi. 
     Kırıkkale Emniyeti, sabah saatlerinden itibaren yoğun güvenlik önlemleri aldı. Atilla Durmuş'un naaşı, ağabeyi Bekir Durmuş'un evinden başlayan ve halkın katılımıyla İl Emniyet Müdürlüğü'nün önüne getirildi. Bu arada Atilla Durmuş'un yakınları Emniyet Müdürlüğü önünde sinir krizi geçirdi. 
     Kırıkkale Valisi Behiç Çevik, Kırıkkale İl Emniyet Müdürü Hayrettin Gök'ün konuşmasının ardından söz alan Bakan Durmuş, üzüntülü ve gururlu olduğunu ama bir şehit ailesine mensup olmaktan da gurur duyduğunu söyledi. Türk halkında alevi - sünni ayrımı yapılmadığını kaydeden Durmuş, "alevi kardeşlerimizi, Hacıbektaş ocağından yetişen herkesi seviyoruz. Sizin adınıza terör yapan DHKP - C'yi ise sevmiyoruz. Sizin duygularınızı istismar ederek, din adına cinayet işleyen Hizbullah'a da lanet ediyoruz. Bölgecilik adına kahpece Türk insanına Türk askerine, Türk polisine silah çeken PKK'yı da lanetliyoruz" dedi. 
     Durmuş'un konuşması sık sık tekbir sesleri ve "Apo'yu asın" sloganlarıyla kesildi. Fransa'nın kabul ettiği sözde Ermeni soykırımı tasarısına da göndermeler yapan Durmuş, şöyle konuştu 
     "Türk milletinin geleceğinden korkanlar fitne çıkarıyorlar. Biz, Fransız'ı 1919'da Adana'ya, Yunanistan'ı İzmir'e davet etmedik. Anadolu'da ayakta durmayan Türk milletinin fertlerini yok etmeye çalıştılar. Kadını, çoluğu - çocuğu yaktılar. Fransa Meclisi'nde 50 tane satılmış adam bizim için, Ermenileri katlettiler, dediler." 
     Konuşmasında Türkiye'nin demokrasi ile yaşadığını ifade eden Durmuş, demokrasinin doğurduğu farklı partileri kabul ettiğini söyledi. Durmuş, "farklı partilere mensup olmak, PKK'ya hoş görünmek amacıyla olmamalıdır. Eğer 1919'u tekrar yaşamak istemiyorsak, şehitlikleri gezin, yurdu yurt yapanları görün. Böylece hiçbir tefrikanın gücünün Türk milletinin birliğini bozmaya yetmeyeceğini göreceksiniz. Bu ülkeye Gaffarlar, Atillalar helal olsun. Yeterki, bir olalım, sesimizi bizi almakta tereddüt ettikleri AB'ye duyuralım. Gün birlik, dirlik günüdür" diye konuştu. 
     Durmuş'un konuşmasının ardından törene katılanlar, "biz varız, biz birliğiz", "şehitler ölmez, vatan bölünmez" diye slogan attı. 
     Bakan Durmuş'un eşi Ayfer Durmuş, Milli Savunma Bakanı Sabahattin Çakmakoğlu, Devlet Bakanı Ramazan Mirzaoğlu, TBMM Başkanı Ömer İzgi'nin eşi Semra İzgi de törende hazır bulundu. Şehit polis Atilla Durmuş'un ağabeyi ve aynı zamanda Bakan Durmuş'un yakın koruması Ali Durmuş'un güçlükle ayakta durduğu görüldü. 




</TEXT>
</DOC>
