<DOC>
<DOCNO> 4341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/yazar/uras.html </URL>
<DATE> 2001/01/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Başkan'ın "rahibi" Caldwell 
</HEADLINE>
<TEXT>

     ABD'nin yeni Başkanı Bush'un yemin töreninde, Başkan yemin etmeden kürsüye bir rahip çıktı. Yaklaşık beş dakika süren bir konuşma yaptı. Televizyondan töreni izlerken rahip ve konuşması dikkatimi çekti. İsmini ve yaptığı konuşmanın metnini internette de, ABD gazetelerinde de bulamadım. Yazılarımı internetten izlediğini belirten, ABD'nin Houston şehrinde yaşayan bir okuyucum, rahibin kim olduğunu, Başkan'ın ailesi ile ilişkisini ve de törende yaptığı konuşmanın önemini bana anlattı. Öğrendiklerimi sayın okuyucularıma aktaracağım. 
     Bilindiği gibi Başkan Bush ve eşi Teksaslı. Teksas, "Methodist"lerin en güçlü olduğu eyalet. Methodistler, Hıristiyanlığı farklı biçimde yorumlayan bir dini akım. Bir Hıristiyan tarikatı. Onsekizinci yüzyılda İngiltere'de kilise reformu tartışılırken, John Wesley ve kardeşi Charles ile arkadaşları George Whitefield tarafından kurulmuş. John Wesley, Oxford öğrencilerini kendi anlayışı doğrultusunda Hıristiyan dinine uygun yaşam biçimine yönlendirmiş. Sonra bu tarikat İngilizler tarafından Amerika kıtasına taşınmış. 
     Tarikat üyeleri İncil'i ana kitap olarak benimsiyor. Tanrıya İsa'nın aracılığı olmadan ulaşılamayacağına inanıyor. Bu tarikata göre insan doğuştan günahkardır. Cennete sadece İsa'nın aracılığıyla girilebilir. İnsanın günahı ne olur ise olsun, İsa'yı kabullenmiş ise cennete girer. Sevabı ne olur ise olsun İsa'yı kabullenmemiş ise yeri cehennemdir. Halbuki Katolik inancında, bir çile hücresi "purgatory" vardır. Günahkarlar burada cezalarını doldururlar ise cennete girebilirler. 
     Methodistler kürtaja karşıdır. Alkole karşıdır. Kiliselerine çok bağlıdır. Methodistlerden gelirlerinin yüzde onunu kiliseye bağışlamaları istenir. Ve de Methodistler bunu yapar. Houston şehri Teksas'ın petrol zengini bir şehir olduğundan ve de buradaki zenginlerin de çoğu Methodist kilisesine bağlı olduğundan Houston'da önce kiliseler zenginleşmiş, sonra kiliselere bağlı okullar, hastaneler, düşkünler evleri ve üniversiteler kurulmuştur. Methodist rahipleri çok iyi eğitim görmüş, çok zengin ve çok etkili kişilerdir. 
     Türkiye'deki zengin ailelerin Houston'da tedaviye gittikleri ve de rahmetli Turgut Özal'ın ameliyat olduğu Houston'daki hastaneler bu tarikatın hastaneleridir. Teksas'taki ünlü üniversiteler bu tarikatın din okulu olarak kurup sonra üniversiteye dönüştürdüğü eğitim kurumlarıdır. 
     Bush'un yemin töreninde konuşma yapan Rahip Kirbyjon H. Caldwell, "Windsor Village United Methodist Kilisesi" baş rahibidir. Burası zencilerin gittiği bir kilisedir. Methodist kiliselerinde hala zenci ve beyaz cemaat ayrımı sürmektedir. 
     Caldwell basit bir rahip değildir. Dört kitabı yayımlanmıştır. Southern Methodist University'nin mütevelli heyeti üyesidir. Başkan Bush'un eşi Laura bu okuldan mezun olmuş, bu okuldan fahri doktora almıştır. Başkan Yardımcısı Dick Cheney de aynı üniversite mütevelli heyetinde Caldwell'in dostudur. Rahip Caldwell, Cumhuriyetçilerin Kongresi'nde Başkan Bush'u aday olarak takdim eden kişidir. 
     Başkan Bush ve eşi Laura, iyi bir Methodist kilisesi üyesi olarak dine bağlı, alkole, kürtaja karşı, birçok konuda "gelenekçi" mutaassıp kişilerdir. Zencileri, göçmenleri, fakirleri sevmezler. Dini inançlarını, tarikat bağlarını Washington'a da taşıyacaklarının göstergesi, yemin töreninde Rahip Caldwell'e yaptırdıkları konuşmadır. Rahip Caldwell özetle şunları söyledi "Tanrım, ilahi koruyuculuğun Başkan Bush ve eşi Laura'nın ve tüm ailenin üzerinde olsun. Onlara hiçbir kötülük gelmesin. Tanrım, maddiyatı, maneviyatın önüne geçirdiğimiz için bizi bağışla. Belirlediğin hedeften ve ilkelerden uzaklaştığımız için bizi bağışla. Tanrım bizi zengin ile fakir, okumuş ile cahil, varlıklı ile yoksul arasındaki duvarları yıkabilecek güçlerle donattığın için sana şükrediyoruz. Tanrım sadece bizi affettiğin için sana şükretmiyoruz. Sana imanımız için şükrediyoruz. 
     Senin ilahi himayen Başkan Bush'un çalışma arkadaşlarının ve tüm Amerikalıların üstünde olsun. Sana olan şükranlarımızın ve birbirimize olan inancımızın içtenliğinin, güneşin her doğuşu ve batışı ile artmasını dileriz. Bu alçak gönüllü niyazımızı, saygı ile Tanrı'nın adına Hazreti İsa'ya sunuyoruz. Aynı fikirde olanlar amin desinler." 
     İşte Rahip Caldwell'in konuşmasının özeti bu. Bush'un Başkanlık döneminde Caldwell'in adını ve Bush ailesinin Methodist camiası ile ilişkilerini bolca duyacağız... Sayın okuyucularıma neyin ne olduğunu anlatmaya çalıştım. 
     
     





Ah o kapılar... 


'Terör Avrupa'dan yönetiliyor' 


Genco Erkal’ın kibriti 


Nasıl bir Türkiye özlüyorum .. 


Genç galaksi 


Lalelerin isyanı 


YÖK Çankaya kavgasında son raund 


İşsizlik alarm veriyor 


Benim Lavinia’msın ’ 


Dilekçe pulu ve tuhafiyeci 


Yeni kuşak 


Güneş ufuktan belki doğar 


Öteki Davos 


"Delhi'de Bayram" derken... 


Başkan'ın "rahibi" Caldwell 


</TEXT>
</DOC>
