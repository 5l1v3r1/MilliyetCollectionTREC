<DOC>
<DOCNO> 45624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sontur08.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet "Haccın iptalini gerektirecek bir gelişme yok" 
</HEADLINE>
<TEXT>

     Diyanet İşleri Başkanlığı, herhangi bir şekilde hac organizasyonlarının iptalini gerektirecek bir gelişme yaşanmadığını bildirerek, hacı adaylarından kayıtlarını 10 Ekim 2001 tarihine kadar yaptırmalarını istedi. 
     Diyanet İşleri Başkanlığı'ndan yapılan yazılı açıklamada, bazı basın ve yayın organlarında ''Savaş hacı kayıtlarını vurdu'', ''Hacı adayları Diyanet'e güvenmiyor'' başlıklı haberlerin yer aldığı kaydedilerek, bu haberlerin doğruyu yansıtmadığı belirtildi. 
     Suudi Arabistan Hac Bakanlığı yetkililerinin de bulunduğu 26 Eylül'deki bir basın toplantısında, ''Savaş çıkarsa hac seferleri iptal olur mu '' şeklindeki bir soruya ''Suudi Arabistan'ı kapsayan bir savaş olması durumunda hac seferlerinin iptalinin gündeme gelebileceği'' yolunda yanıt verildiğinin kaydedildiği açıklamada, bu beyanatın yanlış yorumlanarak yayınlandığı bildirildi. 
     Bu nedenle kamuoyuna tekrar açıklamalar yapılarak hacı adaylarından kayıtlarını zamanında yaptırmalarının istendiği hatırlatılan açıklamada, bunun üzerine kayıt yaptırma işlemlerinin hızla normale dönmeye başladığı kaydedildi. 
     Buna rağmen, bazı basın yayın organlarınca yetkisiz kişilerin yanıltıcı beyanları esas alınarak vatandaşların Başkanlığa ve seyahat acentalarına itimatlarını sarsacak şekilde yayın yapıldığının belirtildiği açıklamada, şöyle denildi 
     ''Ortadoğu ülkelerinde savaşlar devam ederken dahi hac iptal edilmemiş, vatandaşlarımız gerek Irak, gerekse Suriye-Ürdün güzergahında hacca götürülüp getirilmişlerdir. 
     Herhangi bir şekilde hac organizasyonlarının iptalini gerektirecek bir gelişme yaşanmamıştır. Hacı adaylarının kayıtlarını 10 Ekim 2001 tarihine kadar yaptırmaları gerekmektedir. 
     Özellikle belirtilmesi gerekir ki, her konuda olduğu gibi hac konusunda da vatandaşlarımızın Başkanlığımıza herhangi bir güvensizliği söz konusu değildir ve kayıtlar normal seyrinde devam etmektedir. Hacca gidecek vatandaşlarımızın mağdur olmamaları için verilen süre içerisinde kesin kayıtlarını yaptırmaları gerekmektedir.'' 
     






</TEXT>
</DOC>
