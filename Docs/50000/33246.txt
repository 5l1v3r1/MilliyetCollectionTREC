<DOC>
<DOCNO> 33246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sontur07.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz kapandı...Mavi Akım Projesi'nde görevli dev tanker geçiş yaptı 
</HEADLINE>
<TEXT>

     Mavi Akım Projesi'nde görev alacak sığ sularda boru döşeme mavnası Castro Otto, İstanbul Boğazı'ndan geçiş yaptı. 
     Liberya bayraklı mavna, İstanbul Boğazı'na saat 09.30 sıralarında giriş yaptı. Bu sırada boğaz, çift taraflı olarak deniz trafiğine kapatıldı. 
     Mavna, boğaza giriş yapmadan önce de, Marmara Denizi'nde su alarak,60 metre olan yüksekliğini 57.8 metreye düşürdü. 
     Platformu, İngiliz bayraklı 192 metre boyunda 1869 gros tonluk Porto Solvo ile Danimarka bandıralı 40 metre boyunda 766 gros tonluk Stevens Power adlı 2 römorkör çekerken, Kıyı Emniyeti ve Gemi Kurtarma İşletmeleri Genel Müdürlüğü'ne ait iki römorkör de gruba eskortluk yaptı. 
     Bu arada, mavna için, boru hattının döşenmesini üstlenen ENI şirketinin yöneticilerinin katılımıyla Çırağan Sarayı'nda tören düzenlendi. Mavna, sarayın önünden geçerken, Türk römorkörler su sıkarak gösteride bulundular. 
     191 metre boyunda 33 bin 862 grostonluk mavnada, 90 metre uzunluğunda bir ana vinç bulunuyor. 340 kişiyi barındırabilen mavna yaklaşık 3 saatlik bir sürede İstanbul Boğazı'nı geçerek Karadeniz'e açıldı. 
     Mavnanın geçişinin ardından boğazda deniz trafiği normale döndü. 






</TEXT>
</DOC>
