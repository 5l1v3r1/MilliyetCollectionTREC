<DOC>
<DOCNO> 48016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/yazar/bila.html </URL>
<DATE> 2001/10/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bütçe ve siyaset 
</HEADLINE>
<TEXT>

     Siyasi iktidar, programını bütçe eliyle uygulamaya koyar. 
     Ekonomi ve maliye politikasını bütçeyle yürütür. Vergilerin dağılımı da, ödeneklerin dağılımı da siyasi iktidarın tercihlerini yansıtır. 
     Bu teorik olarak böyledir ama Türkiye'de yıllardır böyle değildir. 
     Artık şunu söyleyebiliriz ki, Türkiye'de hangi siyasi iktidar olursa olsun birinin yapacağı bütçe, diğerinden çok farklı olamaz. Bütçeler siyasi partilerin tercihlerini yansıtamaz. 
     Türkiye'de bütçeyi belirleyen artık faizdir. Bütçeyi yapan da odur, uygulayan da... 
     Türk bütçesi artık siyasi partiler için üzerinde oynanamaz bir veridir. 
     Hangi iktidar olursa olsun, bütçeyi faiz ödemelerine ayırmak zorundadır. 
     Son yıllarda mali literatürümüze giren, "faiz dışı" kavramının başka anlamı yoktur. Önce kaynağınızı faiz ödemelerine ayıracaksınız, geri kalanla da ülkeyi idare edeceksiniz. Bu gerçek "ülkeyi idare etme"yi, "borç ve borcun faizini idare etme"ye dönüştürmüştür. 
     Buyurun 2002 bütçesinin rakamlarına bakalım... 
     Bütçe ödeneklerinin 62.7 katrilyonu transfer harcamalarına ayrılmış durumda. Bu toplam ödeneklerin yüzde 64'ünü oluşturuyor. 
     Personel giderlerine ayrılan pay 21.9 katrilyon lira ve toplam ödeneklerin yüzde 22.4'ü. 
     Diğer cari harcamalar 7.8 katrilyon ve toplam ödeneğin yüzde 7.9'unu oluşturuyor. 
     Geriye kalan 5.7 katrilyon lira da yatırıma ayrılmış, toplam ödeneklerin yüzde 5.7'si... 
     Tablo bu... 
     Görüldüğü üzere bütçe daha önceki yıllarda olduğu gibi bir "faiz bütçesi" niteliğinde. Faiz ödemelerini çıkardığınızda, kalan miktar ne ise, işte "siyaset alanı" bu oluyor. Siyasi partiler iktidara geldiklerinde "faiz dışı bütçe" ile siyasi tercihlerine uygun politikalar üretebilirler ki, bazı zorunlu harcamaları da dikkate alırsanız, ellerinde kala kala personel harcamalarıyla, sözüm ona yatırım harcamaları kalır. Kamu personelini de bir anda sıfırlayamayacağınıza göre, siyasi iktidarların iktidara "bütçe çivisi" ile çakıldıklarını söyleyebiliriz. Bir yere kıpırdayamazlar. Siyasi partiler arasında fark kalmaz. 
     Kalsa kalsa "ben senden daha iyi borç ödedim" yarışı kalır. 
     2002 bütçesinin siyasi dili budur. İktidarların hareket alanı kalmadığını bütçe sınırlamaları çok net gösteriyor. 
     Yine net olarak görülen bir şey var ki, Türkiye, sırtından borç küfesini indiremedikçe çakıldığı yerde dönüp durmaktan başka bir şey yapamaz. Zaten son yıllarda iktidarların hedefi de borcu "döndürmek" olmuştur. 
     Peki Türkiye, borç küfesini sırtından nasıl indirir 
     Bırakın, "borç etelemesi" sözünü, bir bakan, "iç borcun yapısı yeniden düzenlenmeli" dediğinde bile yer yerinden oynuyor. Panik çıkıyor. Yoksa, Türkiye borç ertelemesine mi gidecek, borcumuzu ödemeyecek mi, diyen alacaklılar kazan kaldırıyorlar. "Sermaye kaçar haaa" diye tehdit ediyorlar. Bakanlar, liderler tarafından sorguya çekiliyor, "yok böyle bir şey" güvencesi verildikten sonra, alacaklıların yüreğine biraz su serpiliyor. 
     Anlaşılıyor ki, bu yol kapalı... 
     "Peki biraz vergileri artırsak" diyecek olduğunuzda, "ne o servet vergisi mi geliyor, varlık vergisi dönemine mi gideceğiz" diye bir başka feryat kopuyor. Vergi yine kalıyor, dar gelirliye.. 
     Anlaşılıyor ki, bu yol da tıkalı... 
     Peki, dünya koşulları Türkiye'nin stratejik önemini artırıyor. Batı, bunu gerçeği görmeli ve model olarak göstermeye çalıştığı Türk ekonomisine yardım etmeli, diyecek olursanız da, "borç erteletmeyip, vergi ödemeyen" kesimden bir feryat daha kopuyor 
     "Ayıptır. Milli gururumuzla oynamayın. Ne demek el avuç açmak." 
     Vergi yok, erteleme yok, yardım isteme yok... 
     Peki ne var 
     "Benim borcumu öde arkadaş" dışında bir şey yok. 
     
     







İGDAŞ davası 


Bütçe ve siyaset 


AB'de terör örgütü kavgası 


Alışmamak - Alışmak 


Kabloda El Cezire niye yok 


Suna - İnan Kıraç'ın eğitim aşkı 


Parmaklıklar bedenlerde değil beynimizin içinde 


Kıssadan hisse... 


Yeni düşünce bandı 


VISA bizi seviyor 


Bir Türk seyyahın Paris serencamı 2001 


Krizle yaşamaya devam mı, tamam mı 


Ayşe Hanım Teyzem dert dinliyor 


</TEXT>
</DOC>
