<DOC>
<DOCNO> 30959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/spor/spo01.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Shorunmu grevde 
</HEADLINE>
<TEXT>

Beşiktaş’ın Nijeryalı kalecisi, sözleşmesinin yenilenmemesi nedeniyle dünkü çalışmayı protesto etti. Geçen sezondan kalan 250 bin dolar alacağını da isteyip, sorunun çözülmesi için diretti 
     KARTAL YİĞİT 

     Yürüyüş yaptı 
     SİYAH - Beyazlı yönetimin sözleşme yapmadığı kaleci Shorunmu, dünkü antrenmanı protesto etti. Teknik Direktör Daum’un kalmasını istediği, ancak sözleşme yenilemek için geçen sezondan kalan 250 bin dolarlık alacağını şart koşan Nijeryalı kaleci, dünkü idmanda moralinin bozuk olduğu gerekçesiyle çalışmadı. Sahaya çıkmasına rağmen Kaleci Antrenörü Immel’in çalışmasına katılmayan Shorunmu, sadece saha kenarında moralsiz bir şekilde yürüyüş yaptı. 
     
     Yönetimle görüştü 
     ASBAŞKAN Yıldırım Demirören ve Menajer Sinan Engin, bu durumu izleyip, antrenman devam ederken, tecrübeli kaleciyi görüşmeye çağırdılar. Yaklaşık bir saat süren toplantıda Shorunmu, "Vereceğiniz parayı kabul ediyorum. Ancak geçen sezondan kalan alacağım verilmeden de mukavele imzalamam" diye diretti. Çıkışta açıklama yapan Yıldırım Demirören, "Shorunmu ile obsiyonlu üç yıllığına anlaştık. Almanya’da mukaveleyi yapabiliriz" diye konuştu. 
     
     Havaalanı tehdidi 
     SHORUNMU ise, "Sözleşme imzalayıp, kampa gitmeyi düşünüyordum. Yine de büyük ihtimalle kampa gideceğim. Ancak pazartesi sabahı havaalanında neler olur, bilinmez" yorumunu yaptı. Kaleci Antrenörü Immel, milli kalecinin rahatsız olduğunu söyleyip, antrenmana çıkmadığını ifade etti. Immel, "Daum yeni sezonda onu takımda görmek istiyor. Sözleşme yapılmasını bekliyoruz. Almanya kampında bir yabancı kaleci daha deneyebiliriz" açıklamasını yaptı. 
     
     Stavrum zorlanıyor 
     FULYA’daki ağır antrenman programı futbolcuları bir hayli etkiledi. Ahmet Yıldırım ve Mehmet Aksu’nun sakatlıklarının yanı sıra yeni transfer Norveçli Stavrum ve Yasin’in belinde ağrı meydana geldi. Dün yaptığı koşudan sonra belindeki ağrılar artan Stavrum çalışmayı yarıda bıraktı. Bu futbolcuya Almanya’da özel tedavi programı uygulanacak. 
     
     İlhan-Tümer kadroda 
     BEŞİKTAŞ, FIFA’nın hülle yoluyla transferi eylül ayından sonrasına ertelemesine rağmen sözleşme imzalanan Samsunsporlu İlhan ve Tümer’i Almanya kadrosuna aldı. Teknik Direktör Daum, 26 kişi olarak belirlediği kadrodan genç oyuncular Erman ve Volkan’ı çıkardı. Ayrıca gözden çıkarılan Khlestov da Almanya’ya götürülecek. 
     



 SPOR 

























</TEXT>
</DOC>
