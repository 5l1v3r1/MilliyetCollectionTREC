<DOC>
<DOCNO> 43511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/ekonomi/eko12.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     AB, terör parasının peşine düştü 
     AB üyesi 15 ülkenin ekonomi ve maliye bakanlarından oluşan Konsey ECOFIN toplantısı, Belçika’nın Liege kentinde, olağanüstü güvenlik önlemleri çerçevesinde başladı. Toplantıda, bakanlar, "terör örgütlerinin eylemleri ile borsaları etkilemeleri ve bu yöntemle gelir sağlamaları’’ olasılığı üzerinde de durarak, alınması gereken önlemleri tartışacak. Bakanlar, iki gün sürecek olan toplantılarda ABD’deki terör olayının AB ekonomisine etkileri ve terörizmin para kaynakları konusunu ele alarak bir görüş belirleyecekler. Bu görüş, olağanüstü AB zirvesi kapsamında bir araya gelecek olan devlet ve hükümet başkanlarına iletilecek. 
     
     En büyük hissedarı Disney’i terketti 
     EKONOMİ SERVİSİ 

     Eğlence sektörünün küçüleceği endişesiyle, petrol zengini Bass Ailesi, 135 milyon adet Walt Disney hissesi sattı. 1984 yılından bu yana hisse sahipliği yoluyla Walt Disney’in en büyük ortaklarından biri olan Bass Ailesi’nin yaklaşık 2 milyar dolarlık hisse satışı yaptığı belirtiliyor. Satılan 135 milyon hissenin şirketin işlem gören hisselerinin yüzde 6.4’üne eşit olduğu ifade ediliyor. Analistler, yaşanan saldırıların tüketimi azaltması durumunda eğlence şirketlerinin büyük zarara uğrayacağını vurguluyorlar. Saldırının ardından eğlence sektörü de yara alırken film stüdyoları uygun olmayan projeleri tekrar gözden geçiriyorlar. 
     
     ABD, Pakistan’ın borcunu erteliyor 
     ABD yönetimi, gelecek hafta imzalanacak anlaşmayla Paktistan’ın 600 milyon dolarlık dış borcunun geri ödemesini erteleyecek. ABD yönetiminden bir diplomatın verdiği bilgiye göre, zaten gecikmiş olan müzakereler sonucu, ABD’ye geçen haftaki terörist saldırılar sonrasında bu konuda anlaşmaya varılabildi. Alacaklı kreditör ülkelerden oluşan Paris Klübü müzakereleri çerçevesinde ABD ile Pakistan arasında iki taraflı bu borç erteleme anlaşmasının pazartesi günü Pakistan Maliye Bakanlığı’nda imzalanması bekleniyor. 
     
     Havayollarına sigorta desteği 
     ABD’nin, terörist saldırılar sonrası azalan yolcu sayısı ve artan güvenlik maliyetleri nedeniyle zor durumda kalan havayolu sektörünü desteklemek için 15 milyar dolarlık bir paket hazırlamasının ardından, Avrupa Birliği AB de harekete geçti. AB yetkilileri de havayolu şirketlerinin artan savaş sigortası primlerini ödemede yardımcı olunabileceğini söyledi. Havayolu şirketleri, sigortacıların mevcut savaş primlerinin geçerliliğini önümüzdeki hafta salı günü yitireceğini söylediklerini aktarıyor. Şirketler, hükümetlerinden gelecekteki sigorta yükümlülüklerine kefil olmalarını istiyor. 
     
     THY, Miami hattını kapatıyor 
     Türk Hava Yolları, İstanbul - Miami - İstanbul hattını kapatıyor. THY’den Borsa’ya gönderilen açıklamada, Yönetim Kurulu’nun aldığı karar gereğince 2002 yaz tarifesi dönemi itibariyle kapatılacak olan İstanbul - Miami - İstanbul hattının, ABD’deki terörist saldırının yarattığı kriz nedeniyle 1 Ekim 2001 tarihi itibariyle kapanacağı bildirildi. Açıklamada, şirket tarafından alınacak ilave tedbirlerin bilahare Borsa’ya iletileceği kaydedildi. 
     
     OYAK’tan Fon’a iki yeni teklif 
     Sümerbank’ı alan OYAK Grubu’nun bankanın iştiraklerinden Yaşar Yatırım ve Universal Kart Hizmetleri’ne de teklif verdiği belirtildi. OYAK’ın, Sümerbank’ın iştiraklerinden, Universal Kredi Kartları, Yaşar Yatırım, Sümer Leasing, Sümer Factoring şirketlerindeki incelemelerini tamamlayarak Yaşar Yatırım ve Universal Kredi Kart Hizmetleri için teklifini dün Tasarruf Mevduatı Sigorta Fonu TMSF ve Bankacılık Düzenleme ve Denetleme Kurulu’na BDDK sunduğu ifade edildi. 
     
     Kombassan’a suç duyurusu 
     Sermaye Piyasası Kurulu SPK , Kombassan Holding Yönetim Kurulu Başkanı Haşim Bayram, Yönetim Kurulu Başkan Yardımcısı Haşim Şahin ve Yönetim Kurulu Üyesi Mevlüt Sarı hakkında Cumhuriyet Savcılığı’na suç duyurusunda bulundu. 
     Kombassan Holding’in grup şirketlerine kullandırdığı ve kullandığı yabancı döviz cinsinden fonların faiz tutarlarının mahsup edilmesi sonucu Holding A.Ş. lehine 1.6 trilyon lira tutarında faiz tahakkuku hakkındaki kurul kararının yerine getirilmediği bildirildi. 
     
     DenizFaktoring FCI üyesi oldu 
     Denizbank ve Zorlu Holding’in küçük ve ortaboy işletmelerin yurtiçi ve yurtdışı kısa vadeli satışlarına finansal destek amacıyla kurdukları DenizFaktoring, dünya çapında faaliyet gösteren üst düzey factoring şirketlerinin bağlı olduğu Factors Chain International FCI üyeliğine kabul edildi. 
     DenizFaktoring, ağustos sonu itibarıyla 70 milyon dolar ihracat faktoringi işlem hacmine ulaşmıştı. 
     



 EKONOMİ 


















</TEXT>
</DOC>
