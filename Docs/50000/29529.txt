<DOC>
<DOCNO> 29529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur01.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit sağlık kontrolundan geçti, turp gibi çıktı... 
</HEADLINE>
<TEXT>

     Başbakan Bülent Ecevit, Başkent Üniversitesi Hastanesi'nde sağlık kontrolleri sırasında herhangi bir sağlık sorununun olmadığının görüldüğünü söyledi. Ecevit, ''Kaygı verici veya çalışmamı engelleyici şeyler değil'' dedi. 
     Başbakan Ecevit, Başkent Üniversitesi Hastanesi'nde genel bir sağlık kontrolünden geçti. Eşi Rahşan Ecevit ile birlikte akşam saatlerinde hastaneye gelen Ecevit, yaklaşık 3 saat süren kontrollerin ardından, Başkent Üniversitesi Rektörü ve Hastane Başhekimi Prof. Dr. Mehmet Haberal ve hastane personeliyle birlikte gazetecilerin karşısına çıktı. 
     Kameraların görüntü alabilmeleri için, gazetecilerin çömelmeleri üzerine, Ecevit de merdivenlere oturarak kontrollere ilişkin açıklamalarda bulundu. Hastanede bir check-up yaptırdığını belirten Ecevit, hastane doktorları ve hemşirelerinin her türlü yardımı yaptıklarını belirtti. Ecevit, şöyle konuştu 
     ''Çok şükür, herhangi bir sorunum olmadığı görüldü. Her muayene yapıldı. O bakımdan faydalı bir gece geçirmiş oldum, eğer deyim yerindeyse. Başkent Hastanesi'nin değerli başhekimi ve bütün personeline, hemşirelerine, hasta bakıcılarına şükranlarımı sunuyorum. Burası Türkiye'nin kıvanç duyduğu bir kuruluştur. Bütün dünyada saygınlığı olan bir kuruluştur. Kendilerini kutluyorum, bana gösterdikleri ilgi için de teşekkür ediyorum.'' 
     Ecevit, ''Genel bir check-up mıydı '' sorusuna ''Evet, genel bir check-up'tı'' karşılığını verdi. 
     Ecevit, kendisinin kulağında ufak bir sorunu bulunduğunu kaydederek, bunda da herhangi bir ilerleme olmadığını bildirdi. Gözlükle ilgili bazı sorunları bulunduğunu anlatan Ecevit, ''Bunların hiçbirisi kaygı verici veya çalışmamı engelleyici şeyler değil'' diye konuştu. 
     ABD'den gelen bir kulaklığın denenip denenmediği şeklindeki bir başka soruya Ecevit, ''Hayır, benim çok eskiden beri birkaç yıldan beri kullandığım bir kulaklık vardı. Bu kontrol edildi'' yanıtını verdi. 
     Ecevit, bir gazetecinin, ''Bizler de sizi zaman zaman takip etmekte zorlanıyoruz, bizler de çok yoruluyoruz. Bu yoğun tempoya nasıl dayanıyorsunuz '' sorusunu yanıtlarken de, ''Onu Allah bilir. Ben de sizlere şaşırıyorum. Karda, kışta kıyamette, güneşte, sabahtan akşama kadar Başbakanlığın önünde kalıyorsunuz. Ben, o kadar rica ettiğim halde içeri girin diye kabul etmiyorsunuz. Dışarıda bekliyorsunuz. Bence gerçek gazetecilik, muhabirliktir. Gerçek gazeteciliği yapıyorsunuz, onun için sizleri kutluyorum'' diye konuştu. 
     Başbakan Ecevit, muayene için neden akşam saatini seçtiğine ilişkin soru üzerine de, ''Daha rahat olduğu için'' karşılığını verdi. 
     Başbakan çok sağlıklı 
     Başkent Üniversitesi Tıp Fakültesi Hastanesi Başhekimi Prof. Dr. Mehmet Haberal da, gazetecilerin soruları üzerine, Başbakan'ın sağlığı konusunda telaşlanacak herhangi bir sorun olmadığını belirterek, ''Sayın Başbakanımız zaman zaman hastanemize kontrol için gelir. Şimdi, bir kulak problemi vardı. İşitme cihazı kullanıyor. Onun tetkiki için, ayrıca bir genel kontrolden geçirdik. Ve herşey çok sağlıklı, endişe edilecek birşey yok. Kendisini sağlıklı bir şekilde hastanemizden gönderdik'' diye konuştu. 
     Haberal, ''Randevu daha önceden belli miydi, yoksa kendisi mi ihtiyaç duydu'' şeklindeki soruyu da, ''Kendisi ihtiyaç duydu değil, periyodik olarak özellikle kulakta kullandığı cihazla ilgili sıkıntılar oluyor. Örneğin, bu akşam Sayın Başbakan'ın kulağındaki işitme cihazında bir sorun olduğu için telefon ettiler. Biz de kendisine 'Gelebilirsiniz' dedik geldiler. Kontrolünü yaptık'' diye konuştu. 
     Kulak cihazında tıkanıklık 
     Başbakan Ecevit'in bir tek kulaklık kullandığını ifade eden Haberal, bu cihazda zaman zaman tıkanıklık olduğu için kontrole geldiğini ifade etti. 
     Haberal, şöyle devam etti 
     ''Başbakan Ecevit'in gözünde küçük bir problemi vardı. Onunla ilgili arkadaşlar gerekli tetkiki yaptılar. Bunlar hepimizde olabilecek şeyler. Sayın Başbakanımızın kulağında, gözünde küçük bir problem olabilir. Her an hepimizin böyle problemleri olabilir. Size rahatlıkla şunu söyleyebilirim Başbakanımızın sağlığı yerinde. Bütün tetkiklerini yaptık ve herhangi bir şey yok. Tüm toplumun huzurunda söylüyorum, hiçbirimizin şu anda endişe edecek bir durumu yok. Sayın Başbakanımız şu anda rahat bir şekilde, sağlıklı bir şekilde devam edecek.'' 
     Başbakan Ecevit'in çok yoğun bir tempoda çalıştığı hatırlatılarak, doktor olarak neler tavsiye edeceğinin sorulması üzerine Haberal, ''Bu, Sayın Ecevit'in kendi çalışma sistemidir. Sayın Başbakanımız kendisini ona göre ayarlar'' dedi. 
     Haberal, bir tatil önerisinde bulunup bulunmadığını sorulması üzerine de, herkesin tatile ihtiyacı olduğunu, ama ülkenin bu gidişatında kimsenin tatile ihtiyacı olmadığını söyledi. 
     
     






</TEXT>
</DOC>
