<DOC>
<DOCNO> 49363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/yasam/ayas.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah’ın arşivcisi polisten kaçamadı... 
</HEADLINE>
<TEXT>

Hizbullah’ın öldürülen lideri Hüseyin Velioğlu'nun manevi oğlu’ ve aynı zamanda örgütün arşivcisi olan militan polisten kaçmak için ikinci kattan atlayınca kalçasını kırdı... 
     ERDEM ÖZTÜRK, ŞAKİR AYDIN İstanbul 

     14 Ekim sabahı İstanbul Sefaköy'de çapraz ateşe alınarak şehit edilen iki polisin katillerinin Hizbullahçı olduğunun belirlenmesi üzerine geniş çaplı bir soruşturma başlatılmıştı. 
     Ve polis, soruşturmanın sonunda Beykoz'da öldürülen Hüseyin Velioğlu'nun manevi evladı olarak tanınan, aynı zamanda örgütün arşivcisi ve Mardin askeri kanat sorumlusu olarak uzun süredir aranan Abdüllahim Türe'nin izine ulaştı. 
     Hazırlıklarını tamamlayan terörle mücadele timleri, Türe'nin kaldığı Küçükköy Kazım Karabekir Mahallesi 861. Sokak'taki eve önceki gece baskın düzenledi. 
     
     Yurtdışına kaçacaktı 
     Eve dalan polislerden kaçmak isteyen Türe, ikinci kattaki evin penceresinden atladı ve düştüğü yerde öylece kaldı. Polisler tarafından derhal Haseki Hastanesi'ne kaldırılan Abdüllahim Türe'nin kalçasının kırıldığı ancak sağlık durumunun iyi olduğu kaydedildi. 
     Bu arada iki tabancanın ele geçirildiği evde bulunan Türe'nin kayınpederi ve üç kayınbiraderi de gözaltına alınarak emniyete götürüldü. Emniyet yetkilileri, İstanbul'a üç gün önce geldiğini belirledikleri Türe'nin, Mehmet Salim Türe adına düzenlenmiş kimlik ve sahte pasaport kullandığını ve Almanya'ya kaçmak için hazırlık yaptığını belirttiler. 
     



 YAŞAM 


















</TEXT>
</DOC>
