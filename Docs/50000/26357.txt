<DOC>
<DOCNO> 26357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/siyaset/siy04.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangından mal kaçırılacak 
</HEADLINE>
<TEXT>

Yeni medeni yasanın tarihi 2003 yılına bırakılıyor. Yasanın yürürlüğe girişinden önce açılan davalarda mevcut mal rejimi geçerli olacağı için, eşlerinden mal kaçırmak ve boşanmak isteyenlere gün doğuyor 
     GÜNSELİ ÖNAL Ankara 

     MHP'nin muhalefetiyle "paylaşmalı mal rejimini" zor kabullenen milletvekilleri, şimdi de bu rejimin uygulamasını 2003 yılına bırakmaya hazırlanıyor. Bu sürenin, "isteyen kocaların mallarını kaçırmasına veya boşanmalarına" fırsat vereceği belirtiliyor. Yasanın uygulamasını düzenleyen 23 maddelik yeni yasa tasarısında, "Paylaşmalı mal rejiminin" mevcut evliliklere etkisi sorun yarattı. 
     Tasarıda, yasa yürürlüğe girmeden önce mal rejimi sözleşmesi yapmamış olan eşlerin, yürürlük tarihinden başlayarak 6 ay içinde başka bir mal rejimini seçmezlerse, "evlenme tarihinden" geçerli olmak üzere yasal mal rejimini seçmiş sayılmaları öngörülüyor. 
     
     Tasfiye, dava bitince 
     Tasarıya göre yasa yürürlüğe girmeden önce açılan boşanma davaları sonuçlanıncaya kadar eşler arasında tabi oldukları mal rejimi sürecek. Dava olumlu sonuçlanırsa malların tasfiyesi buna göre yapılacak. 
     Ancak dava reddedilirse, eşler kararın kesinleşmesini izleyen 6 ay içinde başka mal rejimini seçmezlerse "evlenme tarihinden itibaren" yasal mal rejimine geçmiş sayılacak. 
     
     Özendirici olacak 
     MHP'lilerin talebiyle hazırlanan ve "Yasa yürürlüğe girmeden önce evlenen eşler arasında bu tarihe kadar tabi oldukları mal rejimi devam eder. Yasa yürürlüğe girdikten sonraki bir yıl içinde başka bir mal rejimini seçmezlerse, bu tarihten geçerli olmak üzere yasal mal rejimini seçmiş sayılırlar" yönünde verilen değişiklik önergesi, boşanmaları özendirecek. 
     Önerge kabul edilirse, eşler yasa yürürlüğe girdikten sonraki bir yılda farklı bir seçim yapmazlarsa, paylaşmalı rejim evlenme tarihinden değil, bu tarihten itibaren geçerli olacak. 2003'ten önce boşanma davası açarlarsa ve dava ret ile sonuçlanırsa, paylaşmalı rejim evliliğin başından itibaren değil, 2003'ten sonra geçerli olacak. 
     



 SİYASET 

















</TEXT>
</DOC>
