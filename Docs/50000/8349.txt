<DOC>
<DOCNO> 8349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun07.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlanma karşıtları İngiltere'de silah sanayiine yatırım yapanları açıkladı 
</HEADLINE>
<TEXT>

     İngiltere'de silah üretimi ve ticaretine karşı kampanya yürüten ''Silahlanma Karşıtları Hareketi'', silah sanayiine yatırım yapan kurum ve kuruluşlar arasında silah satışına ilkeli bir yaklaşım getirmekten söz eden iktidar partisinden hayır kurumlarına kadar pek çok sürpriz ismin bulunduğunu açıkladı. 
     Yatırımcılar arasında ''kan Kanseri Araştırmaları Vakfı'' gibi kurumların da bulunmasının tam bir ''kara mizah'' örneği olduğuna dikkati çeken silahlanma karşıtları, Vakfın uranyum içeren silahların üreticisi olan British Airways'in 10 bin hissesine sahip olduğuna dikkati çekti. 
     Silahlanma Karşıtları, böylece Kan Kanseriyle Mücadele Vakfı'nın kan kanserinin en büyük nedenlerinden birinin yaratıcısına hisse satın alarak destek verdiğini, ardından da dönüp bu hisselerin desteğiyle yapıl an üretimin sonuçlarıyla mücadele ettiğini ortaya koydu. Kan Kanseriyle Mücadele Vakfı sözcüsü ise, yatırım yaptıkları şirketin saygın bir İngiliz şirketi olduğunu ve yatırımlarını akıllıca yaparak en iyi karı elde etmeye çalıştıklarını açıkladı. Bu kazanılan para ile hastalığın yenilmesi yolunda önemli araştırmalar yapıldığını da belirten sözcü, ''BA Kosova'da veya bir başka yerde ortaya çıkan etkilerden sorumlu tutulamaz'' dedi. 
     Bir başka kara mizah örneğinin de, Avrupa Birliği içinde ''silah satışlarına ilkeli ve ahlaklı bir yaklaşım getirilmesi'' fikrini ilk ortaya atan iktidardaki İşçi Partisi'nin de aynı şirkete yatırım yapması olduğu belirtildi. İktidar Partisi'nin, söz konusu şirketin 34 bin 721 hissesini elinde tuttuğuna dikkati çeken Silahlanma Karşıtları, 2 yıl öncesine kadar Kızılhaç'ın da benzeri silah sanayii şirketlerinde yatırdımları bulunduğunu, ancak eleştirilerin ardından bu hisselerin elden çıkartıldığını hatırlattı. Bu arada, silah sanayiinde yatırımları bulunanlar arasında pek çok eğitim ve sağlık kurumunun da yer aldığı açıklandı. 
     




</TEXT>
</DOC>
