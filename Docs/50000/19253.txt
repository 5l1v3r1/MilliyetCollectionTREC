<DOC>
<DOCNO> 19253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/ekonomi/eko05.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman müşteri kaçmasın 
</HEADLINE>
<TEXT>

Unilever, müşterilerinin ucuz ürünlere kaçmasını önlemek için, fiyatlarını maliyet artışlarının altında belirleme stratejisi izlemeye başladı 
     ESRA YENER 

     Türkiye’de OMO, SANA, RAMA, Signal, Elidor gibi detarjandan, gıdaya kadar geniş bir ürün yelpazesine sahip olan Unilever, 2001’de yaşanan krizde yeni stratejisini, azalan tüketim harcamalarını dikkate alarak, müşteriyi kaçırmama prensibine oturttu. 
     Unilever Yönetim Kurulu üyesi ve Kurumsal İlişkiler Direktörü Ahter Kutadgu, ürenlerde Türkiye pazarında büyük bir rekabet içinde olduklarını belirtirken, "Kalitemiz nedeniyle fiyatlarımız daha yüksek. Ancak bu yıl kriz nedeniyle oluşan yüksek maliyetleri kendimiz üstlenip, öncelikle müşterilerimizin daha ucuz ürünlere kaçmasını önlemeyi hedefliyoruz" dedi. 
     
     Yüzde 10 zam 
     Kutadgu, şubattan bu yana neredeyse yüzde 90’a ulaşan Türk Lirası’nın değer kaybının üretim maliyetlerine de doğrudan yansıdığını vurguladı. Buna karşın ürünlere ortalama yüzde 10 civarında zam yaptıklarını belirten Kutadgu, şu bilgileri verdi 
     "Tüketimde düşüş oldu. Doğal olarak tüketici ürün fiyatlarına da dikkat ediyor. Ancak bizim özellikle, OMO, SANA gibi ürünlerde kalitemiz nedeniyle fiyatlarımız yüksek. Ancak bu yıl tüketici daha hassas. Biz de 2001’de kriz stratejisini maliyetlere katlanıp, mevcut müşterimizi kaybetmeme temeline oturttuk. Hedef, satışlarımızda, ekonomide yüzde 3 oranında beklenen daralmadan daha az bir düşüş yaşamak." 
     
     Hedef 2002 
     Kutadgu, 2001 stratejilerinde tahminlerini Devlet Bakanı Kemal Derviş’in açıkladığı programa dayanarak hazırladıklarını belirterek, şöyle konştu "Biz 2001’i pazar kaybetmeden geçirme, 2002’de büyüme stratejisini sürdürme kararı aldık. Zaten Unilever, bütün dünyada büyüme üzerine kurulu yeni bir strateji başlattı. Türkiye’de de hedef 2002’de büyüme ve ihracatta artışı sağlamak. Bir de OMO, RAMA, SANA gibi önemli ürünlerimize ağırlık vereceğiz." 
     



 EKONOMİ 


























</TEXT>
</DOC>
