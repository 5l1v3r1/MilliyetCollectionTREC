<DOC>
<DOCNO> 25458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/guncel/agun.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İleri sürücülük teknikleri uzmanı Demir Bükey, kuzeni Kemal Derviş'i anlattı 
</HEADLINE>
<TEXT>
KEMAL ÇOK İNATÇIDIR Ekonomiyi o kurtarır 
Kemal Derviş'in inatçı bir yapıya sahip olduğunu söyleyen Demir Bükey, "Bugüne kadar tuttuğunu kopardı. Türkiye ekonomisini düzlüğe çıkaracağına ailece inanıyoruz" dedi 
     ÖNAY YILMAZ İstanbul 

     Aile soyağacında büyükbabası Prof. Dr. Asaf Derviş Paşa ile Kemal Derviş'in babası Rıza Derviş'in kardeş olduğunu söyleyen Demir Bükey, kuzeniyle soyadlarının neden farklı olduğunu şöyle özetledi "Soyadı kanunundan sonra ailede kimisi Bükey, kimisi Derviş ve kimisi ise Derviş Bükey soyadını aldı. Bu nedenle Kemal'le soyadlarımız aynı değil." 
     
'TENİSİ BİZ GETİRDİK'      Ailelerinde tenisin büyük yeri olduğunu vurgulayan Bükey, bunun nedenini de şöyle anlattı "Tenisi Türkiye'ye getiren aileyiz biz. Kemal'in babası Rıza Amca ve babam tenis kulüplerini, federasyonunu kuran insanlar. İstanbul'da tenis kulübünü ilk babam kurdu. Dolayısıyla bizim ailede gözünü açan herkesin yaptığı ilk spor tenistir." 
     
'HEP SAKİNDİR'      Derviş'in çocukluğunda sakin, ağırbaşlı olduğunu belirten Bükey, "Bizden küçük olmasına rağmen hiç sinirlenmezdi. Bağırıp çağırıp sinirlendiğini, kavga ettiğini hiç hatırlamıyorum. Şimdi neyse, çocukluğunda, gençliğinde de öyleydi" diye konuştu. Derviş'in ekonomiye ilgisinin, ODTÜ'yü bitirdikten sonra, yurtdışında geliştiğini söyleyen Bükey, sözlerine şöyle devam etti 
     
'AİLENİN EN ZENGİNİYDİ'      "Ailede kardeşler arasında en varlıklı olan Kemal'in babası Rıza Amca’ydı. Siemens'in mümessiliydi. Ancak buna rağmen Kemal, hiç lükse merak salmadı. Zenginliklerine rağmen ne bir sürat teknesine, ne bir yata, ne de bir spor arabaya merak duymadı. Bildiğimiz zengin çocukları gibi tutkuları olmadı. Bir aracı gösterin, markasını bilmez..." 
     
'TORPİL YAPTIRAMAZSINIZ'      Derviş'in prensip sahibi bir yapıya sahip olduğunu anlatan Bükey, "Kemal kimseye taviz vermeyen biri. Bir gün trafik konusunda kendisinden yardım istemiştim. Dünya Bankası olarak bu konuda ne yapılabilir diye danışmıştım. Bu konuda bana bile ayrıcalıklı davranmadı. Prosedür neyse onu yaptı. Ona torpil yaptıramazsınız" diye konuştu. 
     
'ÇEVRESİNDEKİLER KALİTESİZ'      Bükey, sözlerini şöyle noktaladı "Kemal hep Türkiye'ye dönmek istiyordu. Ama 'Ne iş yaparım ' diyordu. Politikacı olarak gelmesini beklemiyorduk. İnatçı, tuttuğunu koparan bir insandır. Ekonomiyi düze çıkaracağına inanıyoruz. O çok kaliteli bir insan, ancak çevresindekiler aynı kalitede değil." 
     



 GÜNCEL 



























</TEXT>
</DOC>
