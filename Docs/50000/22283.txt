<DOC>
<DOCNO> 22283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sontur07.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Casa uçaklarıyla ilgili araştırma önergesi verecek 
</HEADLINE>
<TEXT>

     Fazilet Partisi FP Genel Başkan Yardımcısı Lütfü Esengün, peşpeşe meydana gelen uçak kazalarıyla ilgili olarak Casa tipi askeri uçaklar konusunda TBMM'ye araştırma önergesi vereceklerini bildirdi. 
     Esengün, FP Konya İl Merkezi'nde düzenlediği basın toplantısında, geçtiğimiz gün Malatya yakınlarında, önceki gün de Ankara yakınlarında Casa tipi askeri uçakların düşmesi sonucunda 34 askerin şehit olduğunu, 3'ü İspanyol, 4 teknik elemanın hayatını kaybettiğini hatırlattı. Kazalar sonrasında söz konusu uçakların eğitim uçuşlarına ara verilmesinin isabetli bir karar olduğunu ifade eden Esengün, kazaların ayrıca Casa tipi uçaklar üzerinde yeni tartışmaları gündeme getirdiğini kaydetti. 
     Casa uçaklarının ilk kez 11 yıl önce, ANAP iktidarı döneminde İspanya ile imzalanan bir anlaşmayla Türkiye'de yapımına başlandığını anlatan Esengün, şöyle devam etti 
     'TAİ tesislerinde İspanyol Casa firmasıyla ortak üretilen bu uçaklar gerçekten emniyetli, güvenilir ve rizikosuz mu Yoksa, tam tersi bu uçaklar riskli ve emniyetsiz mi Acaba, bu uçaklarla ilgili yapılan anlaşmalarla herhangi bir şaibe, yolsuzluk var mı Casa'nın Türkiye'de üretimi konusunda rüşvet var mıdır Bilindiği gibi, 11 yıl önce ANAP tek başına iktidardaydı. O dönemde yolsuzluk söylentileri ayyuka çıkmıştı. Casa uçakları konusunda ANAP dönemindeki yapılanlar masaya yatırılmalıdır. O günden bu güne kadar ki gelişmeler incelenmelidir. Biz, bu konuların detaylı incelenmesi ve araştırılması için TBMM'de gelecek hafta araştırma önergesi vereceğiz. Kazalara ve ardında yatan nedenlere Meclis'in el koymasını, herşeyi en ince teferruatına kadar araştırmasını istiyoruz. Önergemize, hükümet partilerinin de destek vereceğini umuyoruz.'' 
     Esengün, Türkiye'nin yaşadığı ekonomik krizden henüz çıkmadığını, hükümetin yanlış politikalarıyla da çıkmasının mümkün olmadığını savundu. 
     Toplumun tüm kesimlerinin krizden kurtulmak için çaba gösterdiğini, ancak herhangi bir umut görülmediğini belirten Esengün, ''Türkiye zor bir dönemden geçiyor. Hükümetin varlığı belli değil. Ekonomiyi hükümet değil, IMF, Dünya Bankası ve ABD'nin desteğini arkasına alan Kemal Derviş yönetiyor. Derviş, IMF'den aldığı talimatla hareket ediyor'' dedi. 
     FP Genel Başkan Yardımcısı Lütfü Esengün, Türkiye'nin siyasi alanda yeni bir oluşuma ihtiyacı bulunmadığını bildirdi. Türkiye'nin yaşadığı sorunlardan kurtulacağını, bunun, ülkeyi selamete çıkaracak kadroların iş başına gelmesiyle mümkün olabileceğini ifade eden Esengün, ''Yeni oluşumlara kesinlikle ihtiyaç yoktur. Biz, siyasetin önünün açılmasını, yasakların kalkmasını istiyoruz. bu yapıldığı takdirde, Türkiye yaşadığı sıkıntılardan çıkış yolunu bulacaktır'' diye konuştu. 
     Esengün, Recep Tayyip Erdoğan'ın yeni bir oluşum konusundaki girişimleri konusunda bir soruya da, ''Bizim dışımızdaki gelişmelerle ilgilenmiyoruz'' diye yanıt verdi. 






</TEXT>
</DOC>
