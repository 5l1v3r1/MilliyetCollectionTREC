<DOC>
<DOCNO> 44736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur02.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer eşi ile birlikte tiyatroya gitti 
</HEADLINE>
<TEXT>

     Cumhurbaşkanı Ahmet Necdet Sezer, eşi Semra Sezer ile ''Hep Aşk Vardı'' adlı oyunu izlediler. 
     Cumhurbaşkanı Sezer ve Semra Sezer, Yıldız Kenter'in yazdığı, oynadığı ve Mehmet Birkiye ile yönettiği ''Hep Aşk Vardı'' adlı oyunu izlemek üzere Şinasi Sahnesi'ne geldiler. 
     Oyunun başlamasından önce dinlenme salonunda kısa bir süre kalan Sezer, salona geçerken izleyiciler tarafından alkışlandı. 
     Oyunun sonunda sahneye gelen Cumhurbaşkanı Sezer, sanatın işlevini tüm yönleriyle ortaya koyan bir oyun izlediklerini söyledi. 
     ''Tiyatro sanatının tüm güzelliklerini kendileriyle buluşturduğu için'' Yıldız Kenter'e teşekkür eden Sezer, Kenter'in bu oyununun gelirini, Devlet Tiyatrosu Sanatçısı Şeref Gürsoy'a bıraktığını da ifade etti. 
     Sanatçı duyarlılığı dolayısıyla Kenter'e teşekkür eden Sezer, Gürsoy'un ise bu geliri Ulusal Eğitime Destek Kampanyası'na bağışladığını belirtti. Gürsoy'u da kutlayan ve şükranlarını sunan Sezer, ''Yıllardır hem sanatları hem de özverili davranışlarıyla, eğitime ve kültüre katkıları nedeniyle sanatçıları kutluyor ve alkışlamaya davet ediyorum'' dedi. 
     Ankara Valisi Yahya Gür de Gürsoy ve Kenter'e birer şükran plaketi sundu. 
     Cumhurbaşkanı Ahmet Necdet Sezer'in sahneden inmesinin ardından eşi Semra Sezer sahneye gelerek Gürsoy'un elini sıktı. Gürsoy, bugünün, hayatının en mutlu günü olduğunu ifade etti. 
     Yıldız Kenter de Sezer ve eşi Semra Sezer'e teşekkür ederek, Ankara'da seyircilerine kavuştuğu için büyük mutluluk duyduğunu dile getirdi. 
     Oyunu, Cumhurbaşkanlığı Genel Sekreteri Kemal Nehrozoğlu, Cumhurbaşkanlığı Dışişleri Başdanışmanı ve Özel Kalem Müdürü Tacan İldem ve Cumhurbaşkanlığı Sözcüsü Metin Yalman da izledi. 
     ''Devlet Tiyatrosu Sanatçısı Şeref Gürsoy'un 60 yıllık emeğine saygı gecesi olarak ayrılan'' Hep Aşk Vardı adlı oyunda, Kenter'in kendi yaşamını, annesi ve kızıyla ilişkileri, geriye dönüşlerle anlatılıyor. 
     






</TEXT>
</DOC>
