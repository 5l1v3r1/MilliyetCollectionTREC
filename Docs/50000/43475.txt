<DOC>
<DOCNO> 43475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur09.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li Pişkinsüt'ten Ecevit'e "Kendi isteğiyle koltuğunu bıraksın" 
</HEADLINE>
<TEXT>

     DSP Aydın Milletvekili Sema Pişkinsüt,Türkiye'nin zarar görmemesi için Başbakan Bülent Ecevit ile bakanların değişmesinin yararlı olacağını öne sürdü. 
     Pişkinsüt, Parlamento'da düzenlediği basın toplantısında, Başbakan Ecevit'in ''Tarihi kişiliği, deneyimi ve daha önce yaptığı hizmetlere saygı duyduğunu'' bildirdi. Ecevit'in, içinden geçilen olağanüstü koşullarda bütün iyiniyetine karşın görevlerini yaparken zorlandığını savunan Pişkinsüt, ''Türkiye'nin zarar görmeden yoluna devam edebilmesi için Sayın Başbakanın kendi makamları olan Başbakanlık da dahil olmak üzere Hükümet üyelerinde bir değişikliğe gidilmesi hususunu değerlendirmelerinin yararlı olacağına inanmaktayım'' dedi. 
     Krizlerin yaşandığı olağanüstü ortamlarda Hükümette bir değişiklik yapılmasının uygun olmayacağı görüşlerine katılmadığını kaydeden Pişkinsüt, önlem alınmaması durumunda yönetim yanlışlarının artacağından ve ülke çıkarlarının zarar göreceğinden kuşku duyduğunu söyledi. Pişkinsüt bir gazetecinin TBMM'de, Başbakan Ecevit'in düşürülmesi yönünde verilecek bir önergeyi desteleyip desteklemeyeceği sorusuna böyle bir tutum içine girmeyeceği yanıtını verdi. Ancak Pişkinsüt, bakanlar hakkındaki iddialarla gündeme gelen konulardaki önergeleri ise destekleyeceğini bildirdi. 







</TEXT>
</DOC>
