<DOC>
<DOCNO> 21982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sonspo01.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "El ilanını kınamayanların da insanlıkları şüpheli" 
</HEADLINE>
<TEXT>

     Fenerbahçe Kulübü Yönetim Kurulu, yönetici Murat Özaydınlı'nın, Galatasaray-Ankaragücü maçında el ilanı dağıtılarak, ''Futbol Teröristi'' ilan edilmesinin üzerinden 5 gün geçmesine karşın, kınama yayınlamayan Galatasaraylı yöneticileri suçladı. 
     Fenerbahçe Kulübü'nden, yönetim kurulu adına yapılan yazılı açıklamada, Ali Sami Yen Stadı'nda, 20 bin el ilanı dağıtılmasının üzerinden 5 gün geçtiği belirtilerek, ''Fenerbahçe yönetimi olarak, bu çirkin davranış karşısında bugüne kadar susmamızın nedeni, Galatasaray yönetiminden, yaşanılan başarısızlıklar karşısında şuurunu kaybetmemiş hiç olmazsa birkaç kişinin kalmış olduğunu düşünmemiz ve bu kişilerin bu çirkin davranışı kınamalarını beklememizdi. Maalesef beklentimiz gerçekleşmedi'' denildi. 
     Açıklamada şu görüşlere yer verildi 
     ''Fenerbahçe camiasının, Özaydınlı'nın yakınlarının, eşinin ve çocuklarının rencide olabileceği, üzülebileceği hiç düşünülmeden yapılan bu çirkin davranışı planlayanlar, maddi ve manevi destekte bulunanlar ve kınamayanların insanlıklarından şüphe etmekteyiz. 
     Fenerbahçe yönetimi, bu çirkin saldırının sayın Özaydınlı'nın şahsında tüm yönetim kurulu üyelerini hedef aldığına inanıyor. Türk spor kamuoyu adına Güzide Galatasaray camiası da dahil sayın Özaydınlı'dan özür diliyor, terörist sıfatının kimlere daha çok yakışacağı değerlendirmesini kamuoyuna bırakıyoruz.'' 






</TEXT>
</DOC>
