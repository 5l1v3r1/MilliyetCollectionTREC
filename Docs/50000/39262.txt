<DOC>
<DOCNO> 39262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur04.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel "Bu cinayet alçaklığın ta kendisidir" 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, işadamı Üzeyir Garih'in öldürülmesi konusunda, ''Fevkalade üzgünüm. Vahşettir, alçaklığın ta kendisidir' dedi. 
     Demirel, Lütfi Kırdar Uluslararası Kongre ve Sergi Sarayı'nda düzenlenen ''15. Uluslararası Zemin Mekaniği ve Jeoteknik Mühendisliği Konferansı''ndan çıkışında, basın mensuplarının işadamı Garih'in öldürülmesiyle ilgili sorularını yanıtladı. 
     Garih'in Türkiye'de ve yurtdışında imar ve inşa faaliyetleri yaptığını hatırlatan Demirel, kendisiyle pek çok teması olduğunu bildirdi. 
     Isparta'da Garih'in yaptığı 400 yataklı üniversite hastanesini beraber açtıklarını da dile getiren Demirel, ''Çok hukukumuz var. Fevkalade üzgünüm. Vahşettir, alçaklığın ta kendisidir'' diye konuştu. 
     Demirel, daha sonra Alarko Holding'in merkez binasına giderek, Yönetim Kurulu Başkanı İshak Alaton'a taziye ziyaretinde bulundu. 
     
     







</TEXT>
</DOC>
