<DOC>
<DOCNO> 7158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/spor/ygsbay.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bravo Cim-Bom 
</HEADLINE>
<TEXT>

     Togay Bayatlı 

     Galatasaray, büyük başarı elde etti. Sadece bu maçı kazanıp Şampiyonlar Ligi’nde çok değerli üç puanı almadı. Bence kendi benliğini de buldu, inançlarına kavuştu, yenme hırsını bileyledi. Bu müthiş mücadeleydi. Başından sonuna kadar inanılmaz bir heyecan içinde geçti. Tempo yüksek, oyun kaliteli, heyecan ise doruktaydı. Böyle bir mücadeleden başı çok yükseklerde çıkan Cim - Bom’u kutlamak ve bravo demek gerekir. 
     Sarı - Kırmızılılar ilk yarıda Suat’ın, Hasan’ın pasıyla attığı golle rahatladı. Daha sakin, ayağa paslarla kenarları kullanarak artık kontrollü bir futbol oynayacağını düşündük. Fakat yanıldık. Golden sonra o dakikaya kadar sadece Tristan’la hücum edip orta sahada beş adamla maçı beraberliğe bağlamak isteyen İspanyollar, ileri hatlarına Valeron ve Djalminha’yı da sürdüler. Fran soldan, Pablo ve Valeron da sağdan kanatları kullanmaya başladılar. Hakan iki adam arasında aksadı, sonra da sakatlandı ve yerini Ergün’e bıraktı. Galatasaray orta sahası kontrolünü kaybetti. İleriye öylesine vurulan savruk toplar karşısında Jardel etkisiz kaldı. Topa basmasını beklediğimiz Hagi bitik ve etkisizdi. Deportivo tempolu ve çabuk bir şekilde Sarı - Kırmızılılar’ın üzerine yıkıldı. Çaresizlikten savunma hep Taffarel ile oynadı. Kalecimizin vurduğu toplar ise rakipte kalınca kendi yarı sahamızdan çıkamadık, organize olamadık ve soğuktan çok heyecandan titredik. 
     İkinci yarıya aynı on birle başlamayı doğrusu kuşkuyla karşıladık. Ancak biz yanıldık. Seyircinin korkunç baskısı futbolcuları kamçıladı. Hagi de dahil tüm takım hareketlendi, hırslandı ve rakibi gole giden yollarda orta sahamızda durdurduk. Bu arada, Deportivo Teknik Direktörü Irureta, yeni silahlar aramaya başladı. Önce Victor’u, sonra da Makaay’ı oyuna alarak hiç olmazsa beraberliği kurtarmak istedi. Ama Sarı - Kırmızılılar direndiler. Lucescu, yorulan Ümit’i, Okan ile değiştirdi. Okan’ın çabukluğu, orta sahada ısrarla pres yapması sonucu takım daha da düzeldi. Savunmada Popescu, Ergün, Fatih ve Bülent müthiş bir direniş gösterdiler. Cim - Bom düzeldikçe devamlı ileriye çıkan İspanyollar da kontrollü top oynamaya başladılar. Oyunun son bölümünde ise tüm stadda bir heyecan, bir dayanışma vardı. Sanki futbolcularla seyirci müthiş bir iletişim içindeydiler. Tek vücut, tek kalp altında oynuyordu Galatasaray... Deportivo dört kişi ile hücum ediyor, gerisini de risk altında bırakıyordu. Suat sakatlanıp yana çıkınca Arif oyuna girdi. Her hareketimiz birbirini tutuyordu. İlk yarıda yaptığımız pas hataları bitti, toplarımız yerini bulmaya başladı, futbolcularımız rakip kaleye hareketlendiler. Hagi’nin bile kademede top çıkarttığını izledik. Son dakikalarda iki taraf da müthiş heyecanlı ve inanılmaz bir stres altındaydı. Oyun başından beri suskun kalan Jardel bile top almaya başladı. Maçın üç dakika uzatıldığını izledik. Herhalde bu bizim için asra bedel bir zamandı. Evet, bütün takım cansiperane mücadele etti. Müthiş bir direnç gösterdiler. Yine de takımın en akıllı, en başarılı ve en büyük yıldızı Taffarel’di. 


 SPOR 





























</TEXT>
</DOC>
