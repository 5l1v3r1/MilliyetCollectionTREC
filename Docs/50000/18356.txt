<DOC>
<DOCNO> 18356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sondun10.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin ile ABD arasındaki sanal savaş şiddetlendi 
</HEADLINE>
<TEXT>

     Çin ile ABD arasındaki casus uçak krizinin başlamasının ardından, internette iki ülkenin bilgisayar korsanları arasındaki ''sanal savaş'' şiddetlendi. 
     Çin basınına göre, Çin Bilim Akademisi'ndeki bilgi-işlem güvenliği konusundaki uzmanlar, Çinli internet kullanıcılarını Amerikalı bilgisayar korsanlarının olası saldırılarına karşı uyararak, sitelerin güvenliğinin artırılması çağrısında bulundu. 
     Hem ABD'de hem de Çin'deki internet sitelerine günde 1 ya da 2 kez saldırı düzenlendiği, uçak krizinin ardından bu saldırıların sayısının 40-50'ye yükseldiği belirtiliyor. 
     Son günlerde, internette Çinlilere ait çok sayıda sitede, 1 Mayıs'ta Çinli bilgisayar korsanlarının Amerikan sitelerine karşı savaş başlatacağına ilişkin haberler yer alıyor. 
     Çinli bir internet kullanıcısı ''chinabyte.com'' adresindeki sanal alemdeki savaşla ilgili tartışmalar yapılan bir sitedeki mesajında, ''Çarpışma uyarıydı. Karşı saldırıya hazırlanalım'' ifadesini kullanırken, aynı sitede başka bir Çinli internet kullanıcısı ''deneyimli korsanların birleşmesi'' çağrısında bulunuyor. 
     İki ülke korsanları arasındaki sanal savaşın, NATO uçaklarının Belgrad'daki Çin büyükelçiliğini bombalamasının yıldönümü olan 8 Mayıs'ta en şiddetli halini alabileceği belirtiliyor. Uçakların büyükelçiliği 8 Mayıs 1999'da bombalamasının ardından Çinli ve Amerikalı korsanlar arasında sanal savaş başlamış, Çinliler çok sayıda Amerikan sitesine saldırmış, Beyaz Saray'ın sitesi 3 gün kullanılamamıştı. Bir Amerikan uçağıyla Çin savaş jeti, bu ay başında Güney Çin Denizi üzerinde çarpışmış, Çin uçağı deniz sularına gömülmüş, Amerikan uçağı ise Çin'in Haynan adasındaki askeri havaalanına izinsiz inmek zorunda kalmıştı. İki ülke arasında krize yol açan bu olayın ardından Amerikalı mürettebat, serbest bırakılmış, ancak uçak ABD'ye iade edilmemişti. 







</TEXT>
</DOC>
