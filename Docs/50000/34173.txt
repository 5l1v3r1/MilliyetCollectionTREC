<DOC>
<DOCNO> 34173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur14.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl cezaevi...Bayrampaşa'da silahlı çatışma çıktı... 
</HEADLINE>
<TEXT>

     Bayrampaşa Cezaevi'nde, çatıya çıkarak bir koğuşa ateş açan tutukluya, koğuştan ateşle karşılık verildi. Olayda, bir tutuklu, kırılan camlardan hafif şekilde yaralandı. 
     İl Jandarma Alay Komutanlığı'ndan alınan bilgiye göre, dün sabaha karşı 05.10 sıralarında meydana gelen olayda, cezaevinin ''D-5'' koğuşunda ''hırsızlık'' suçundan tutuklu bulunan Şahin Tulpar, koğuşun çatısına çıktı. 
     Daha sonra ''B-13'' koğuşunun çatısına ilerleyen Tulpar, bu koğuşa doğru 7-8 el ateş etti. Bunun üzerine, ''B-13'' koğuşunda bulunan tutuklular da Tulpar'a 3-4 el ateş ederek karşılık verdi. 
     Olayı gören kule nöbetçisi jandarmanın havaya ateş etmesi üzerine, Şahin Tulpar, süratle çatıdan ''D-5'' koğuşuna döndü. 
     Olay sırasında, ''B-13'' koğuşunda kalan bir tutuklu, kırılan camlardan hafif şekilde yaralandı. Yaralı, koğuştaki diğer arkadaşları tarafından tedavi edildi. 
     Tulpar'ın olayda kullandığı tabanca, jandarma tarafından ele geçirildi. 
     Bu arada, şarkıcı İsmail Türüt'ü yaralamak suçundan Bayrampaşa Cezaevi'nde tutuklu bulunan Tolga Bilgi, bir kişiyi daha yaraladı. 
     Cezaevinin ''M Blok'' üst kat tuvaletinde meydana gelen olayda Bilgi, kendisi gibi ''adam yaralamak'' suçundan tutuklu bulunan Kartal Tanrı Severgil'i, henüz belirlenemeyen bir nedenle, sağ kalçasından 3 kez şiş ile yaraladı. 
     Severgil, Bayrampaşa Mahkum Hastanesi'nde tedavi altına alındı. 
     Tolga Bilgi, ''Arto'' olarak tanınan sanatçı Harutyun Dalga'yı yaralamak suçundan da tutuksuz olarak yargılanıyor. 
     







</TEXT>
</DOC>
