<DOC>
<DOCNO> 38424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko03.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den Arjantin'e 8 milyar dolar daha 
</HEADLINE>
<TEXT>

     Uluslararası Para Fonu IMF, iki haftadır süren görüşmelerin ardından, ekonomik krizin pençesindeki Arjantin'e 8 milyar dolar tutarında ek kaynak sağlamayı planladığını açıkladı. 
     IMF Başkanı Horst Köhler, yaptığı yazılı açıklamada, IMF'nin Arjantin'e stand-by anlaşması çerçevesinde ayırdığı kaynağın miktarının 14 milyar dolardan 22 milyar dolara çıkarılmasını IMF'nin karar makamı olan İcra Direktörleri Kurulu'na önerdiğini bildirdi. 
     İcra Direktörleri Kurulu'nun, Eylül başındaki toplantısında, Arjantin'e 8 milyar dolarlık ek kredi verilmesini onaylayacağına kesin gözüyle bakılıyor. 
     Ancak Köhler, Arjantin'e bu katkı sağlanırken, 130 milyar dolara yaklaşan borçlarını ödeyemeyerek moratoryum ilan etmek zorunda kalmasından kaygı duyulan Buenos Aires'in, borçlarını yeniden yapılandırmasını destekleyeceklerini belirtti. 
     8 milyar dolarlık ek kredinin ilk 5 milyar dolarlık bölümünün, İcra Direktörleri Kurulu'nun onayının hemen ardından serbest bırakılacağını kaydeden Köhler, ''Arjantin hükümeti, borçlarının ödenebilirliğinin sağlanması için, gönüllü bir piyasa operasyonu düzenlemeyi düşünüyor. Bu işleme ilişkin sonuç alma aşamasına gelindiğinde, geriye kalan ek 3 milyar doların da serbest bırakılması yönünde harekete geçeceğiz'' dedi. 
     Köhler'in açıklamasında, ek kredi karşılığında Arjantin'in, ayrıca geçen haftalarda yürürlüğe koyduğu ''sıfır bütçe açığı'' programını harfiyen yerine getirmeyi üstlendiği belirtildi. 
     Washington'daki uluslararası finans çevreleri, Arjantin'in borçlarının yeniden yapılandırılması yolunda IMF açıklamasında yer alan hükmün, ABD yönetiminin isteği üzerine kararlaştırıldığını belirttiler. 
     Arjantin'in içinde bulunduğu krizden dolayı bu ülke yönetimini suçlayan ABD Hazine Bakanı Paul O'Neill, televizyondan yaptığı son açıklamasında, Arjantin'i ''zengin akrabalarının parasını yiyen müsrif bir yeğene'' benzeterek, Buenos Aires'in ''Amerikan halkının paralarını çarçur etmeyeceği, üç ayda bir IMF'nin kapısına dayanmayacağı bir çözüm arıyoruz'' demişti. 
     IMF ile Washington'daki görüşmeleri yürüten Arjantin Maliye Bakanı Daniel Marx da, Köhler'in açıklamasının ardından gazetecilere, ek IMF kaynağının, ülkenin borçlarının döndürülmesine katkı amacıyla kullanılacağını söyledi. 
     Arjantin'in borçlarının ''gönüllü olarak'' yeniden yapılandırılması sürecinin, 10 yıldır dolara endekslenen para birimi pesonun devalüasyonuna yol açıp açmayacağı henüz bilinmiyor. 
     Son altı 6 döviz rezervlerinden 11 milyar dolar kaybeden ve son haftalarda banka mevduatı 6 milyar dolar azalan Arjantin'deki durum, başta Brezilya ve Şili olmak üzere bütün Latin Amerika ülkelerinin ekonomilerini de tehdit ediyordu. 
     Arjantin'in uygulamaya başladığı sıfır bütçe açığı programında gerçekleştirilen bütçe kısıntıları ve ücret indirimleri üzerine bu ülkede sosyal çalkantılar patlak vermişti. 
     
     Türkiye'ye etkisi 
     Washington'daki uluslararası finans çevreleri, IMF'nin yeni açıklanan Arjantin planının olumlu sonuç vererek bu ülke ekonomisinin düzelme yoluna girmesi durumunda, Türkiye'nin de olumlu etkileneceğini söylediler. 
     Finans çevreleri, özellikle Arjantin'deki kriz yüzünden uluslararası yatırımcıların bütün gelişmekte olan piyasalardan çekildiğini hatırlatarak, Arjantin engelinin ortadan kalkması ve Türk ekonomisinin olumlu yönde ilerlemesi durumunda, uluslararası yatırımcıların Türkiye'ye bakışının iyiye doğru değişebileceğini belirttiler. 






</TEXT>
</DOC>
