<DOC>
<DOCNO> 1861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sondun02.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail-Filistin görüşmelerinde sonuç yok 
</HEADLINE>
<TEXT>

     İsrail ile Filistinli yetkililer arasında, cuma sabahı erken saatlere sarkan üst düzey görüşmelerden somut bir sonuç çıkmadığı, ancak temasların süreceği bildirildi. 
     İsrail Başbakanı Ehud Barak'ın yardımcısı Danny Yatom, ordu radyosuna yaptığı açıklamada, dün gece Erez sınır kapısında yapılan görüşmelerde bir ilerleme olmadığını, ''hala birçok gediğin bulunduğunu'' söyledi. 
     İsrail Dışişleri Bakanı Şlomo Ben-Ami'nin sözcüsü Moşe Debi de, 3 saat süren toplantının ardından, temasların süreceğini, ancak çok fazla umutları olmadığını söyledi. Debi, Ben-Ami ile Arafat arasında bir telefon görüşmesi olduğunu da açıkladı. 
     Filistinli yetkililerse, 2 tarafın da bir anlaşma için çalıştığını kaydetti. Filistin lideri Yaser Arafat'ın yardımcısı Nebil Aburdeneh, önümüzdeki 72 saate dikkat çekerek, bu çabaların birşeyler yaratmasından umutlu olduklarını söyledi. 
     ABD Başkanı Bill Clinton'ın başkanlık koltuğundan ayrılmasına 8 gün kala dün gece sürpriz bir şekilde yapılan görüşmeler, güvenlik görüşmelerinin ardından gündeme geldi. İsrail Dışişleri Bakanı Ben-Ami, dün sürpriz bir şekilde Paris ziyaretini keserek İsrail'e dönmüş ve geceyarısından önce Erez sınır kapısında yapılan üst düzey görüşmelere başkanlık etmişti. Dün gece yapılan üst düzey görüşmelere İsrail heyetinde Ben-Ami'nin başkanlığında üst düzey müzakereci Gilead Sher, bakan Amnon Lipkin-Şakak, Filistin heyetinde de Ahmed Kurey başkanlığında üst düzey müzakereciler Yaser Abed Rabbo, Gazze güvenlik şefi Muhammed Dahlan ve Saib Erekat yer aldı. Bu arada, Arafat ile Şimon Peres'in bugün biraraya geleceği öne sürülüyor. Ancak, bu bilgi henüz doğrulanmadı. 




</TEXT>
</DOC>
