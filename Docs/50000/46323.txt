<DOC>
<DOCNO> 46323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun16.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Amerikan birlikleri Afganistan'a girerse gerçek savaş başlar" 
</HEADLINE>
<TEXT>

     Afganistan'daki Taliban yönetiminin İslamabad temsilcisi Abdüsselam Zaif, Amerikan birliklerinin Afganistan'a girmesi durumunda ''gerçek savaşın'' başlayacağını söyledi. 
     Zaif, düzenlediği basın toplantısında, Amerikan birliklerinin Afganistan'a yönelik kara harekatına girişecekleri yönündeki haberlerin anımsatılması üzerine, ''ABD birliklerinin Afganistan'a girmesi durumunda gerçek savaş başlar, şimdiki gibi olmaz'' dedi. 
     ABD'nin şimdiye kadarki bombardımanında 70'den fazla kişinin öldüğünü iddia eden Zaif, Celalabad'da bir caminin vurulduğunu, camide bulunan 15 kişinin öldüğünü söyledi. 
     Zaif, ABD'nin harekatının asıl nedeninin Usame Bin Ladin'den çok Afganistan'ın doğal kaynakları olduğunu ileri sürerek, ''bombardımanın Afgan halkının inancını yıkamayacağını'' savundu. 
     Taliban temsilcisi, tutuklanan Fransız gazeteciyle ilgili soruşturmanın sürdüğünü kaydetti. 
     






</TEXT>
</DOC>
