<DOC>
<DOCNO> 4695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/dunya/adun.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluğa son darbe Chirac’tan 
</HEADLINE>
<TEXT>

Fransa Cumhurbaşkanı, Türkiye’nin bütün uyarılarına rağmen Ermeni soykırımı’ yasasını onayladı ve iki ülke arasındaki dostluk ilişkilerini bitirdi 
     MİNE G. KIRIKKANAT Paris 

     Fransa Cumhurbaşkanı Jacques Chirac, Türkiye’nin gösterdiği bütün tepkilere rağmen önce Senato ve ardından Ulusal Meclis’ten geçirilen "Ermeni Soykırımı Yasası"nı onayladı. Yasa, 29 Ocak 2001 tarihli Fransız resmi gazetesinde yayınlanarak yürürlüğe girdi. 
     "Fransa 1915 Ermeni soykırımını resmen tanır" cümlesinden ibaret olan tasarı sosyalist Senatör Jean Claude Godin’in önerisiyle sunulduğu Senato’dan 8 Kasım 2000’de 40 ret oyuna karşılık 164 evet oyuyla geçmiş, 18 Ocak 2001’de ise Ulusal Meclis’te oybirliğiyle onaylanmıştı. 
     
60 kişinin bir araya gelmesi zor      Chirac’ın imzasıyla birlikte, yasayı kadük kılabilecek tek merci olarak geriye Anayasa Mahkemesi kalıyor. İçerikte ve usülde, Fransız Anayasası’na aykırı olan yasanın Anayasa Mahkemesi tarafından ele alınıp iptal edilebilmesi için, bu mahkemeye cumhurbaşkanı, başbakan ya da yasama meclisleri üyeleri tarafından en az 60 imzalı bir başvuru yapılması gerekiyor. Başbakan ve Cumhurbaşkanı bu yola gitmediklerine göre, kalan tek olasılık milletvekili ya da senatörler arasından yasaya muhalif 60 kişinin bir araya gelmesi. Paris’e bu yönde temaslarda bulunmak için gelen Dış Ekonomik İlişkiler Konseyi DEİK üyeleri dünden itibaren Senato’da temaslarına başlamış olmalarına karşın, Anayasa Mahkemesi’ne başvuracak bir listeyi oluşturmaları hemen hemen imkansız görünüyor. 
     Yasaya Senato’da 40 olumsuz oy verilmiş olsa bile, Meclis’teki oylamada tek muhalif milletvekilinin bile bulunmadığı biliniyor. 
     Mart ayında belediye ve gelecek yıl cumhurbaşkanlığı seçimlerine hazırlanan Fransa’da Ermeni oyları kilit seçim bölgeleri için önem taşıyor. Fransa’da Anayasa’ya aykırı olan, ancak kimse Anayasa Mahkemesi’ne başvurmadığı için yürürlükte kalan üç yasa daha var. 
     Ermeni Soykırım yasasının yürürlüğe girmesiyle birlikte, soykırım inkarını suç kapsamına alan, ancak soykırım tanımını Londra anlaşmasındaki Yahudi soykırımına bağlayan Gayssot yasasına eşgüdümlü olarak uygulanıp uygulanmayacağı, zaman içerisinde belli olacak. 
     
Yabancı düşmanlığıANKARA Milliyet 
     Fransa Ulusal Meclisi’nin ardından Cumhurbaşkanı Jacques Chirac’ın da Ermeni Tasarısı’na ilişkin yasaya onay vermesine devlet, hükümet ve siyaset adamları tepki gösterdi 
     
Cumhurbaşkanı Sezer      İbret verici çelişki 
     Fransa Ulusal Meclisi, Fransa’nın kendi tarihine ilişkin bir yasama çalışması yapmaktan kaçınırken, bir başka ülkeye ilişkin olarak, salt iç politika kaygısıyla kendisini tarihçilerin yerine koyup rahatlıkla yargıya varabilmiş olması ibret verici bir çelişkidir. 
     
Başbakan Ecevit      Hayal kırıklığı yaşıyoruz 
     Farklı bir davranış beklemiyorduk. Daha doğrusu Sayın Chirac’ın bu konuda daha anlayışlı davranmasını umuyorduk. Umutlarımızı zaten yitirmiştik. Şaşırmadık. Tabii Fransa ile ilişkilerimizde önemli bir hayal kırıklığıyla karşı karşıyayız. Yapılması gerekenleri yapıyoruz. 
     
Dışişleri Bakanı Cem      Amaç Fransız vahşetini unutturmak 
     Amaç, Fransız yönetiminin birden bire yeniden içine sürüklendiği Cezayir’deki işgal sırasında yapılan vahşeti kamuoyunun dikkatinden uzaklaştırmaktır. Çünkü Fransız askerler, Fransız generallerin insanları işkenceyle öldürdüğünü açıklamışlar, hadise büyümüştür. Üçüncü etken ise küçük politik hesaplardır. Yerel seçimler, Cumhurbaşkanlığı seçimleri nedeniyle etnik oyların kıymeti gündeme gelmiştir. Bu yabancı düşmanlığıdır. Bunun içinde Türk düşmanlığı, Müslüman düşmanlığı vardır. 
     
Savunma Bakanı Çakmakoğlu      Yanınıza k r kalmayacak 
     Fransa’nın yaptığının yanına k r kalmayacağı yönünde tavrımızı sürdüreceğiz. Devam eden ihale görüşmelerinde Fransız şirketlerinin iştirakleri de var. Elbette bizim yapacağımız değerlendirmelerde de, sözde soykırım yasasının kabul edilmesi belirleyici olacaktır. 
     
Eski Cumhurbaşkanı Demirel      Fransa’yı Ermeniler mi idare ediyor 
     Chirac bunu imzalayarak ülkesinin çıkarlarını korumamıştır. Chirac bana kendisine bu yasanın Ermeni cemaatinin "tahrik ve teşviki" ile kabul edildiğini söyledi. Şimdi soruyorum Fransa’yı milli menfaatlerini düşünen kurumlar mı idare ediyor, yoksa Ermeniler mi 
     


 DÜNYA 













</TEXT>
</DOC>
