<DOC>
<DOCNO> 25808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur08.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy-Eminönü vapurlarında lüks mevkii uygulaması başladı 
</HEADLINE>
<TEXT>

     Türkiye Denizcilik İşletmeleri Şehir hatları vapurlarında ''lüks mevkii'' uygulaması başladı. 
     Kadıköy-Eminönü seferini yapan ''Bahçekapı'' adlı vapurda bugün ücretsiz olarak başlatılan uygulamayla ilgili basın mensuplarına bilgi veren Türkiye Denizcilik İşletmeleri TDİ Genel Müdürü Erkan Arıkan, uygulama çerçevesinde 11 vapurun pilot olarak seçildiğini, diğer vapurlardaki çalışmaların henüz tamamlanmadığını söyledi. 
     Önceki yıllarda da böyle bir uygulama yapıldığını hatırlatan Arıkan, ''Ancak daha önce yapılan lüks mevkilerin çok fazla özelliği yoktu. Bu kez daha farklı ve daha iyi olmasını istedik'' dedi. 
     Arıkan, lüks mevkide rahat koltuklar ve oturma gruplarının yanı sıra kitap, dergi ve gazetelerin yer alacağı kütüphane bulunacağını, isteyen vatandaşların diğer yolcuları rahatsız etmeyecek şekilde müzik dinlemelerini sağlayacak kulaklıklar olacağını ifade etti. 
     Bu yılın sonuna kadar yapılacak çalışmalarla vapurların tümünde, ''nostaljik dış görünüşlerini bozmadan iyileştirmeler yapılacağını'' belirten Arıkan, ''Asıl amacımız, insanların denize olan küskünlüğünü ortadan kaldırmak, denizle, vapurlarla ve işletmeyle barıştırmak'' diye konuştu. 
     Giriş ücreti, vapur ücretinin yarısı olan 300 bin lira olarak belirlenen lüks mevkideki içecek servislerinin tek tip kıyafetli bayanlar tarafından yapılacağını kaydeden Arıkan, sponsor firma olan Arkas Denizcilik ve Nakliyat A.Ş tarafından gerçekleştirilen lüks mevkiinin tuvaletle birlikte 35 bin dolara malolduğunu bildirdi. 
     Bugüne kadar 17 vapurun tuvaletinin açıldığını ve hijyenik hale getirilerek iyileştirildiğini belirten Arıkan, ayrıca kapalı salonlarda otomatik kokulandırıcılar bulundurulacağını sözlerine ekledi. 
     
     
     






</TEXT>
</DOC>
