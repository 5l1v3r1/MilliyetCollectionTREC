<DOC>
<DOCNO> 15520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/yazar/bila.html </URL>
<DATE> 2001/04/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
'Şov yapmayın' 
</HEADLINE>
<TEXT>

Dün yapılan Bakanlar Kurulu toplantısına makam araçları yerine özel otomobilleriyle gelen bazı bakanlar, şov yapmakla suçlandı 
     Kamuda sağlanacak tasarruf ve esnafa yönelik kararları görüşmek üzere toplanan Bakanlar Kurulu'nda bakanların makam arabaları konusunda da ilginç bir tartışma yaşanıyor. Dünkü Bakanlar Kurulu toplantısına makam aracıyla değil, Clio marka özel otosuyla gelen Devlet Bakanı Rüştü Kazım Yücelen'e, bakan arkadaşlarından sitemli sözler geliyor. 
     Bakanlar Kurulu'na özel aracıyla gelen Yücelen'e, "Neden makam aracınıza binmiyorsunuz, şov mu yapıyorsunuz" eleştirisi yöneltilince Bakan Yücelen de şu karşılığı veriyor 
     
Makam aracını bıraktılar      - Hayır. Şov yapmıyorum. Benim yaptığım da bir tepkidir. Bir eylemdir. Çünkü ben Mersin'de esnafa söz verdim. Ekonomik program açıklanıncaya kadar, önlemler açıklanıncaya kadar makam aracıma binmeyeceğim, dedim. Bu kararım sürüyor. Program açıklanıp ilgili tüm kararlar alınıncaya kadar özel aracımla gidip geleceğim. Makam aracımı kullanmayacağım. 
     Yücelen gibi dünkü toplantıya özel aracıyla gelen diğer Devlet Bakanı Safter Gaydalı ise eleştirilere yanıt vermiyor ama o da Yücelen gibi tasarrufta örnek olmak amacı taşıdığını toplantı sonrasında ifade ediyor. 
     
'Derviş'i zora sokmayın'      Bakanlar Kurulu'nda alınan esnafın vergi ve prim borçlarının tecili ve taksitlendirilmesi ile kredi faizlerinin düşürülmesi yönündeki kararlar gündeme gelince Başbakan Yardımcısı Mesut Yılmaz, bakanları uyarıyor 
     - Bu önerileriniz yerinde ama her öneri için kaynak da göstermeniz gerekir. Eğer bu kararları karşılayacak kaynak gösteremezsiniz, o zaman Sayın Kemal Derviş'i zora sokarsınız. Oysa hepimizin Sayın Derviş'e yardımcı olmamız gerekiyor. Bu nedenle kaynaksız öneride bulunmamaya özen göstermek gerekir. 
     
Lojman satışı da kabul      Yılmaz'ın bu değerlendirmesine de Devlet Bakanı Kemal Derviş rahatlatıcı bir yanıt veriyor 
     - Sayın Yılmaz çok haklı. Her yeni gider için kaynağın gösterilmesi gerekiyor. Şu anda alınan kararlarla ilgili kaynağımız mevcut. Bunlar ek bütçeye konuluyor. Bu kararların gerektirdiği kaynak karşılıkları var. 
     Derviş'in bu sözleri bakanları rahatlatıyor. 
     Kamuda yapılacak araç, yatırım ve personel tasarrufu ile lojman satışlarına ilişkin öneriler de ilke olarak kabul ediliyor. Ancak, özellikle emekli edilecek personelin saptanması ve satılabilecek lojmanların belirlenmesi konusunda çalışmanın detaylandırılması kararı alınıyor. 
     
Süpermarketler taşınacak      Esnafı rahatlatacak kararların alınmasından sonra Başbakan Ecevit, Sanayi ve Ticaret Bakanı Ahmet Kenan Tanrıkulu tarafından hazırlanan ve dev süpermarketlerin de kurulmasını bakanlık iznine bağlayan ve kent dışında kurulmalarını öngören yasa tasarısı hakkında bilgi veriyor. 
     Tanrıkulu'nun hazırladığı tasarı taslağının belli bir ciro büyüklüğünün üzerindeki dev süpermarketlerin, tanınacak belirli bir süre içinde, kendilerine gösterilecek kent dışındaki yerlere taşınmasını öngörüyor. Bu mesafenin arabasız gidilemeyecek uzaklıkta olacağı da bilgi olarak bakanlara sunuluyor. 
     Bakanlar Kurulu'nun dün aldığı kararlarla esnafın talepleri büyük ölçüde karşılanmış görünüyor, sırada ise kamu işçileri var... 
     
     





Tasarruf .. 


Hortuma perde 


'Şov yapmayın' 


Sit alanı Ecevit 


Dibe vurmadan düzelmez mi .. 


Bıçak dayanmadan 


Acının kanatları 


Hep aynı terane 


Herkes bekliyor... 


THY için şimdi 


Ek kaynak 


Dolar, halkı depresyona soktu 


Yanlış anlamayalım 


Ankara krizin boyutunu’ anlayamıyor 


</TEXT>
</DOC>
