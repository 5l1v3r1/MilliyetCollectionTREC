<DOC>
<DOCNO> 34688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/spor/yfburu.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli iyi düşünmeli 
</HEADLINE>
<TEXT>

     Ömer Üründül 

     Real Sociedad ile oynanan ilk ciddi hazırlık maçında Fenerbahçe’nin Glasgow öncesi eksiklerini gözlemledik. Tempo düşük. Her zamanki gibi takım presi yetersiz. Forvetler sorunlu. Andersson bitik. Rapajiç ile Revivo hazır değil. Serhat yine hareketli, faydalı, ama fizik açıdan geçen seneki düzeye gelmemiş. Yeni transferlerden Ümit Özat’ın performansı giderek tırmanıyor. Ceyhun ile Ali Akdeniz ise kondisyon ve uyum sorunu içindeler. Şampiyonlar Ligi ön elemesinde görev yapacak durumda değiller. 
     Eldeki kadronun hassas yapısını ve genel saha içi rahatsızlıklarını gözönüne alırsak Fenerbahçe’nin, Glasgow’da oyunu kontrolünde tutması, üretkenlik sağlaması mümkün değil. Mustafa Denizli iyi düşünmeli. Sistem, taktik plan, bilhassa da takım tertibi çok önemli. 3-4-3’den 3-5-2’ye dönmek şart. Orta saha koşan, mücadele eden isimlerden kurulmalı. Ogün yetiştirilemezse Lazetiç, Johnson, Mert Meriç en akla uygunu. Üçü de hem fizik açıdan iyi, hem de devamlılıkları var. Ayrıca da ileriye doğru driplinglerle mesafe kat edebiliyorlar. Bu düzende Fenerbahçe hem rakibi orta alanda rahatsız eder, hem de pozisyon bulma şansı yakalar. Orta saha teşkilinde aksi bir tercihte savunma güvencesi sağlanamaz. Yoğun baskı altına girilir, kale önü tehlikeleri artar, rakip çok sayıda duran top kazanır. Futbolumuzun geneldeki en büyük sıkıntılarından biri de kaleye gelen yan toplarda ortaya çıkıyor. Çünkü adam paylaşmalar ve vücut vücuda temaslar yetersiz. 
     Mustafa Denizli, Real Sociedad karşısında Johnson’u stoperde denedi. Eğer Glasgow için böyle bir düşünce içinde ise çok yanlış. Takım ön liberosuz kalır, ayrıca Johnson defans blokunda eldeki oyuncular kadar başarılı da olamaz. Bir önemli konu da Denizli’nin Lazetiç’i kenarda kullanmakta ısrar etmemesidir. Onun dinamizmine, orta alandan her bölgeye yardım götürmesine takımın ihtiyacı var. 
     Çok sevdiğim Kaya ağabeyime Allah’tan rahmet, ailesine de başsağlığı dilerim. 
     



 SPOR 






















</TEXT>
</DOC>
