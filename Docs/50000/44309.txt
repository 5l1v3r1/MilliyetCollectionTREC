<DOC>
<DOCNO> 44309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/siyaset/siy02.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BM’den teröre darbe 
</HEADLINE>
<TEXT>

Güvenlik Konseyi’nin kabul ettiği karar tasarısı, tüm uluslardan terör zanlılarının maddi kaynaklarını dondurmalarını istiyor. Karar ayrıca, teröristlere isteyerek maddi yardımı da "suç" haline getiriyor 
     SEMA EMİROĞLU New York 

     Birleşmiş Milletler BM Güvenlik Konseyi, tüm uluslardan terör zanlılarının maddi kaynaklarını dondurmalarını ve bu kişilere yardım edenleri engellemelerini isteyen bir karar tasarısını oybirliğiyle kabul etti. 
     Konsey’in daimi üyelerinden ABD’nin, 11 Eylül saldırılarının ardından hazırlayıp sunduğu ve BM anayasasının 7’nci maddesi kapsamına alındığı için uygulanması için gerekirse zor kullanılmasına olanak veren karar tasarısı, BM’nin terörizme karşı global savaştaki rolünü de dramatik biçimde artırdı. 
     15 üyeli Konsey tarafından kabul edilen karar tasarısı, ayrıca terör saldırısından sorumlu olan ya da ona destek veren kişi ve örgütlere sığınak sağlanmamasını şart koşuyor ve teröristlere "isteyerek" maddi yardım ve fon sağlanmasını "suç" haline getiriyor. 
     
     Yaptırım uygulanacak mı 
     Kararda kabul edilen pek çok madde, aslında BM üyesi ülkelerin çoğunluğunun onayladıkları ya da onaylamalarının beklendiği antlaşmalarda zaten yer alıyor. Ancak yeni kararın BM anayasasının "zor kullanma" yetkisi veren 7’nci bölümü çerçevesinde alınmış olması, bu karara uymayı BM’nin 189 üyesi için de zorunlu hale getiriyor. 
     Yine de dört sayfalık kararın uygulanmaması halinde üye ülkelere karşı yaptırım uygulanıp uygulanmayacağı henüz kesinlik kazanmadı. Bu konuda Konsey’in 15 üyesinden kurulacak ve bankacılık ile diğer teknik uzmanlardan oluşacak komitenin, kararın uygulanmasını gözlemlemesi öngörülüyor. 
     
     Cem, BM’ye çözüm önerdi 
     ABD’de bulunan Dışişleri Bakanı İsmail Cem de dün, BM Genel Sekreteri Kofi Annan ile 45 dakikalık bir görüşme yaptı. Görüşmede Cem, Annan’a Türkiye’nin özel bağları nedeniyle Afganistan’a bakış açısı ve insani yardım çabaları hakkında bilgi verdi. Annan, Bakan Cem’den, Türkiye’nin Afganistan sorununa getirilebilecek çözüm konusundaki görüş ve önerilerini yazılı olarak iletmesini talep etti ve bu talep olumlu karşılandı. 
     Irak konusunun da ele alındığı görüşmede Cem’in Genel Sekreter’e, "Irak’la ilgili olarak yapılacak yeni düzenlemede Türkiye’nin ek sorumluluk istemediğini, ayrıca bulunacak yeni formül konusunda Irak’ın işbirliğinin şart olduğunu" ifade ettiği belirtildi. 
     
Sezer’den telefon’a devam      Cumhurbaşkanı Ahmet Necdet Sezer, ABD’nin Afganistan’a yönelik operasyon hazırlığı nedeniyle bölgenin yeni gelişmelere gebe olduğu bir dönemde başlattığı telefon trafiğini sürdürüyor. Sezer, önceki gün de Rusya Federasyonu Devlet Başkanı Vladimir Putin ve Gürcistan Cumhurbaşkanı Eduard Şevardnadze ile telefonda görüştü. 
     Cumhurbaşkanlığı Dışişleri Başdanışmanı ve Özel Kalem Müdürü Tacan İldem’in verdiği bilgilere göre, Sezer, Putin ile görüşmesinde terörle mücadelede uluslararası işbirliği yapılarak sonuca varılabileceğini vurgularken, Türkiye ile Rusya’nın ortak anlayış ve işbirliği içinde bulunmalarının da bu çabalara büyük katkı oluşturacağını dile getirdi. 
     İldem, Cumhurbaşkanı’nın görüşmelerle ilgili bilgileri Ecevit’e aktardığını, görüşmelerin tutanaklarının da ilgili makamlara ulaştırıldığını söyledi. 
     



 SİYASET 












</TEXT>
</DOC>
