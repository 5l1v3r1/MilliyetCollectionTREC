<DOC>
<DOCNO> 17602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/spor/spo05a.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülhan şampiyon 
</HEADLINE>
<TEXT>

Rus rakibini uzatmada 3 - 0 mağlup etti, serbest güreşte Avrupa altınına ulaştı 
     44. Avrupa Serbest Güreş Şampiyonası’ndaki tek altın umudumuz Ahmet Gülhan, finalde Rus rakibi Irbeg Farniev’i 3 - 0 mağlup ederek mutlu sona ulaştı. 69 kilo temsilcimiz Gülhan’ın temkinli başladığı maçta devre puansız kapanınca, güreşçiler ikinci yarıya salto pozisyonunda bağlanarak başladı. Bir dakika boyunca rakibine oyun izni vermeyen Gülhan, bir puan alarak öne geçti ve maçın normal süresi bu sonuçla tamamlandı. 
     UZATMA yine salto pozisyonuyla başladı. Farniev oyunda başarılı olamayıp ellerini çözünce, Gülhan ikinci puanını aldı. Son dakika içinde rakibi minder dışına kaçınca güreşçimiz bir puan daha alarak şampiyonluğa ulaştı. Ali Özen ise bronz maçında B.Rus Musaev’e 7-1 yenildi. Güreşçilerimiz 25 maçta 14 galibiyetle bir altın madalya kazanırken, 85’te Özen ve 54’te Kulaç 4. oldular. Bayanlarda ise altı sıklette iki galibiyet alabildik. 
     


 SPOR 



























</TEXT>
</DOC>
