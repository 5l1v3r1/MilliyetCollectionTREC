<DOC>
<DOCNO> 8105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/siyaset/siy02.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır cezalık sözler 
</HEADLINE>
<TEXT>
Komşunuza bile söylemeyin 
MGK'daki diyalog ile Başbakan’ın açıklamaları Türk Ceza Kanunu'na göre suç oluşturuyor 
     ERSAN ATAR Ankara 

     MGK'nın önceki günkü toplantısındaki "kavga" ve ardından yapılan açıklamalarda kullanılan birçok söz ağır cezayı gerektiriyor. 
     
     ÇAMURDA OTURUYORSUNUZ "Çamurun üzerinde oturuyorsunuz. Yolsuzluk yapanları kayırıyorsunuz. Bunlar hala kabinede." 
     Sezer'in, Enerji Bakanı Cumhur Ersümer ile Hüsamettin Özkan'ı kastettiği belirtilen bu sözleri, TCK'nın 159. maddesine göre, bakanları "alenen tahkir ve tezyif" etmek 1 yıldan 6 yıla kadar ağır hapsi gerektiriyor. 
     
     NANKÖRLÜK BU "Nankörlük ediyorsunuz, bu üç lider sizi Cumhurbaşkanlığı'na seçtirdi. Kendinizi ne sanıyorsunuz." 
     Hüsamettin Özkan'ın Sezer'e yönelik bu sözü TCK'nın 158. maddesine göre "Cumhurbaşkanı'na karşı hakaret ve sövme" suçunu içeriyor. Bu suçu üç yıldan az olmamak üzere ağır hapsi gerektiriyor. 
     
     TERBİYE DIŞI ÜSLUP "Sayın Cumhurbaşkanı son derece terbiye dışı bir üslupla bana ağır ithamlarda bulundu." 
     Ecevit'in MGK'dan çıktıktan sonra yaptığı açıklamalarda kullandığı "terbiye dışı" sözü, Cumhurbaşkanı'na "gıyabında hakaret ve sövme" suçunu içeriyor. Bu tür sözler için, en fazla üç yıla kadar hapis öngörülüyor. Bu sözlerin televizyondan söylenmesi cezanın yarıya kadar artırılmasını gerektiriyor. 
     
Kişilik haklarına saldırı      Bu ve benzer sözler, resmi görevi olmayan kişilerce söylenmesi halinde TCK'nın 482. maddesindeki "sövme" suçu kapsamında değerlendiriliyor. Benzer sözleri kullananlar üç aya kadar hapis cezasına çarptırılıyor. 
     
Onlar yargılanmaz, ama...      Anayasa gereği Cumhurbaşkanı "vatana ihanet" dışında yargılanamıyor. Başbakan ve yardımıcısı Özkan'ın yargılanabilmesi için de Cumhurbaşkanı'nın şikayetçi olması ve dokunulmazlıklarının kaldırılması gerekiyor. Siz siz olun böyle bir söz sarfetmeden önce bu tür ayrıcalıklarınız olmadığını akıldan çıkarmayın. 
     
MGK'nın gazileri      Mesut Yılmaz Ben de nasibimi almıştım 
ANKARA Milliyet 
     MGK’da patlayan kavganın mağdurları arasında kurul üyesi olmayanlar da yer aldı. Ecevit, eleştiriler sırasında sessiz kalırken Hüsamettin Özkan Sezer'e çattı. Özkan, Sezer'in fırlattığı Anayasa kitapçığını yeniden Sezer'e doğru attı. Bu tartışmada Cumhurbaşkanlığı Genel Sekreteri Kemal Nehrozoğlu, müdahalede bulunmak istedi. Ancak Özkan, "Sen karışma" diye çıkıştı. Yan odaya geçen Ecevit, salondaki bürokratlara, "Toplantıdan çıkın" talimatını gönderdi. Bunun üzerine MİT Müsteşarı Şenkal Atasagun, Dışişleri Müsteşarı Faruk Loloğlu, OHAL Valisi Gökhan Aydıner salondan ayrıldı. Başbakan Yardımcısı Mesut Yılmaz değerlendirmede bulunurken, "Ben de iki ay önceki MGK’da Sezer'den nasibimi aldım" dedi. 
     


 SİYASET 

















</TEXT>
</DOC>
