<DOC>
<DOCNO> 13400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/spor/spo03.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
PARA GARANTİSİ 
</HEADLINE>
<TEXT>

Galatasaray yönetimi, önceki akşam futbolcularla teke tek görüştü, tüm alacakların Real Madrid maçı sonrası ödeneceği sözünü verdi 
     ERHAN TELLİ 

     SARI - Kırmızılı yönetim, aylardır gündemden bir türlü düşmeyen para krizine şimdilik kaydıyla noktayı koydu. Florya Metin Oktay Tesisleri’nde önceki akşam oyuncularla teke tek görüşen İkinci Başkan Mehmet Cansun, yönetici Burak Elmas ve İdari Menajer Cüneyt Tanman, Beşiktaş ve Real Madrid maçlarından sonra herkese alacaklarını kuruşu kuruşuna dağıtacaklarını söylediler. 
     KRİTİK bir dönemden geçtiklerini ifade eden yöneticiler, "Parayı kafanıza takmayın. Bu iki maç hem Türkiye Ligi’nde, hem de Şampiyonlar Ligi’nde bizim için varoluş niteliği taşıyor. Tüm problemleri arkanızda bırakıp, sadece futbol oynayın" diye konuştular. Görüşmede Mehmet Cansun, "Galatasaray’da bugüne kadar kimsenin parası kalmamıştır. Sizin de kalmayacak" dedi. 
     GALATASARAYLI futbolcular toplantının ardından aralarında bir değerlendirme yaptılar ve Real Madrid maçı sonrasına kadar bekleme kararı aldılar. Sarı - Kırmızılı oyuncular, milli takımdaki arkadaşlarıyla da konuyu tartışacaklarını belirtirken, yönetim Makedonya maçı sonrası görüşme fırsatı bulamadığı diğer futbolcularla bir araya gelecek ve destek bekleyecek. 
     
Jardel kaçıyor Brezilyalı yıldız, Beşiktaş maçında oynamak istemediğini söyledi 
     SİİRT Jetpaspor maçından sonra çıkardığı sorunlarla Galatasaray’ın bir hayli başını ağrıtan Jardel, sakatlığını öne sürüp Beşiktaş maçında forma giymek istemediğini söyledi. Brezilyalı golcü Teknik Direktör Lucescu’nun tüm ısrarlarına rağmen dünkü çalışmaya da çıkmadı. 
     TEKNİK heyetle bir görüşme yapan Jardel, "Kasığımdaki ağrılar devam ediyor. Dönüşlerde zorlanıyorum ve acı çekiyorum. Bu şekilde oynayamam" dedi. Doktorlar geçtiğimiz aylarda Okan’ın da, Jardel gibi aynı bölgeden sakatlandığını yine de forma giydiğini belirttiler. 
     
Gözler Beşiktaş’ta      GALATASARAY hafta sonunda oynanacak olan Beşiktaş derbisinin ertelenmesi için dün federasyona başvurdu. "Real Madrid’le ülke adına büyük önem taşıyan bir çeyrek final mücadelesi vereceğiz. Bu konuda anlayış bekliyoruz" diyen yöneticiler, maçın ileri bir tarihe ertelenmesini istediler. Yönetimin Beşiktaşlı yöneticilerle de bir araya geleceği belirtildi. 
     
Lucescu iddiası      GALATASARAY Teknik Direktörü Lucescu’nun, Romanya Milli Takımı’nın başına geçebileceği iddia edildi. Bölöni yönetimindeki Romanya Milli Takımı’nın sürekli başarısız sonuçlar alması büyük tepki toplarken, futbol kamuoyunun özellikle Lucescu’nun göreve gelmesini istediği öğrenildi. Gürcistan maçının ise Bölöni’nin son şansı olduğu belirtildi. 
     


 SPOR 























</TEXT>
</DOC>
