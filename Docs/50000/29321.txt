<DOC>
<DOCNO> 29321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo11.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de yeni bir Türk...Mehmet Okur Detroit tarafından draft edildi 
</HEADLINE>
<TEXT>

     Amerikan Profesyonel Basketbol Ligi'ne NBA , Mirsad Türkcan ve Hidayet Türkoğlu'nun ardından, Efes Pilsenli Mehmet Okur da seçildi. 
     NBA seçmelerine katılan Mehmet Okur, 2. tur 38. sıradan Detroit Pistons takımı tarafından draft edildi. 
     Efes Pilsen Kulübü Genel Menajeri Engin Özerhun, Mehmet Okur'un NBA'e draft edilmesinin kendilerini mutlu ettiğini ifade etti. 
     NBA deyince, Türkiye'de adeta Efes Pilsen'in akla geldiğini belirten Özerhun, ''Daha önce NBA'e seçilen iki oyuncu da Efes Pilsen forması giyiyordu. Şimdi Mehmet'in de seçilmesi bize gurur verdi. Efes Pilsen, NBA'in Türkiye şubesi gibi oldu'' diye konuştu. 
     Detroit Pistons'ın Mehmet için nasıl bir strateji belirleyeceğinin henüz belli olmadığını kaydeden Özerhun, ''Onlar ne yapacak, Mehmet'in kararı ne olacak, henüz bilmiyoruz. Biz her türlü kolaylığı göstermeye hazırız. Prosedür gereği Detroit Pistons, Mehmet'i isterse, bize 300 bin dolar ödemek zorunda. Bu konudaki maddeler çok açık'' şeklinde konuştu. 
     Mehmet'ten önce Efes Pilsenli Mirsad Türkcan, New York Knicks tarafından draft edilmiş ve bir sezon bu takımda forma giymişti. Yine Efes Pilsenli olan Hidayet Türkoğlu da, geçen sezon Sacremento Kings tarafından seçilmiş ve yeni takımında başarılı bir sezon geçirmişti. 






</TEXT>
</DOC>
