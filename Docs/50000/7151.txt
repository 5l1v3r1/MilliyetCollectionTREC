<DOC>
<DOCNO> 7151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/spor/spo04.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar’a büyük özlem 
</HEADLINE>
<TEXT>

     TRABZON Teknik Direktörü Sadi Tekelioğlu, en büyük özleminin Alman futbolcularla çalışmak olduğunu söyledi, "Çünkü yaşamları ve futbol hayatları disiplin altında. Çalışmaktan asla kaçmıyorlar" dedi. Kocaeli maçının hazırlıklarını sürdüren takımda Erhan ve Güngör doktor kontrolünde düz koşu yaptı. Löbe’nin G.Kore’nin LG Samsung Kulubü’ne transferinin önümüzdeki günlerde netleşeceği bildirildi. 
     
     Trabzonspor kredi peşinde 
     EKONOMİK kriz ile boğuşan Trabzonspor, 47 milyon dolarlık kredi için Vakıfbank’a başvurdu. Gelirlerinin yüzde 90’ı kulüp kasasına girmeden bankalara gidince, yönetim çareyi krediye başvurmakta buldu. Yılmaz’ın toplam 30.5 milyon dolarlık icra davasına, menfi tesbit davası için aynı rakam kadar teminat, yaklaşık 4.5 milyon dolar da mahkeme masrafı yatırılması gerekiyor. 
     YÖNETİM, federasyonun havuzdan düşen payları yatırdığı Vakıfbank’tan, 3.5 yıllık naklen yayın gelirine karşılık kredi talep etti. Bu kredi için Başbakan Yardımcısı Mesut Yılmaz ile Vakıfbank’tan da sorumlu Devlet Bakanı Yüksel Yalova’dan yardım talebinde bulunuldu. Futbolculara geçen yıldan kalan 125 milyarlık borç dışında mayısa kadar 5 milyon dolar ödeme yapılması gerekiyor. 
     
     Oktay’a tedavi 
     TRABZON Kulüp Doktoru Ahmet Çağlar, Samsunspor maçında sakatlandığı için çalışmalarını takımdan ayrı sürdüren Oktay’ın, Kocaelispor maçına yetişmesi için yoğun çaba harcadıklarını söyledi. Yıldız futbolcuya hem fizik, hem de ilaç tedavisi uygulandığını belirten Çağlar, "Her hangi bir aksilik çıkmazsa, Kocaeli karşılaşmasında takımdaki yerini alabilir" dedi. 
     


 SPOR 





























</TEXT>
</DOC>
