<DOC>
<DOCNO> 30742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur18.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "IMF yardımı keserse hayal kırıklığı olur" 
</HEADLINE>
<TEXT>

     Başbakan Bülent Ecevit, ''Uluslararası Para Fonu IMF yardımları kesecek olursa, Türk kamuoyunda da büyük bir hayal kırıklığı olacaktır'' dedi. 
     Ecevit, NTV Televizyonu'nda katıldığı canlı yayında, IMF ile ilgili görüşmelerde gelinen son durumu değerlendirdi. IMF ile henüz bir değerlendirme aşamasına gelinmediğini belirten Başbakan Ecevit, Devlet Bakanı Kemal Derviş'in ABD'de görüşmelerinin devam ettiğini, henüz görüşmeler sürdüğü için kesin birşey söyleyemeyeceğini, ihtiyatlı konuşmaya çalıştığını kaydetti. 
     Görüşmelerde, Telekom konusunun gündeme getirilmesinin, ayrıca IMF'nin Türkiye'ye vaad ettiği kredi dilimlerinin aksatılmasının son derece üzücü ve son derece haksız olduğunu ifade eden Ecevit, şunları söyledi 
     ''Çünkü hükümetimiz, IMF ile ve Dünya Bankası ile ilişkilerinde son derece dikkatli davranıyor. Beklenen bütün görevler yerine getiriliyor. Tabi böyle davranmamız doğal ve gerekli. Çünkü IMF ile ilişki kurma gereğini biz duyduk. Zaman zaman pek çok ülke bu gereksinmeyi duyuyor. Hatta kalkınmış ülkeler bile duyuyor. Fakat, IMF'nin yönetiminin son aşamada bize karşı büyük bir haksızlık yaptığı kanısındayım.'' 
     IMF ile ilişkilerin gerekli kıldığı ve Türkiye'nin de ihtiyacı olan bütün yasaların çıkarıldığını anlatan Başbakan, şöyle devam etti 
     ''Zannederim IMF'den yararlanan ülkeler arasında verdiği sözleri bu kadar sadakatle yerine getiren başka bir devlet görülmemiştir. O bakımdan çok şaşırtıcı oldu Sayın Kohler'in ve bir kısım arkadaşlarının tavrı. Umarım ki sayın Derviş'in görüşmelerinden sonra onların da görüş ve düşünceleri daha berrak hale gelecektir diye temenni ediyorum.'' 
     Kamuoyunun, Türkiye'nin IMF ile ilişkileri sağlıklı bir şekilde yürütmek için ne kadar özenli davrandıklarını çok iyi bildiğini ve bunu gerekli de gördüğünü anlatan Ecevit, ''Bizim IMF ile ilişki içinde aldığımız tedbirlerden, geniş toplum kesimleri büyük sıkıntılar çektikleri halde bu sürece katlanıyorlar, umutla katlanıyorlar. IMF, yardımları kesecek olursa Türk kamuoyunda da çok büyük bir hayal kırıklığı olacaktır. İşlerin bu noktaya varmamasını temenni ediyorum''dedi. 
     Bir soru üzerine Telekom konusunda IMF'ye eksik ya da yanlış bir bilgi gitmesinin kesinlikle sözkonusu olmadığını bildiren Ecevit, bu konuda ilgili bakanların tartıştığını ve sonunda uzlaşmaya vardıklarını hatırlattı. Ecevit, tartışmanın demokrasinin gereği olduğunu vurgulayarak, ''O nedenle IMF'nin Türkiye'ye yönelik eleştirilerinin son derece de haksız olduğunu düşüyorum. Bu haksızlığın en kısa zamanda giderilmesini bekliyorum'' diye konuştu. 
     Telekom yönetiminin oluşturulması konusunda MHP Yönetiminin hassasiyetini neye bağladığının sorulması üzerine Ecevit, henüz hükümet ortağı MHP ile bu konunun görüşülmediğini bildirdi. Bakanlar arasındaki uzlaşmanın Washington'da bulunan Devlet Bakanı Kemal Derviş tarafından da doğrulandığını ve kurul üyelerinin tek tek niteliklerinin belirtildiğini anlatan Başbakan Ecevit, ''IMF'nin bu duyarlılığı belki de yanlış değerlendirmeden kaynaklanıyordur. Biz bu konuda gerekli titizliliği gösterdik. Aslında bu Türkiye'nin iç sorunudur. Bu derece bürokrasi ile ilgili ayrıntıya girmeye IMF'nin yetkisi olduğu kanısında değilim. Kaldı ki onları da tatmin etmesi gereken bir sonuca varıldı. Bundan hiç kuşkum yok.'' 
     Başbakan Ecevit, Telekom yönetiminde şu aşamada bir değişiklik düşünülmediğini söyledi. 
     Başbakan Ecevit, IMF ile ilişkiler konusundaki bir soru üzerine, iyimser bir insan olduğunu, olumsuz bir sonucu düşünmek bile istemediğini söyledi. 
     Ekonomik programın gereklerini hükümet olarak yerine getirdiklerini bildiren Ecevit, yarın düzenleyeceği basın toplantısında kamuoyuna bilgi vereceğini söyledi. 
     
     






</TEXT>
</DOC>
