<DOC>
<DOCNO> 8750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/son/sonspo19.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli gözüyle... "Kadıköy'ün büyüsü" bozulmadı 
</HEADLINE>
<TEXT>

     Fenerbahçe formda, moralli olmanın ve Kadıköy'de oynamanın avantajı ile maça başladı. Kağıt üzerinde favori oydu. Nitekim maç kadroları açıklanınca iki teknik direktörün de aynı fikirde olduğunu gördük. 
     Denizli neredeyse lig başından beri en cesur kenar yönetimini gösterdi. Hatta az kalsın bu cesareti yüzünden Beşiktaş'ın istediği beraberliği ona hediye ediyordu. 
     Maça Revivo, Serhat ve Rapajiç ile başlaması Denizli'nin galibiyeti ne kadar istediğinin göstergesiydi. Fakat ilk yarıda Fenerbahçeli futbolcular favori olmanın stresi ile bir çok pozisyonu cömertçe harcadılar. Derbi maçlarında gol pozisyonlarını harcarsan rakip takımı cesaretlendirir ve kolay alabileceğin maçı verme ihtimalin ortaya çıkar. Bu tehlike ortaya çıktığı anda Ahmet Dursun Fenerbahçe'nin imdadına yetişti ve profesyonel bir futbolcuya yakışmayan bir hatayla kırmızı kart aldı. 
     Artık meydan Denizli'ye kalmıştı. Ligin başından beri kendisini takımı korkak oynatmakla itham eden köşe yazarlarından intikam almak ister gibi ikinci yarıya defanstan Mirkoviç'i çıkarıp Yusuf'u oyuna alarak başladı. Ve gol de 50. dakikada geldi. 
     Bu dakikadan sonra Fenerbahçe'nin rahat bir galibiyet alacağını düşündük. Fakat Mirkoviç'in çıkması ile dengesi bozulan defans iki kere hata yaptı. Yasin bunlardan ilkinde topu Rüştü'ye teslim etti ama ikincisini affetmedi. 
     Bu andan itibaren Fenerbahçeli futbolcuların galibiyeti ne kadar istedikleri belirleyici bir rol oynayacaktı. Onlarda galibiyeti ve şampiyonluğu ne kadar istediklerini gösterdiler. Panik yapmadan 2. gol için bastırdılar ve golü buldular. Bu dakikadan sonra Beşiktaş'ın tekrar beraberliği yakalamak için ne gücü, ne de isteği vardı. Maçın son dakikasında Yusuf'dan gelen gol sadece bir formalite olarak kaldı. 
     Denizli'nin 80. dakikada Rvivo'nun yerine Baliç'i alması ve takım içi barışı sağlaması bence çok isabetliydi. 
     Sonuç olarak Fenerbahçe bu maçla şampiyonluğu ne kadar istediğini gösterirken Beşiktaş'ı da yarışın dışına itti. 
     




</TEXT>
</DOC>
