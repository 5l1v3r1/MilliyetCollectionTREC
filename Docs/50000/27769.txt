<DOC>
<DOCNO> 27769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/dunya/adun.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ter dökeceğiz 
</HEADLINE>
<TEXT>

Kazak petrolünü taşıyan 300 metre boyundaki 155 bin tonluk dev tankerlerin iki ay sonra ortalama iki günde bir Boğaz’dan geçecek olması nedeniyle İstanbullular diken üzerinde yaşayacak 
     CENK BAŞLAMIŞ Moskova 

     Kazak petrolünü daha ekonomik olduğu gerekçesiyle Boğazlar yoluyla taşımak isteyen Amerikan Chevron şirketi Türkiye’yi ikna etmeye çalışıyor. 
     Kazakistan’ın Tengiz havzasından çıkarılan petrolü Rusya’nın Karadeniz kıyısındaki Novorossisk limanına getirecek boru hattının tamamlanmasıyla gözler İstanbul ve Çanakkale boğazlarına çevrildi. Chevron üst düzey yetkililerinden Simon Nutting, Rus İnterfaks Ajansı’na yaptığı açıklamada, Boğazlar’ın karşı karşıya kalacağı petrol yüküyle ilgili bilgiler verdi. 
     Türk tarafıyla görüşmelerin sürdüğünü belirten Nutting, Novorossisk’te yüklenecek tankerlerin 80 - 155 bin ton kapasiteli büyük gemiler olacağını söyledi. 
     Chevron yetkilisi, Boğazlar yolunu yılda 100 - 160 petrol tankerinin kullanacağını, tonajın artmasıyla tanker sayısında azalma sağlanacağını, en ekonomik seçenek olması nedeniyle bu güzergahı tercih ettiklerini bildirdi. 
     
     Olağanüstü durum 
     Bu rakamlar, ortalama iki günde bir İstanbul’dan petrol yüklü dev bir tankerin geçeceğini gösteriyor. Bu da boyu üçyüz metreyi bulabilen, üç futbol sahası uzunluğundaki bu gemilerin geçişi nedeniyle iki günde bir İstanbul Boğazı’nda "olağanüstü durum" ilan edilmesi ve deniz ulaşımının aksaması anlamına geliyor. 
     Türkiye’nin, olası bir petrol sızıntısını önlemek amacıyla çift kaplamalı tankerlerin kullanılmasını istediğini belirten Nutting, uygun gemi bulmaları halinde buna uyabileceklerini söyledi. 
     
     İlk tanker ağustosta 
     1580 kilometre uzunluğundaki Tengiz - Novorossisk hattı kısa bir süre önce tamamlandı. Limandan ilk tanker yüklemesinin ağustos başında yapılması bekleniyor. Hattın ilk aşamada 28 milyon ton olan yıllık kapasitesi 67 milyon tona kadar yükselecek. Rusya bu hattan 40 yılda toplam 23.3 milyar dolar gelir etmeyi planlıyor. Hazar Boru Hattı Konsorsiyumu’nda hisselerin yarısı Rusya, Kazakistan ve Umman arasında paylaşılmış durumda. Rus ve Batılı petrol şirketlerinin bulunduğu diğer yüzde 50’de Chevron’un yüzde 15’lik payı var. Kısa bir süre önce de, Rusya’nın Batı’dan alacağı nükleer atıkları boğazlar yoluyla taşıması olasılığı belirmişti. 
     



 DÜNYA 










</TEXT>
</DOC>
