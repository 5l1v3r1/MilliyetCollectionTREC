<DOC>
<DOCNO> 13997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/ekonomi/eko01.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İthalattaki hızlı yükseliş, tüketimdeki canlılık milli geliri artırdı 
</HEADLINE>
<TEXT>
2000’de 6.1 büyüdük 
Bir önceki yıl yüzde 6.4 küçülen ekonomi, 2000’de yüzde 6.1 büyüdü. Kişi başına milli gelir de 106 dolar artarak 2 bin 986 dolara yükseldi 
     EKONOMİ SERVİSİ 

     Son iki ayı krizle tamamlanan 2000’de Türkiye yüzde 6.1 ile hedeflediği yüzde 4.5’in üzerinde büyüdü. Yılın son çeyreğinde yüzde 7.6 ile 2000’in en yüksek büyüme hızını yakalayan Türkiye’nin kişi başına düşen gayri safi milli hasıla GSMH rakamı da 2 bin 986 dolar olarak hesaplandı. 
     Devlet İstatistik Enstitüsü’nün DİE , açıkladığı verilere göre GSMH, cari fiyatlarla 125 katrilyon 971 trilyon liraya yükselirken 1987 yılı fiyatlarıyla 118.9 katrilyon liraya ulaştı. Gelişme hızları ise cari fiyatlarla yüzde 60.9, sabit fiyatlarla yüzde 6.1 oldu. 
     2000’in son çeyreğinde GSMH cari fiyatlarla 37.1 katrilyon, sabit fiyatlarla yüzde 29.4 katrilyon lira olurken gelişme hızının da bir önceki yılın aynı dönemine oranla cari fiyatlarla yüzde 57.5, sabit fiyatlarla da yüzde 7.6 olduğu belirlendi. 
     
     200 milyar doları aştık 
     2001 genelinde eksi büyüme beklenen Türkiye geçen yıl ilk çeyrekte yüzde 4.2, ikinci çeyrekte yüzde 4.9, üçüncü çeyrekte ise yüzde 7.2 büyüme kaydetti. 
     DİE verilerine göre 1999 yılında 2880 dolar olan kişi başına düşen GSMH rakamı 2986 dolar oldu. 
     Bu arada, DİE’nin 67 milyon 740 bin kişi olarak aldığı 2000 yılı nüfus rakamının kişi başına düşen GSMH rakamıyla çarpımı yoluyla yaptığımız hesaplamaya göre, 1999’da 185.1 milyar dolar olan cari fiyatlarla GSMH, 2000’de 201.2 milyar dolara yükseldi. 
     DİE’nin harcamalar yöntemiyle hesapladığı gayri safi yurtiçi hasıla da, son çeyrekte yüzde 8.3’e büyürken dört dönemin ortalaması yüzde 7.2 oldu. 
     
     Kemerler sıkılmadı 
     Uygulanan enflasyonla mücadele programına karşın topluma kemerleri sıkacağı vaadinde bulunan devletin nihai tüketim harcamaları yüzde 7.1, özel nihai tüketim harcamaları yüzde 6.4 arttı. 
     Özel nihai tüketim harcamaları kapsamında en büyük artış yüzde 27.5’le dayanıklı tüketim mallarında yaşandı. Devletin nihai tüketim harcamaları kapsamında ise maaş ve ücretlerdeki artış yüzde 1.9’da kalırken, diğer cari harcamalar yüzde 12.4 büyüdü. 
     


 EKONOMİ 
















</TEXT>
</DOC>
