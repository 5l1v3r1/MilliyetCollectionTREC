<DOC>
<DOCNO> 27418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/spor/spo06.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İKİ HAKEM YOLDA 
</HEADLINE>
<TEXT>

UEFA Genel Sekreteri, maçlarda iki orta hakemin görev almasına sıcak baktığını, böylece yanlış kararların ortadan kalkacağını söyledi 
     AVRUPA Futbol Birliği UEFA’nın Genel Sekreteri Gerhard Aigner, maçlarda bir yerine iki orta hakemin görev yapması fikrine destek verdiğini açıkladı. Aigner, Alman radyo kanalı FAZ’a yaptığı açıklamada, ayrıca gol çizgisi üzerinde de iki yan hakemin daha bulunabileceğini kaydetti. 
     AİGNER, böyle bir uygulamayla görüş hatalarından kaynaklanan yanlış kararların ortadan kalkacağını savundu. UEFA Genel Sekreteri, "Gerek orta, gerekse yan hakemlerin yükü hafiflemiş olacak. Zaman zaman büyük tartışmalara yol açan hatalı düdüklerin de önüne geçilebilecek" diye konuştu. 
     FIFA ile ilişkilerin zayıfladığı bir dönemde bu önerinin kabul görmeyebileceğini de belirten Aigner, yine de çalışmaların sürdüğünü kaydetti. Bilindiği gibi İngiltere Süper Ligi’nde iki hakem uygulamasına geçilmesi için öneride bulunulmuş ancak bu girişimden herhangi bir sonuç alınamamıştı. 
     



 SPOR 
























</TEXT>
</DOC>
