<DOC>
<DOCNO> 10516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur04.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk Türk hacı kafilesi yurda döndü 
</HEADLINE>
<TEXT>

     Hac görevini yerine getiren yaklaşık 300 kişiden oluşan ilk Türk hacı kafilesi, yurda döndü. 
     İlk Türk hacı kafilelerini taşıyan Türk Hava Yolları THY ve Mısır Havayolları'na ait iki uçak, bu sabah saat 09.30 sıralarında Atatürk Havalimanı'na indi. Havalimanında kendilerini karşılamaya gelen yakınlarıyla buluşan hacılar, gözyaşlarını tutamadı. 
     Yaklaşık bir aydır kutsal topraklarda bulunduklarını ve hac görevini yerine getirdikleri için çok mutlu olduklarını belirten hacılar, Türkiye'ye dönmenin ve yakınlarıyla buluşmanın heyecanı içinde olduklarını kaydettiler. 
     Diyanet İşleri Başkanlığı'nın organizasyonunu çok beğendiklerini anlatan hacılar, Suudi Arabistan'da kendilerine gösterilen yakın ilgiden de çok memnun kaldıklarını söylediler. Türkiye'ye dönen ilk kafilede yer alan hacılar, Kurban Bayramı'nın birinci günü Mina'daki şeytan taşlama sırasındaki izdihamda ölenler hakkında bilgileri bulunmadığını, kendilerinin bu görevi dün yerine getirdiklerini ve hiçbir olumsuz durumla karşılaşmadıklarını ifade ettiler. 
     Büyük bölümü İstanbul bölgesinden oluşan hacılar, daha sonra kendilerini karşılamaya gelen Türk Bayraklı araçlar eşliğinde havalimanından ayrıldılar. 
     Türk hacıların yurda dönüşleri, 27 Mart'ta tamamlanacak. 




</TEXT>
</DOC>
