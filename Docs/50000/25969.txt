<DOC>
<DOCNO> 25969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur16.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Genel Başkan Yardımcısı, Tantan'a çattı 
</HEADLINE>
<TEXT>

     ANAP Genel Başkan Yardımcısı Mustafa Taşar, hiçbir koltuğun, hiç kimseye baki olmadığını belirterek, ''Parti bir kişiye görev verebilir, görev yerini değiştirebilir, görev vermeyebilir de'' dedi. 
     Taşar, partisinin yarın yapılacak il kongresi için geldiği Gaziantep'te, Gaziantep Müzesi'ni gezdi, daha sonra karayoluyla Nizip'e hareket etti. 
     ANAP olarak hükümette kendilerine ait bakanlıklarda düzenlemeye gittiklerini anımsatan Taşar, şunları söyledi 
     ''Bu düzenleme kapsamında, İçişleri Bakanı Sadettin Tantan gümrüklerden sorumlu Devlet Bakanlığı'na atandı. Ama arkadaşımız, görevi kabul etmedi ve inisiyatifiyle bakanlıktan istifasını açıkladı.İstifa ederken, bu atamayı siyaset anlayışı ile bağdaştıramadığını söyledi. Benim siyasi anlayışım da bu arkadaşımızın yaptığı işlerle bağdaşmıyor. 
     Yolsuzluklarla mücadele ettiğini söyleyen bu değerli arkadaşımız, İçişleri Bakanlığı'ndaki mücadeleyi, gümrüklerden sorumlu Devlet Bakanlığı'nda da yapabilirdi. Hiçbir koltuk, hiç kimseye baki değil. Eğer sizin içinizde partinin ruhu ve ateşi var ise bunun bu şekilde olması gerektiğini düşünüyorum. Ama bu arkadaşımız, başka bir bakanlığa geçmesi dolayısıyla istifa yolunu seçmiş ve yanlış yapmıştır. Yolsuzluklarla mücadele Tantan olmadan da hukukun içerisinde ve başarıyla yürütülür.'' 
     ''Yolsuzlukla mücadele hukuk nizamı içerisinde, kanunsuz telefon dinlemeden yapılır'' diyen Taşar, sözlerini şöyle sürdürdü 
     ''Telefonlar gerekiyorsa mahkeme kararıyla dinlenir, işadamlarının ellerine kelepçe vurulup afişe edilmeden işlem yürütülür. Yolsuzlukla mücadele yapıyorum kisvesi altında yakalanan insanlar, ailelerinin, çocuklarının, kamuoyunun önünde perişan edilmeden de yolsuzluklarla mücadele yapılır. 
     Devlet güçlüdür ve gereğini yapar. Yolsuzluklarla mücadele adı altında insanların reklam aracı olarak kullanılması ve şov yapılması yanlıştır. Bu arkadaşımız ANAP'ın ilkelerini benimsemedi. Fatih Belediye Başkanı oldu, kendisinin kazandığını iddia etmişti. O seçimde kimi aday göstersek kazanırdı. " 
     
     






</TEXT>
</DOC>
