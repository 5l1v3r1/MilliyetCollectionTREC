<DOC>
<DOCNO> 22634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur05.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace üyeleri geceyi bacada geçirdi 
</HEADLINE>
<TEXT>

     İzmit'in Alikahya beldesinde bulunan İzmit Atıkları Yakma ve Değerlendirme A.Ş'ye İZAYDAŞ ait tesisin 65 metre yüksekliğindeki bacasına çıkan 2 Greenpeace üyesinin eylemi sürüyor. 
     Greenpeace Türkiye Toksik Maddeler Kampanyası sorumlusu Banu Dökmecibaşı, 65 metre yükseklikte soğuğun daha fazla hissedildiğini, ancak çok fazla etkilenmediklerini söyledi. 
     Dökmecibaşı, dün akşam bacadan inen arkadaşlarının bıraktığı giysilerle soğuktan korunduklarını ifade ederek, yiyecekleri olmamasına karşın açlık hissetmediklerini ve dün sabahtan bu yana yalnızca su içtiklerini kaydetti. Soğuk ve yiyecek sorununu çok önemsemediklerini dile getiren Dökmecibaşı, mesajlarının kamuoyuna yansıyıp yansımadığını merak ettiklerini belirtti. Dökmecibaşı, ''Eylemimizi belirttiğimiz programa göre sürdüreceğiz. Yarına kadar bacadan inmeyeceğiz'' dedi. Bu arada, dün gözaltına alınan Greenpeace üyelerinden Tolga Temuge, Gözde Baykara, Oğuzhan Yılmaz, Seydo Emirbaş, Erdem Vardar, Deniz Güman, Serkan Dadak, Devrim Ömer Ada, Yiğitcan Erkan, Cihan Kuşcu, Nuriye Pınar Kırılmaz ve Tuna Türkmen, jandarmada gözetim altında tutuluyor. 







</TEXT>
</DOC>
