<DOC>
<DOCNO> 35219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/spor/ygok.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saint Üstel 
</HEADLINE>
<TEXT>

     BİLGİN GÖKBERK 

     Galatasaray İkinci Başkanı Fatih Altaylı, Galatasaray’ın içinden doğru ve net bilgiler vermeye devam ediyor. 1 milyon 800 bin dolar futbolculara borç var denmişti diyor. Meğer 2.5 milyon dolar da Şampiyonlar Ligi’nden varmış. 800 bin dolar da geçen sezondan. Toplam 5 milyon 100 bin dolar. Bu paraları takan yönetimden gelen, bugünkü yönetimin de basın sözcüsü sayın Aziz Üstel Saint Üstel , bakın ne buyuruyor. Bilirsiniz "Saintöler konuşmaz, buyurur. 
     "Fatih Akyel, İspanya’dan sallayacağına, gelip parasını ne zaman alacağını sorsun. Vermezsek konuşsun. Galatasaray’a yaptıklarından utanmalı. Maddi - manevi hiçbir görevini yerine getirmedi" En azından Süper Kupa’daki golün pasını verdi . Üstel’in bu demecini yorumsuz bıraksak daha iyi. Galatasaraylı bir tribün çığırtkanına bile yakışmayacak bu vefasızlık, belki Üstel’e yakışıyor. Ama Galatasaray basın sözcüsüne yakışmıyor. Üstelik, Fatih oldukça toy, biraz heyecanlı, az cahil. Söylediklerini duyma gitsin. O bir de ilave ediyor. Galatasaray’da kimsenin parası kalmazmış. Bence "k" harfini çıkarsın, cümleyi yeniden düzenlesin, Galatasaray’dan kimse parasını almazmış dese daha iyi eder. Bağlayalım... Sayın Üstel, üsteleme, üsteledikçe batıyorsun. 
     
Saint’lerin maçı      Galiba reklam, ünlü kahve firması Lavazza’nındı. Gök yüzünde Saint’ler yani azizler futbol oynuyorlardı. Yer yüzüne top kaçıyordu. Alıp gelene bir Lavazza espresso ikram ediyorlardı. Bunun gibi parça parça hikayelerdi. İtalya’da bir ara büyük sansasyon yaratmıştı Lavazza’nın hristiyan dini için önemli olan azizleri reklamlarda kullanması. Şuraya bakın Aziz Üstel’den girdik, Lavazza’dan çıktık anlayacağınız. 
     
SERİ İLANLAR      Pazartesi - Çarşamba 
     09.30 - 10.00 
     Radyo D’de, Cuma’ları ise Milliyet’teyiz 
     Başka şubemiz yoktur . 
     İmza Köyün Delisi 
     
Derinspor      Amaç nedir anlaşılmadı. Derin devlet desek olmaz. Belki derin spor. Ali Şen canlı yayında yetki aldı. Zaten hep canlı yayında sevgili Şen. Ya da canlı telefon bağlantısında. Reklam aralarında da yaşamını sürdürüyor. Yetkiyi Celal Doğan verdi. Hedef Aziz Yıldırım’ı yıpratmaktı. Transferi Ali Şen bitirmiş olacaktı. Yıldırım cin gibi. Satrança devam etti. Ali Şen’e o da yetki verip iki puan aldı. Satranç bitti. Ali Şen, Hülya - Kaya barışmasından sonra ikide iki yaptı. Köle Hakan geri döndü. Bence herkes kazandı. Kim kaybetti Bence Celal Doğan. Tam tabiriyle mat oldu. Peki ama bütün bunlara ne gerek vardı 
     
Yine Fikret Ünlü      Nasuh Mahruki ile dağdayken mutluydu. Dikkat demiştim, tehlike dağda değil yanında. İndi, "Ölümden döndüm" dedi, "Buzul kırığına düşecektim. Ağrı, Tanrı dağı sayılan üç dağdan biri. Bundan sonra çıkan bedelini ödeyecek" ve ilave etti, "Üç başkanla çıkacağız". Başkanları bırak, üç lideri çıkart sevgili Ünlü. Hiç gülmeyen Bahçeli, gülerken yorulduğu için gülemeyen Ecevit ve gülünce hepimizi korkutan Yılmaz. Bedelini kim mi ödeyecek, aramızda paylaşıp öderiz. Geri getirmezsen, üste para bile veririz. 
     
Küfür yasası      65 milyondan, dilsizler hariç herkesin, yasa yapıcıların bile küfür ettiği bir ülkede çıkan yasaya bakın. Şeref Tribünü’nden küfür eden yöneticiler, küfür gibi demeç veren başkanlar, saha içinde birbirlerine, dışında taraftarlara küfür eden futbolcular. Taraftarı sustursanız ne olacak allah aşkına. Bari bırakın onlar da etsin. 
     
Son dedikodular      Okan, dördüncü haftaya yetişir. Sağda Capone mi, Perez mi oynar diye merak edenlere de ilk hafta Fatih Akyel banko diyorlar. Üstelik kendi kalesine de olsa gol de atıyor artık. Hakan Şükür mü O da Oktay ile beraber çift santrfor olur. Nerde mi Oktay Inter’e gitmeyeceğine göre... Biliyorsunuz ben elçiyim. Aman zeval olmasın. 
     
Teşekkür      Mehmet Cansun’dan bir mektup geldi, bir de sertifika. Yönetim Kurulu ile tanışma toplantısına beni de davet etmişler. Onlar etmişler, ama benim haberim olmadı. Olsaydı zaten giderdim. Orada verecekleri sertifikayı da yollamışlar. Sertifika çok anlamlı, mektup çok zarifti. Sayın Cansun’a teşekkür ederim. 
     
Tukaka      Süper Kupa’yı bugüne kadar Türkiye’den tek takım kazandı. Pasını Fatih Akyel verdi, golü de Jardel attı. O zaman "Inödiler, şimdi "out" oldular. Demek ki, suç üstü yakalandılar. 
     
Şampiyon kim      Fuat Ercan anket yapıyormuş, sordu "Kim şampiyon olur " Beşiktaş olursa Christoph Daum, Galatasaray olursa takım, Fenerbahçe olursa Aziz Yıldırım dedim. Tek aday diye ısrar etti. Cevabım para her kapıyı açar oldu. Bir daha bana bir şey sormaz herhalde. 
     
Bir mektup      Sayın Ahmet Kandemir ve sayın Beşiktaş yöneticileri, hepinize selam ederim. Nasılsınız, umarım iyisinizdir. Muratcan’ın kontratını merak ediyorsunuz biliyorum. Ülkerliler ile konuştum. Amaçları Muratcan’dan ikinci bir Harun yaratmak. Şöyle bir hesap yapmışlar. İlk sene 150 milyar, ikinci sene 400 milyar verecekler. İkinci senenin sonunda Harun olursa veya Harun olacak gibi olursa, üçüncü sene 200 bin dolar verecekler. Son sene de 250 bin dolar. Peki ikinci senenin sonunda Muratcan’dan umudu kestiler diyelim. O zaman da sözleşmeyi bozacaklar. İki sene 550 milyara oynatmış olacaklar. Harun’un 450 bin dolara oynadığını düşünürsek, akıllıca bir kontrat hazırlamışlar. Kısaca, dört senelik kontratın kendilerine 700 bin dolara mal olacağını düşünüyorlar. 
     Evet sayın Kandemir ve sayın yöneticiler. Başka ne var, ne yok. Unutmadan. Yıllardır bir sürü oyuncu alıp, bir ton para verip hepsini elinizde patlattınız bu konuda çok duyarlısınız. Del Solar, Sellami, Khlestov, Ohen vb. Bırakın bir oyuncu da Ülker’in elinde patlasın canım. Bu kadar da hassas olmayın. 
     Siz de bana yazın. Mektuplarınızı bekliyorum. 
     Sevgiler Bilgin 
     



 SPOR 























</TEXT>
</DOC>
