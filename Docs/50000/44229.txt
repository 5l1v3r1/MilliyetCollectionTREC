<DOC>
<DOCNO> 44229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun25.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Afgan Kralı "Halkın Taliban'ı devirmek için yardıma ihtiyacı var" 
</HEADLINE>
<TEXT>

     Afganistan'ın eski Kralı Muhammed Zahir Şah, Afganların Taliban yönetimini devirebilmesi için yardıma ihtiyacı olduğunu, ancak dışarının müdahalesi olmadan yeni bir lider seçmelerine izin verilmesi gerektiğini bildirdi. 
     Kral Muhammed Zahir Şah, Fransa'da yayımlanan Le Monde gazetesine verdiği demeçte, ABD'de 11 Eylül'de düzenlenen terörist saldırıların sorumlusunun Afganlar olmadığını belirterek, yeni bir lider seçimi için ülkesine dönmeye hazır olduğunu söyledi. 
     Kral, Amerikalı yetkililerin kendisinden Taliban'dan sonraki koalisyon yönetiminin odağı olmasını isteyip istemedikleri sorusunu, ''Afgan halkının, özgürce ve dışarıdan müdahale edilmeden geleceğini belirlemesi gerektiğini düşündük. Tüm temaslarımızın amacı ve temeli bu oldu'' diye yanıtladı. 
     Tüm Afgan gruplarının temsilcilerini, geçiş süreci için bir lider belirlemek amacıyla acil toplantıya çağırmak üzere en kısa zamanda ülkesine dönmek istediğini belirten Kral, Taliban'a karşı savaşan Kuzey İttifakı yetkililerinin toplantı yapılmasını kabul ettiklerini söyledi. 
     Kral, içinde Tacik ve Özbek gibi çok sayıda etnik azınlık barındırmasına rağmen İttifak'ın rolünün önemli olduğunu belirtti. 
     






</TEXT>
</DOC>
