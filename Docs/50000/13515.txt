<DOC>
<DOCNO> 13515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur23.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalıntı tablo satan milletvekili heykel de kaçırmış 
</HEADLINE>
<TEXT>

     Van Bağımsız Milletvekili Mustafa Bayram'ın, TBMM Genel Kurulu'nca dün yasama dokunulmazlığının kaldırılmasına neden olan 2 suçtan biri olan ''Tarihi eser kaçakçılığı'', 1999 yılında düzenlenen operasyonla ortaya çıkarılmış ve olayla ilgili 2 polisin de aralarında bulunduğu 8 kişi yakalanmıştı. 
     İstanbul Organize Suçlar ile Mali Şube Müdürlükleri'nce 4 Haziran 1999 tarihinde yapılan basın açıklamasında, söz konusu operasyondan yaklaşık 20 gün önce bazı kişilerin, 1 milyon dolar değer biçtikleri mermerden yapılmış bir tanrıça heykelini satmak için girişimlerde bulunduğunun tespit edildiği belirtilmişti. 
     Açıklamada, bunun üzerine başlatılan operasyonlar kapsamında, Sakarya Emniyet Müdürlüğü kadrosunda görevli Komiser Kadir Yılmaz ve polis memuru Dursun Aygün ile olayla ilgileri görülen Ahmet Cevat Ağalar, Zekeriya Ayhan, Kadir Taşkın, İbrahim Yavuz, İhsan Çiftçi ve Hasbi Ekinci'nin yakalandığı bildirilmişti. 
     Polis açıklamasında, bu kişilerin sorgulanması sonucu, Ümraniye'de işyeri bulunan Ahmet Cevat Ağalar'ın, Van Bağımsız Milletvekili Mustafa Bayram tarafından gönderildiği iddia edilen heykeli piyasaya sürmek için müşteri beklerken, kendilerini ''mali polis'' olarak tanıtan 3 kişinin, işyerine baskın düzenlediğinin anlaşıldığına yer verilmişti. 
     Komiser Kadir Yılmaz, polis memuru Dursun Aygün ve firarda bulunan emekli bir polis memurundan oluşan bu grupla anlaşmalı olan işyeri sahibi Ahmet Cevat Ağalar'ın ise olay sırasında işyerinden kaçtığının belirlendiği ifade edilen açıklamada, aynı işyerinde bulunan bazı kişileri ve heykeli alarak Sakarya'ya götürdükleri öne sürülen 3 polisin, bu kişileri serbest bırakmalarına rağmen heykeli gasp ettikleri kaydedilmişti. 
     Bu olay üzerine, Van Bağımsız Milletvekili Mustafa Bayram'ın, adamlarını azmettirerek heykeli polise kaptırdığı gerekçesiyle Ahmet Cevat Ağalar'ı kaçırttığı iddia edilen açıklamada, Ağalar'ı bir otele götüren bu kişilerin, başına silah dayayarak zorla 850 bin dolarlık senet imzalattıktan sonra serbest bıraktıklarına yer verilmişti. 
     Açıklamada, olayda adı geçen polisler tarafından gasp edildiği öne sürülen antik heykelin, operasyon kapsamında yakalanan Komiser Kadir Yılmaz'ın gösterdiği yerde yapılan arama sonucu ele geçirildiği kaydedilmişti. 
     Üsküdar Adliyesi'ne sevk edilen bu kişilerden 5'i tutuklanırken, milletvekili dokunulmazlığı olan Mustafa Bayram için de Adalet Bakanlığı aracılığıyla TBMM'ye fezleke gönderilmişti. 
     Polis açıklamasında, Roma dönemine ait, mermerden yapılmış tanrıça heykelinin başının gövdesinden ayrıldığı ve tek kollu olduğu belirtilmişti. Açıklamada ayrıca, paha biçilemeyen, 90 santimetre boyunda ve 150 kilogram ağırlığındaki heykelin, İstanbul Arkeoloji Müzesi'ne teslim edileceği bildirilmişti. 




</TEXT>
</DOC>
