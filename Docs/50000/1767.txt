<DOC>
<DOCNO> 1767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/guncel/gun04a.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner'e 2159 yıl istendi 
</HEADLINE>
<TEXT>

DGM Savcılığı Yurtbank'ın eski sahibi hakkındaki iddianameyi tamamladı. 718 şikayetçi için 2159 yıl hapsi istenen Balkaner, en fazla 36 yıl yatacak 
     SEMRA PELEK İstanbul 

     İstanbul DGM Cumhuriyet Savcılığı, Tasarruf Mevduatı Sigorta Fonu'na devredilen Yurtbank'la ilgili olarak yaklaşık 2.5 aydır yürüttüğü soruşturmayı tamamlayarak, iddianameyi hazırladı. Bankanın eski sahibi Ali Avni Balkaner ve 30 sanığa, şikayetçi 718 müşteki için ayrı ayrı ceza istenebilmesi de gündeme geldi. Buna göre banka sahibi Balkaner hakkında 718 müşteki için üçer yıldan iki bin 154, teşekkül oluşturmak iddiasıyla da beş yıl olmak üzere toplam iki bin 159 yıl hapis istenecek. Ancak Türk Ceza Kanunu TCK bir kişinin en fazla 36 yıl ağır hapisle cezalandırılabileceğini öngörüyor. 
     Yurtbank'la ilgili iddiaları araştıran İstanbul DGM Cumhuriyet savcıları Turan Çolakkadı ve Muzaffer Yalçın, bankanın eski sahibi Balkaner'in de aralarında bulunduğu yedisi tutuklu 30 sanık hakkında yürütülen soruşturmayı tamamladı. 60 sayfalık iddianamenin yazımını bitiren savcılar, sanıkların "bankanın içini boşaltmak amacıyla teşekkül oluşturmak" ve "nitelikli dolandırıcılık yapmak" suçlarından cezalandırılmasını istediler. 
     718 kişinin şikayetçi olarak yer aldığı iddianamede, off -shore hesaplarla Yurtbank tarafından verilen kredilerdeki usulsüzlükler üzerinde de durulduğu kaydedildi. 
     İddianamenin, halen Ankara'da bulunan İstanbul DGM Cumhuriyet Başsavcısı Aykut Cengiz Engin'in imzasına sunulacağı, ardından davanın açılacağı belirtildi. 
     
Cezaevinde gözü bozulduİSMAİL POLAT İstanbul 
     Ali Avni Balkaner, Dr. Lütfi Kırdar Eğitim ve Araştırma Hastanesi'nde muayene oldu. 
     Hastaneye dün saat 15.00 sıralarında sevkedilen Balkaner, önce Salim Alemdar 1. Göz Polikliniği'ne götürüldü. Kirpiklerinde iltihaplanma, yaşlılığa bağlı yakını görememe rahatsızlığı tespit edilen Balkaner'e, ilaç ve artı 2.5 numara gözlük verildi. 
     Balkaner daha sonra Emekli Polikliniği'ne götürüldü. Burada Dahiliye Servisi'nde Dr. İbrahim Erbay tarafından muayenesi yapılan Balkaner'in iki yıl önce kalbindeki rahatsızlık nedeniyle anjiyo olduğunu hatırlatarak, son günlerde çok sık terlediğini, kalbinin sıkıştığını ve kalbinde iki üç saniye süren ağrılar hissettiğini söylediği öğrenildi. 
     


 GÜNCEL 





















</TEXT>
</DOC>
