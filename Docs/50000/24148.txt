<DOC>
<DOCNO> 24148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur18.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethullah Gülen'in savunma tanığı Vatikan temsilcisi... 
</HEADLINE>
<TEXT>

     Türkiye Katolik Cemaatleri Ruhani Reisler Kurulu Genel Sekreteri Georgi Marovistch, Fethullah Gülen hakkında ''Laik devlet yapısını değiştirerek yerine dini kurallara bağlı bir devlet kurmak amacıyla yasadışı örgüt oluşturduğu ve bu amaç doğrultusunda faaliyetlerde bulunduğu'' iddiasıyla Ankara 2 No'lu DGM'de görülen dava kapsamında ''Savunma tanığı'' sıfatıyla İstanbul DGM'de ifade verdi. 
     DGM'ye takım elbiseli olarak gelen Marovistch, daha sonra Ankara 2 No'lu DGM'nin gönderdiği talimat yazısının gereği için İstanbul 1 No'lu DGM'ye çıktı. 
     Savunma tanığı sıfatıyla Türkçe olarak ifade veren Marovistch, Fethullah Gülen'i önce basından tanıdığını, daha sonra da tanıştığını anlattı. 
     Aşırı dincilikten dolayı dünya ve insanlığın ızdırap çektiğini belirten Marovistch, ''Gülen'i bütün dinlere açık bir şahsiyet sahibi olarak tanıdım. Dine dayalı devlet kurma amacıyla yasadışı örgüt kurduğunu duymadım'' dedi. 
     Fethullah Gülen'in söylemlerinden kendisinin ve cemaatinin etkilendiğini kaydeden Marovistch, şöyle dedi 
     'Gülen, 'Kelime-i şahadeti esas alarak herkes etrafındaki insanlara bakış açısını yeniden ayarlamalı. Hatta, Muhammed-ül Resul Allah demeyene bile merhametle bakmalı. Hadislerde anlatıldığına göre Allah'ın engin rahmeti ahirette öyle tecelli edecektir ki, Şeytan bile acaba bundan ben de istifade edebilir miyim diye ümide kapılacaktır. Böyle bir rahmet karşısında cimrilik yapmak bize yakışmaz. Hem bize ne, mülk onun, kul onun' şeklindeki konuşması bizi etkiledi. Müslümanları daha fazla sevmeye başladık.'' 
     Fethullah Gülen'in İstanbul'da diğer dini temsilcilerle görüştüğünü duyduklarında kendisini Papa ile görüştürmek için aracı olduğunu söyleyen Georgi Marovistch, ''Beraber Vatikan'a gittik. Ben aralarında tercümanlık yaptım. Gülen ile ilgili gözlemlerimi ve biraz önce anlattığım söylemimi Papa'ya aktardım. 'İslamiyet budur' dedim'' şeklinde konuştu. 
     Duruşmada hazır bulunan Gülen'in avukatlarından Abdulkadir Aksoy, tanığa ''Papa ile Gülen görüşmesinin amacı neydi '' sorusunun yöneltilmesini istedi. 
     Mahkeme heyeti başkanının soruyu aktardığı Marovistch, ''Gülen, Papa ile dünya müslümanlarının lideri olarak görüşmedi. Dini konularda fikir alışverişinde bulunuldu. Ayrıca, nezaket konuşmaları yapıldı'' dedi. 
     Marovistch, sanık avukatı Aksoy'un ''Gülen, kurmayı düşündüğü iddia edilen dini devlet için zemin mi hazırlıyordu '' şeklindeki sorusunu da, ''Gülen'in dini devlet kurma hazırlığı iddiası konusunda bilgim yoktur'' diye cevaplandırdı. 
     Marovistch, başka bir soru üzerine de, Gülen'i Vatikan'da Türkiye Büyükelçisi Altan Güven'in karşıladığını bildirdi. 
     İfade alma işlemi tamamladıktan sonra DGM'den ayrılırken basın mensuplarının sorularını da yanıtlayan Marovistch, Gülen'i, diyalog insanı olduğunu düşündükleri için Papa ile görüştürdüklerini söyledi. Marovistch, ''Fethullah Gülen, bizi dostluğuna hayran bıraktı'' dedi. 
     Marovistch, Fethullah Gülen ile tanışdıktan sonra islam dinine bakış açılarının değiştiğini de sözlerine ekledi. 
     
     
     







</TEXT>
</DOC>
