<DOC>
<DOCNO> 29100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sondun21.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi, 'Türkiye Raporu'nu yarın tartışacak 
</HEADLINE>
<TEXT>

     Avrupa Konseyi Parlamenterler Meclisi AKPM , yarın yapılacak genel oturumunda, Türkiye üzerinde izleme sürecinin devam etmesini savunan bir raporu tartışarak oylayacak. 
     Avrupa Konseyi'ne yeni üye olan ülkeler için genelde uygulanan izleme sürecinin Türkiye için de uygulanması yönünde iki yıl önce alınan karar, Türkiye'nin sert tepkisine yol açmıştı. 
     İzleme Komitesi'nin tayin ettiği raportörler tarafından hazırlanan raporlarda, ilgili ülkenin Avrupa Konseyi'ne ilişkin taahhüt ve sorumluluklarını yerine getirip getirmediği inceleniyor. 
     Macar Sosyalist Parlamenter Andreas Barsony ve Alman Hristiyan Demokrat parlamenter Benn Zierer tarafından hazırlanan raporda, Türkiye'de insan hakları alanındaki ilerlemelerin yeterli olmadığı belirtiliyor. 
     Raporda, Türkiye'den anayasal reformlar, idam cezası, cezaevleri reformu, ifade özgürlüğü ve örgütlenme hakkı konularında gerekli adımların atılması isteniyor. 
     AKPM raporunda, Türkiye'nin AB'ye tam üyeliği sürecinde hazırladığı Ulusal Program'a da UP atıfta bulunuluyor ve gerçekte buprogramda öngörülen hedeflerin yerine getirilmesinin, Avrupa Konseyi'nin bütün endişelerini karşılayacağı belirtiliyor. 
     Raporda, bununla birlikte UP'deki bazı ifadeler açık olmadığı gerekçesiyle eleştiriliyor ve belirlenen tarihin esnek ve uzun olduğu ileri sürülüyor. 
     Anayasa Mahkemesi tarafından kapatılan Fazilet Partisi'nin durumunun da yarınki toplantıda tartışılması bekleniyor. 






</TEXT>
</DOC>
