<DOC>
<DOCNO> 17428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/dunya/dun01.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Küresel isyan 
</HEADLINE>
<TEXT>

34 Amerika ülkesinin dünyanın en büyük ortak pazarını kurma girişimi Kanada’da küreselleşme karşıtlarını sokağa döktü 
     DIŞ HABERLER SERVİSİ 

     Küba dışındaki 34 Amerika ülkesinin, dünyanın en büyük ortak pazarını kurmak amacıyla Kanada’nın Quebec eyaletinin başkenti Quebec City’de düzenlediği "Amerikan Zirvesi" şiddet olaylarıyla başladı. Polis ve göstericiler arasında çıkan çatışmalar sonucu 5 polis yaralandı, 28 gösterici tutuklandı. 
     İşçi sendikaları, insan hakları örgütleri ve çevreci kuruluşlardan oluşan küreselleşme karşıtı gruplar, zirvenin yapıldığı bina çevresinde ve sokaklarda protesto gösterileri düzenleyerek polisle çatıştı. 
     
Kara Blok sahnede      1999’da Seattle’da yapılan Dünya Ticaret Örgütü toplantısını birbirine katan ABD kökenli "Black Block" Kara Blok adlı anarşist eylemciler Quebec’te de sahneye çıktı. 
     Quebec’teki Kongre Merkezi’nde yapılan 3 günlük zirvenin açılış töreni süresince bina çevresinde toplanan eylemciler, Amerika ülkeleri arasında serbest ticaretin teşvik edilmesini protesto etti. Serbest ticaret bölgesi kurulması halinde Latin Amerika ülkelerinin fakirliğe mahkum olacağını, buna karşılık bu süreçten büyük Amerikan firmalarının astronomik karlar sağlayacağını savunan protestocular, polis barikatlarını ve beton bariyerleri yıktı. 
     
Şişelerle tenekeler uçuştu      Şişe, teneke kutu, taş ve tahta parçalarıyla saldıran göstericileri önlemek için polis göz yaşartıcı gaz kullandı. Yüzlerce öğrenci yürüyüş yaptı. Zirvenin resmi açılışı öncesinde de eylemler yapan göstericiler 6 bin 700 polise meydan okuyarak yaptıkları eylemlerle zirvenin bir saatten fazla geç başlamasına neden oldu. Amerikan McDonalds firması restoran binası önündeki levha ve logolarını sökerek olası bir saldırıya karşı önlem aldı. Bu arada, ABD, Latin Amerika ve Kanada’nın çeşitli kentlerinden gelecek onbinlerce kişinin katılımıyla yeni protesto eylemleri yapılacağı bildirildi. 
     


 DÜNYA 











</TEXT>
</DOC>
