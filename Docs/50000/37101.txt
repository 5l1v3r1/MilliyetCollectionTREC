<DOC>
<DOCNO> 37101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sonspo13.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da gergin antreman... 
</HEADLINE>
<TEXT>

     Birinci Süper Ligi'nde 2. haftada Denizlispor ile yapacağı maçın hazırlıklarını sürdüren Galatasaray'ın bugünkü antrenmanında Vedat ile Bülent Akın tartıştı. 
     Basına kapalı olarak gerçekleştirilen taktik çalışması sırasında birbirleriyle tartışan Vedat ve Bülent Akın'ı teknik direktör Mircea Lucescu uyardı. 
     Vedat'ın, daha sonra, antrenmanın başını kaçırdıkları için çekim izni alan bazı basın mensuplarına karşı sinirli hareketlerde bulunması ise tepkiyle karşılandı. Lucescu, sinirli olduğu gözlenen Vedat'ı soyunma odasına göndererek gerginliği yatıştırırken, basın mensuplarından da tesislerin dışına çıkmalarını istedi. 
     Galatasaray, Denizlispor ile yapacağı maçın hazırlıklarını da bu sabah yaptığı antrenmanla sürdürdü. Florya Metin Oktay Tesisleri'nde, yaklaşık 1.5 saat süren antrenmanda futbolcular, koşu ve ısınma çalışmasının ardından, yarım sahada taktik ağırlıklı çift kale maç yaptılar. Teknik Direktör Lucescu, koşu ve ısınma çalışmasında basın mensuplarına görüntü izni verirken, taktik ağırlıklı çalışmada antrenmanı medyaya kapattı. Sarı-kırmızılıların bugünkü antrenmanına A ve Ümit Milli Takım kampında bulunan futbolcularla, ülkesinin milli takımında yer alan Popescu, sakatlıkları süren Ümit Karan ve Hakan Ünsal katılmazken, dünkü idmanda yer almayan Capone ve Perez de çalışmaya katıldı. Bu arada hafif sakatlıkları bulunan Serkan ile Emrah takımdan ayrı koşu yaptı. 
     Sarı-kırmızılı takım, İtalya Ligi'nde son şampiyon AS Roma ile yarın akşam yapacağı özel maç için yarın sabah Almanya'ya gidecek. Berlin'de AS Roma ile karşılaşacak Galatasaray'da, Brezilyalı futbolcu Mario Jardel'in de Almanya'ya götürülecek kadroda yer alacağı öğrenildi. 
     
     







</TEXT>
</DOC>
