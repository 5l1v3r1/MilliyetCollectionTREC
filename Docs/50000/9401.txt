<DOC>
<DOCNO> 9401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur05.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki operasyonda 50 milyon sahte mark ele geçirildi 
</HEADLINE>
<TEXT>

     İstanbul ve Bolu polisi ile jandarmasının ortaklaşa çalışması sonucu, piyasaya sürülmek üzere İstanbul'daki bir matbaada hazırlanan 50 milyon mark değerinde sahte banknot ele geçirildi. 
     İstanbul Mali Şube Müdürlüğü, İstanbul İl Jandarma Komutanlığı ve Bolu Emniyet Müdürlüğü'nün ortaklaşa yürüttükleri bir çalışma sonucu, piyasaya sahte para sürmek isteyen bir şebeke olduğu belirlendi. Bunun üzerine, İstanbul Mali Şube Müdürlüğü'ne bağlı ekipler, sorumluluk bölgelerinde olduğu için jandarmanın da katılımıyla bir matbaaya operasyon düzenledi. 
     Söz konusu matbaada, piyasaya sürülmek üzere hazırlanmış 50 milyon mark değerinde sahte banknot ile bir miktar sahte dolar ve baskı işlerinde kullanılan malzeme ele geçirildi. Operasyon kapsamında, olayla ilgileri görülen 8 kişi gözlem altına alındı. Ele geçirilen sahte 50 milyon markın, bugüne kadar İstanbul'da ele geçirilen en büyük miktar olduğunu belirten yetkililer, konuyla ilgili geniş açıklamanın daha sonra yapılacağını kaydettiler. 




</TEXT>
</DOC>
