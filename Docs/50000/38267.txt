<DOC>
<DOCNO> 38267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo11.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 10 yıla damgasını vurmak istiyor 
</HEADLINE>
<TEXT>

     Trabzonspor Teknik Direktörü Sadi Tekelioğlu, bordo-mavili takımın kısa dönemi iyi geçirmesi ve takıma birkaç takviye yapılması halinde son 10 yıla damgasını vuracağını söyledi. 
     Tekelioğlu, idman sonrasında yaptığı açıklamada, Trabzonspor'un bu sezonki hedefinin lig şampiyonluğu olduğunu belirterek, ''Genç ve yetenekli bir kadromuz var. İlk yılları başarılı geçirmemiz takıma daha çok güven getirecektir. Beşiktaş, Galatasaray ve Fenerbahçe'nin ekonomik sıkıntıları var. Bizim de var ama yakın bir zamanda bu sorun çözülecek'' diye konuştu. 
     Bordo-mavili takımın 1974-75'li yıllarda başarılı dönemler geçirdiğini de hatırlatan Tekelioğlu, şunları söyledi 
     ''Bu dönemler geride kaldı. Çok güzel anılarla, şampiyonluklarla geride kaldı. Artık geriye dönüş, övünme adına var. Örnek verirsek, Galatasaray UEFA şampiyonu oldu. Şimdi oyuncu satarak ayakta kalıyor. 1974-75'de tüm oyuncular kazanmak için var güçlerini ortaya koyuyordu. O takım 6 defa şampiyon oldu, Başbakanlık, Cumhurbaşkanlığı kupaları aldı. Trabzonspor'a büyüklük ünvanı kazandırmıştı. Hırslı saldırgan, başarıya aç, bir takımdı. Bugünkü takım da öyle. O günkü teknik adamlar başarı için uğraş veriyordu, benim için de bu geçerli. Asıl benzerlik sezon sonu şampiyon olursak, o zaman olacak.'' 
     Kulüp Başkanı Özkan Sümer'in Gaziantepspor galibiyeti sonrası takımı tebrik etmediği biçiminde basında çıkan haberlerle ilgili olarak da Tekelioğlu, ''Başkanla her zamanla görüşüyoruz. Takımla ilgili kendisine sözlü olarak isteklerimizi iletirim. Yapılması gerekeni iletirim. Başkanımız kötü olduğumuz zaman da yanımızda oluyor. İnşallah başarılı olur ve hepberaber seviniriz'' diye konuştu. 
     
     






</TEXT>
</DOC>
