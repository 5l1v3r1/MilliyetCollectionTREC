<DOC>
<DOCNO> 28233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun11.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askeri stratejisini yeniliyor 
</HEADLINE>
<TEXT>

     ABD, soğuk savaştan sonra geçerli olan, aynı anda iki bölgede savaşa karşı hazırlıklı olma politikasını rafa kaldırıyor. 
     ABD Kongresi'ne bilgi veren ABD Savunma Bakanı Donald Rumsfeld, soğuk savaştan sonra Amerikan ordusunu şekillendiren ''iki savaş'' stratejisinin artık işlemediğini ve Pentagon'un alışılmadık, yeni tehditlere karşı hazırlık stratejisi geliştirmekte olduğunu bildirdi. Senato ve Temsilciler Meclisi Silahlı Hizmetler Komitesi'nde konuşan Rumsfeld, artık Amerikan ordusunun karşısındaki en büyük tehditlerin, terörizm, siber terörizm, balistik füzeler ve kitle imha silahları olduğunu vurguladı. ABD Savunma Bakanı, bu tehditlerin, 5 yıl öncesine oranla çok daha fazla arttığını söyledi. 
     ABD'nin bırakmayı planladığı iki savaş stratejisine göre, Amer ikan orduları, örneğin aynı anda hem Körfez bölgesinde Irak'la, hem de Kuzey Kore'yle savaşabilecek kapasiteyi koruyordu. Rumsfeld, ABD'nin oluşturmak istediği füze savunma sistemine karşı, Rusya'nın direncinin kırılması ve iki ülke arasında bu konuda işbirliği sağlanması gerektiğini de kaydetti. Rusya ile ABD arasında 1972 yılında imzalanan Anti-Balistik Füze Antlaşması ABM , ulusal füze savunma sistemi oluşturulmasını, nükleer silahlanmaya hız vereceği düşüncesiyle yasaklamıştı. ABD, artık ABM'in çağdışı kaldığını ve yenilenmesi gerektiğini savunurken, Rusya antlaşmada değişikliğe yanaşmıyor. 







</TEXT>
</DOC>
