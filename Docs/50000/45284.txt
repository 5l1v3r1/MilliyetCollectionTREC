<DOC>
<DOCNO> 45284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sonspo07.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli futbolcular hayal kırıklığına uğradı 
</HEADLINE>
<TEXT>

     FIFA'nın Dünya Kupası Eleme Grubu'nda 7 Ekim Pazar günü Tel Aviv'de yapılması gereken İsrail-Avusturya maçını ertelemesi, İsrailli futbolcuları düş kırıklığına uğrattı. 
     Futbolcular, maça hazır olduklarını ve kendi evlerinde yapacakları bu maçı kazanacaklarını umut ettiklerini belirterek, ertelemenin motivasyonlarını düşüreceği için iyi olmadığını söylediler. 
     İsrail Milli Takımı Teknik Direktörü Richard Möller Nielsen ise FIFA'nın kararını eleştirmediğini belirterek, karar verme mekanizmasının onlara ait olduğunu, belki bilmedikleri bir bilgiye sahip olduklarını bildirdi. 
     İsrail medyası da FIFA Başkanı Joseph Blatter'a çağrıda bulunarak, 2 ülkenin futbol federasyonları başkanlarının gelecek hafta biraraya 
     geleceği bir toplantıda, maç için yeni bir tarih belirlenmesini önerdi. 
     Başkan Blatter, dün Tel Aviv'den Rusya'ya gitmekte olan içinde 78 kişinin bulunduğu uçağın Karadeniz'de düşmesi ve olayın bir terör niteliği taşıması endişeleri üzerine FIFA'nın İsrail-Avusturya maçını erteleme kararı verdiğini açıklamıştı. 
     İspanya'nın grup birincisi olarak finalleri garantilediği 7. gruba ait bu maçı kazanacak ekip, grup 2.si olacak ve Dünya Kupası'na gidebilmek için Türkiye ile 10 ve 14 Kasım tarihlerinde play-off maçları oynayacak. 
     Geçen salı günü 9 Avusturyalı futbolcu, 11 Eylül'de ABD'de meydana gelen terör olayları nedeniyle İsrail'in güvenli bir bölge olmadığını ileri sürerek, bu ükeye gitmek istemediklerini açıklamışlar ve milli takım kampına katılmamışlardı. 
     






</TEXT>
</DOC>
