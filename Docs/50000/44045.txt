<DOC>
<DOCNO> 44045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/siyaset/asiy.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
3 devlet başkanının nabzını yokladı 
</HEADLINE>
<TEXT>
Diplomatik taarruz 
Pakistan, Azerbeycan ve Kırgızistan devlet başkanlarıyla telefonda görüşen Cumhurbaşkanı Sezer terörle mücadelede uluslararası işbirliğinin önemini anlattı 
     ANKARA Milliyet 

     ABD, Afganistan’a saldırı hazırlıklarını hızlandırırken, Cumhurbaşkanı Ahmet Necdet Sezer, terörle mücadelede uluslarası işbirliğinin kuvvetlendirilmesi için diplomatik atak başlattı. 
     Pakistan, Azerbaycan ve Kırgızistan devlet başkanlarıyla telefonda görüşen Sezer, bölgedeki son durumu değerlendirirken, Türkiye’nin terörizmle mücadele konusundaki görüşlerini aktardı. 
     Cumhurbaşkanlığı Dışişleri Başdanımanı ve Özel Kalem Müdürü Tacan İldem, dünkü bilgilendirme toplantısında, Sezer’in temaslarıyla ilgili bilgi verdi. Sezer, son iki gün içinde Azerbaycan Cumhurbaşkanı Haydar Aliyev, Pakistan Cumhurbaşkanı Pervez Müşerref ve Kırgızistan Cumhurbaşkanı Askar Akayev ile telefon görüşmesi yaptı. Sezer, görüşmelerde, Türkiye’nin terörizmle mücadele konusunda uluslararası işbirliğinin önemini vurgulayan görüşlerini aktardı. 
     
     Aliyev’den izin var 
     Aliyev, Sezer ile görüşmesinde, Azerbaycan’ın teröre karşı uluslararası koalisyonun içinde yer alacağını belirtirken, hava sahası ve havaalanlarının kullanılmasına izin vereceklerini söyledi. 
     Sezer, Müşerref’i önceki gün akşam saatlerinde arayarak dost ve kardeş Pakistan’ın zor bir dönemden geçtiğini, Türkiye’nin bu sıkıntılı dönemde dayanışma duygusu içinde Pakistan halkının yanında olduğunu ifade etti. 
     
     Müşerref kararlı 
     Terörizmle mücadele konusunda uluslararası toplumla birlikte hareket etme kararı aldıklarını kaydeden Müşerref ise hava sahasının açılması ve istihbarat işbirliği gibi alanlarda katkıda bulunma kararında olduklarını belirtti. 
     Müşerref, halkının büyük bir çoğunluğunun yönetimin aldığı bu kararı doğru ve Pakistan’ın ulusal çıkarlarına uygun bulduğunu söyledi. 
     Afganistan’daki durumdan ve terörist faaliyetlerden etkilendiklerini belirten Akayev de diğer liderler gibi gerektiğinde Kırgızistan’ın hava sahası ve havaalanlarının kullanıma açılacağını bildirdi. 
     



 SİYASET 












</TEXT>
</DOC>
