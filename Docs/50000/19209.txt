<DOC>
<DOCNO> 19209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sonspo12.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın Brezilyalı futbolcuları takımdan ayrı çalıştı 
</HEADLINE>
<TEXT>

     Galatasaray, Fenerbahçe ile hafta sonunda oynayacağı derbi maçının hazırlıklarını, bugün yaptığı antrenmanla sürdürdü. 
     Teknik Direktör Mircea Lucescu'nun yönetiminde yapılan ve 1.5 saat süren idmanda, sarı-kırmızılı futbolcular tek pas çalışmasının ardından, top kapma ve yarı sahada 3 grup halinde çift kale maç oynadılar. 
     Çift kale maç sonuna doğru galibiyet golünü atan beyaz takım, büyük sevinç yaşayıp, saha ortasında adeta yumak oldu. 
     Futbolcuların oldukça hırslı ve istekli oldukları idmanda Jardel ve Marcio takımdan ayrı çalışırken, sakatlığı süren Capone ise antrenmana katılmayıp, salonda çalışmakla yetindi. 
     Antrenmana taraftarlar alınmazken Lucescu, yarın sabah yapılacak antrenmandan sonra sarı-kırmızılı ekibin kapılarını tüm dünyaya kapatacak. 
     Galatasaray, bu akşam yapacağı antrenmanı da basın ve taraftara kapalı olarak gerçekleştirecek. 






</TEXT>
</DOC>
