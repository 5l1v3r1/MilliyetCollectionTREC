<DOC>
<DOCNO> 44112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/son/sontur27.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "ABD'nin delil olmadan Afganistan'a saldırması hata olur" 
</HEADLINE>
<TEXT>

     Kapatılan Refah Partisi'nin Genel Başkanı Necmettin Erbakan, ABD'nin delil olmadan Afganistan'a saldırmasının hata olacağını ifade ederek, ''Aklı başında devlet adamlarının, ABD'ye 'sinirlenme, barış yoluyla bunları çözelim' çağrısında bulunmaları gerekir'' dedi. 
     Cuma namazını Ümraniye Cevherağa Camii'nde kılan Necmettin Erbakan, ardından ilçe Belediye Başkanı Mehmet Bingöl'ü ziyaret etti. 
     Ziyaret sırasında gazetecilerin sorularını cevaplandıran Erbakan, ''Anayasa değişikliği'' ile ilgili bir soru üzerine, bu değişikliklerin yeterli olmadığını savunarak, ''Bu Anayasa değişikliği çok basit rötuştan ibarettir. Anayasa temel karakterini aynen muhafaza etmektedir. Bu, rötuş içinde atılan adımlar küçük adımlardır'' diye konuştu. 
     Kendisinin 4 yıldır yasaklı olduğunu hatırlatan Erbakan, Diyanet mensuplarına iftar vermek, başbakanlığa bağlı dairelerde mesai saati ile iftar saatini ayarlamakla suçlandığını belirterek, bunların suç olarak nitelendirilmemesi gerektiğini söyledi. 
     Anayasa değişikliğiyle geçmişte yapılan yanlışları değiştirme fırsatı yakalandığını anlatan Erbakan, ''Ancak 'bu yanlış devam etsin' deniyor. Bunun tek açıklaması var Şayet Erbakan, bütün haklarına sahip olursa biz onunla demokratik sahada yarışamayız'' dedi. 
     
     ABD'deki terörist saldırılar 
     ''ABD'nin, Afganistan'a saldırması halinde Türkiye'nin tutumu nasıl olmalıdır '' şeklindeki soru üzerine de Erbakan, şunları söyledi 
     ''Bir gerçeği bahane edip ortada delil yokken asılsız iddialara dayanarak çeşit hareketlere girişmek ayrı bir hata olur. Yapılması gereken soğuk, serinkanlı bir şekilde terörün ortadan kaldırılması için tedbirler almaktır. Aklı başında devlet adamlarının ABD'ye, 'sinirlenme, barış yoluyla bunları çözelim' çağrısında bulunmaları gerekir. İslam aleminin doğal üyesi olan Türkiye'nin, Müslüman ülkelere karşı takınılmış tavırlarda karşı tarafta olması, Pakistan Devlet Başkanı Müşerref'in tutumuna benzer. Millet başka, yöneticiler başka...'' 
     






</TEXT>
</DOC>
