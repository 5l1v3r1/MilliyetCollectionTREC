<DOC>
<DOCNO> 16723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/son/sondun01.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika'da çirkin ticaret...Köle çocuk taşıyan gemi çevrildi 
</HEADLINE>
<TEXT>

     Batı Afrika açıklarında iki haftayı aşkın süredir seyreden ve köle olarak çalıştırılmak üzere toplanan yaklaşık 250 çocuğun bulunduğunun sanıldığı geminin, sabaha karşı Benin'in Kotonu kenti limanına yanaştığı bildirildi. 
     AFP, Nijerya bandıralı geminin, polisler, UNICEF temsilcileri, Benin Kızılhaçı, Yeryüzü İnsanları örgütü yetkilileri ve Benin Ulaştırma Bakanı Atin Sourou ile Benin Sosyal İşler ve Koruma Bakanı Ramatou Babamoussa'nın beklediği rıhtıma yanaştığını belirtti. 
     Gemide bulunan, 23'ü 5 ile 14 yaşında çocuk, kötü durumdaki 147 yolcunun gemiden indiği ve yetkililerin koruması altına alındığı kaydedildi. 
     Yeryüzü İnsanları adlı sivil toplum kuruluşundan Elisabeth Ponce ''Bir köle çocuk ticaretiyle karşı karşıya olup olmadığımızı henüz bilmiyoruz. Bu 23 çocuğu korumaya alacağız ve yarın çocuklarla konuşacağız'' dedi. 
     Gabon ve Kamerun tarafından geri çevrilen gemi gece yarısı Kotonu limanıyla irtibata geçmişti. 
     Gemi, 30 Mart'ta Kotonu limanından hareket ettiğinde, açıklanan yükleme bildirisine göre, içinde yedisi çocuk 139 kişinin bulunduğu belirtilmişti. Ancak liman yetkilileri, gemide yasadışı olarak yolcu bulunabileceğini düşünüyorlar. 




</TEXT>
</DOC>
