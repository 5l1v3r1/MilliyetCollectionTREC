<DOC>
<DOCNO> 9014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sondun15.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Çerçeve Yönetmeliği onaylandı 
</HEADLINE>
<TEXT>

     AB üyesi ülkelerin dışişleri bakanlarından oluşan Genel İşler Konseyi'nin bugün Brüksel'de yapılan aylık olağan toplantısında, Çerçeve Yönetmelik resmen onaylandı. 
     Türkiye'ye ilişkin Katılım Ortaklığı Belgesi'nin KOB hukuki temelini oluşturan ve bir süre önce Avrupa Parlamentosu'ndan geçen Çerçeve Yönetmelik ile ilgili onay, önümüzdeki günlerde Resmi Gazete'de yayımlanarak yürürlük kazanacak. Resmi gazete işleminin tamamlanmasından sonra, 8 Mart'ta yapılacak Çevre Konseyi'nde de, Katılım Ortaklığı Belgesi'nin onaylanması ve bu onayın da birkaç gün içinde resmi gazetede yayımlanması öngörülüyor. 
     AB kanadında bu işlemlerin tamamlanmasından sonra, Mart ayı içinde, Türkiye'nin Ulusal Program'ı Brüksel'e iletmesi bekleniyor. 
     Öte yandan, bugün yapılan AB Konseyi'nin gündeminde Balkanlar ve Ortadoğu gibi konular yer alırken, Türkiye gündem dışı bırakıldı. Dışişleri bakanları, bu akşam Fransa'nın Nice kentinde toplanarak, geçen yıl sonunda onaylayamadıkları zirve bildirisini görüşecekleri gerekçesiyle, Brüksel toplantısının süre ve gündemini kısıtlı tuttuklarını belirttiler. Konsey binasında ayrıca, AB tarım bakanlarının aylık olağan toplantısı yapılıyor ve bina çevresinde tarımcıların düzenlediği protesto gösterileri, Brüksel trafiğinde büyük aksamalara neden oluyor. 




</TEXT>
</DOC>
