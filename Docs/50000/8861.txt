<DOC>
<DOCNO> 8861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sondun05.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un diliyle başı dertte 
</HEADLINE>
<TEXT>

     Konuşmalarında yeni kelimeler üreten, iki kelimeyi birbirine karıştıran ve gramer hatası yapan ABD Başkanı George W. Bush'un ilkokul üçüncü sınıf düzeyindeki dilbilgisi, Başkan'ın eleştirilere hedef olmasına yol açıyor. 
     Beyaz Saray'ı eski Başkan Bill Clinton'dan devraldığı 20 Ocak'tan beri ilk basın toplantısını Perşembe günü yapan Bush, son olarak bu konuşmasında, tekil ve çoğulları karıştırarak basında ve televizyonlardaki komedi programlarında alay konusu oldu. 
     Gazeteler, Bush'un dilbilgisini, ''ilkokul üçüncü sınıf düzeyinde'' sözleriyle yererken, Beyaz Saray çalışanlarına ise Başkan'ı savunmak düşüyor. 
     Bush'un yardımcılığını üstlenen ve Başkan Yardımcısı Dick Cheney'e danışmanlık yapan Beyaz Saray çalışanı Mary Matalin, CNN televizyonunda katıldığı bir programda, ''Amerikan halkı, Başkan'ın dilbilgisini umursamıyor. Halk için önemli olan, Başkan'ın, hayatlarına nasıl bir etkide bulunacağıdır'' dedi. Matalin, medyanın Başkan Bush'un gramerine karşı ''aşırı eleştirel'' yaklaşım göstermesinden de yakındı. 
     Matalin, Başkan'ın gramer hatalarının değil, vergi politikasının konuşulmasının daha yerinde olacağını da savundu. Beyaz Saray sözcüsü Ari Fleischer ise Başkan Bush'un konuşmalarının medyada ''iyi bir espri anlayışıyla'' ele alındığını söyledi. 
     Eğitim konusunu Cumhuriyetçi yönetimin birinci önceliği haline getirdiğini söyleyen Bush, geçen hafta Tennessee'de yaptığı bir konuşmada, ''bir kız ya da erkek çocuğa okumasını öğretirseniz, dilbilgisi testinden geçebilecektir'' you teach a child to read and he or her will be able to pass a literacy test cümlesini İngilizce hatası yaparak söyleyince, NBC televizyonunun popüler komedyeni Jay Leno, Bush'un bu sözlerini, ''günün sözü'' ilan etmişti. Konuşmasıyla iyi bir iletişim kurma ve parlak zekasını gösterme yeteneğine sahip eski Başkan Bill Clinton'ın ardından, Bush'un konuşmadaki eksiklikleriyle çocuklara iyi örnek olmadığı öne sürülüyor. Seçim kampanyası sırasında Demokratlar, Cumhuriyetçi Bush'un dil hatalarını ön plana çıkararak, yeterince zeki olmadığı ve başkanlık işini yürütebilecek kapasiteye sahip olmadığı temasını işlemişlerdi. 




</TEXT>
</DOC>
