<DOC>
<DOCNO> 28922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/soneko22.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin bono ihalesinde bileşik faiz 92.29 oldu 
</HEADLINE>
<TEXT>

     Hazine Müsteşarlığı, Haziran ayının son ihalesinde 4 ay vadeli borçlandı. 
     Hazine'nin bugün düzenlediği 4 aylık 133 gün vadeli bono ihalesine toplam 3 katrilyon 328.3 trilyon liralık teklif gelirken, ihalede nominal 3 katrilyon 306.8 trilyon liralık satış gerçekleşti. İhaledeki net satış miktarı da 2 katrilyon 525.4 trilyon lira olarak gerçekleşti. 
     İhraç tarihi 27 Haziran Çarşamba olarak belirlenen bonoların geri ödemesi 7 Kasım tarihinde yapılacak. Bu arada, bonolar, tek fiyat ihale sistemi ile ihraç edildi. 4 aylık bono ihalesinde bu sistemde gerçekleşen bileşik faiz yüzde 92.29, basit faiz ise yüzde 73.85 oldu. Ayrıca, ihalede kamuya, 950 trilyon liralık net satış gerçekleştirildi. Hazine Müsteşarlığı, bugün yapılacak 4 ay 133 gün vadeli bono ihalesinde, minimum net 2 katrilyon 500 trilyon lira borçlanma öngörüyordu. Tek fiyat ihale sisteminde, yatırımcılar ihaleye katıldıkları fiyat faiz ne olursa olsun, ihalede senet almaya hak kazandıkları takdirde, bu senetleri Hazine'ce ihalede kabul edilen en düşük fiyat en yüksek faiz üzerinden alacak. 
     
     Borçlanma limiti azaltıldı 
     Hazine, Haziran ayı borçlanma programı çerçeveside bu ihalede daha önce 2.9 katrilyon liralık borçlanma öngörürken, takas ihalesi sonrası yaşanan rahatlamayla, minumum net borçlanma tutarını 2.5 katrilyon liraya çekmişti. 
     
     Yarın geri ödeme var 
     Bu arada Hazine'nin yarın, bu ayın en büyük iç borç geri ödemesini gerçekleştirecek. Verilere göre Hazine, 4 katrilyon 650.9 trilyon lira iç borç geri ödemesinde bulunacak. Hazine'nin, Haziran'da, 7 katrilyon 87 trilyon 60.4 milyar lirası ana para, 2 katrilyon 229 trilyon 467.5 milyar lirası da faiz olmak üzere toplam 9 katrilyon 316 trilyon 527.9 milyar lira iç borç geri ödemesi bulunuyor. Haziran ayı ihale programı çerçevesinde en son 19 Haziran Salı günü, 3 ay 98 gün vadeli bono ihalesi düzenlemişti. Bu ihalede nominal 992.3 trilyon lira tutarında teklif kabul edilirken, brüt yıllık faiz yüzde 63.34, brüt bileşik faiz de yüzde 79.47 olmuştu. 







</TEXT>
</DOC>
