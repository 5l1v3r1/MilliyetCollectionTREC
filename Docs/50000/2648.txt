<DOC>
<DOCNO> 2648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur12.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tükürük operasyonu 
</HEADLINE>
<TEXT>

     Erzurum’un alt kademe belediyelerinden Yakutiye Belediyesi zabıta ekipleri, işlek caddelerde yaptıkları denetimlerde, yere tüküren vatandaşları uyardılar. 
     Yakutiye Belediyesi zabıta ekipleri, Cumhuriyet Caddesi başta olmak üzere öteki işlek caddelerde seyyar satıcıların yanı sıra yere tüküren vatandaşları da denetlemeye başladılar. Ekipler, sabah başladıkları denetimlerde, yere tüküren vatandaşları önce çevreye duyarlılık konusunda uyardılar ardından vatandaşların aynı hareketi tekrarlamaları halinde cezai işleme tabi tutulacaklarını belirttiler. 
     Yere tüküren vatandaşlar ise ilk kez böyle bir uygulamayla karşılaştıklarını belirterek, uygulamanın güzel olduğunu ancak alışkanlık nedeniyle yerlere tükürdüklerini söylediler. 
     Aldıkları talimatlar doğrultusunda bir süre vatandaşların uyarılacağını kaydeden zabıta ekipleri, ilerleyen günlerde ise yerlere tükürenlere cezai işlem başlatacaklarını duyurdular. 
     




</TEXT>
</DOC>
