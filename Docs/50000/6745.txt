<DOC>
<DOCNO> 6745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur13.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem, İran yolunda İran'a gözdağı verdi 
</HEADLINE>
<TEXT>

     Dışişleri Bakanı İsmail Cem, ''İran ile yeni bir diyalog süreci başlatmayı düşündüklerini'' söyledi. Cem, İran'ın Türkiye'ye rejim ihraç etmeye çalıştığı iddialarıyla ilgili olarak da, ''Türkiye'ye rejim ihraç etmeye kimsenin gücü yetmez'' dedi. 
     Resmi ziyaret için Tahran'a giderken, uçakta gazetecilerin sorularını yanıtlayan Cem, ziyareti sırasında siyasi ve güvenlik konularının yanı sıra, ekonomik alanda yeni bir adım atma düşüncesinde olduklarını kaydetti. 
     Dışişleri Bakanı Cem, siyasi boyutta İran'da bir yenileşme çabası olduğunu belirterek, iki ülke ilişkilerinin geliştirilmesine ilişkin her türlü gelişmeyi desteklediklerini kaydetti. 
     Dışişleri Bakanı Cem, Tahran'a daha önce verilen Hizbullah dosyasıyla ilgili bir soru üzerine, dosyanın İçişleri Bakanlığı tarafından hazırlandığını hatırlatarak, bu konuların iki ülke arasında daha önce kurulan Yüksek Güvenlik Komitesi'nde ele alınmakta olduğunu kaydetti. 
     İran'ın Türkiye'ye rejim ihraç etmeye çalıştığı yolundaki iddialarla ilgili bir soru üzerine de Cem, ''Türkiye'ye rejim ihraç etmeye kimsenin gücü yetmez'' yanıtını verdi. 
     Cem, İran, Yunanistan ve Ermenistan arasındaki yakınlaşmaya ilişkin bir soru üzerine de, konunun bu ülkelerin kendi dış politikalarını ilgilendirdiğini belirterek, ''Ancak, bize zarar gelirse, bunu zarar getiren ülkeye sorarız'' dedi. Sözde Ermeni soykırımı konusunun İran Meclisi'nce de tanınması konusunda bazı girişimler yapıldığının hatırlatılması üzerine Cem, ''Öyle bir şey olmamasını temenni ederiz'' diye konuştu.Terör örgütü PKK'nın İran'da barınmasına ilişkin bir soruyu da Cem, ''bu konuda iki ülke arasında güvenlik işbirliği çalışmalarının devam ettiği'' şeklinde yanıtladı. 




</TEXT>
</DOC>
