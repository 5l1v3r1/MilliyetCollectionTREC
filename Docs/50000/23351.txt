<DOC>
<DOCNO> 23351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sondun10.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'daki isyan sona erdi 
</HEADLINE>
<TEXT>

     Gürcistan'da dün ayaklanan askerler, eylemlerine son verdi. 
     Savunma Bakan Yardımcısı General Dmitri Lejava, AFP'ye verdiği demeçte, ''isyancıların kışlalarına döndüklerini'' söyledi. General Lejava, ''Olay bitmiştir'' dedi. 
     Rus İnterfax ajansı da, Gürcistan Ulusal Muhafız Birlikleri Komutanı Cemal Şumburidze'ye dayanarak, isyancı askerlerin başkent Tiflis'in 10 kilometre kadar batısındaki üsten yerel saatle 04.00 sularında ayrılmaya başladıklarını bildirdi. Bir tabur asker, dün yapılan bir tatbikat sırasında yaşam koşulları ve ücretlerinin iyileştirilmesi isteğiyle eyleme başlayıp üssü işgal etmişti. Devlet Başkanı Eduard Şevardnadze, dün gece asi askerlerin temsilcileriyle iki saat süren görüşmeden sonra, eylemin yakında biteceğini söylemişti. Şevardnadze'nin bugün bağımsızlık günü dolayısıyla yapacağı konuşmada konuya değinmesi bekleniyor. 







</TEXT>
</DOC>
