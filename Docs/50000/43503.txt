<DOC>
<DOCNO> 43503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/ekonomi/eko03.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BANKASI BİLE VAR 
</HEADLINE>
<TEXT>

The Economist’in araştırmasına göre birçok şirketin yanı sıra Sudan’da Al Shamal Islamic Bank’ın sahibi de olan Bin Ladin, Taliban’ın uyuşturucu ticaretinden de büyük pay alıyor 
     Derleyen EVRİM ERGİN 

     The Economist dergisi Usame bin Ladin’in mali gücünü ve bu gücü nasıl kullandığını gösteren bir dosya hazırladı. 
     Ladin’in para kaynaklarını, ailesinden gelen yüklü miras, kurduğu şirketler, banka, bağışlar ve uyuşturucu geliri olarak sıralayan dergi, bu paraların da uluslararası borsalarda büyütülerek, terörist eylemlerin yanı sıra Müslüman öğrencilere burslar ve İslami kuruluşlara yardım için kullanıldığını yazdı. 
     Riyad’ta 1957’de doğan Usame bin Ladin, Suudi Arabistan’lı inşaat zengini bir ailenin 52 çocuğu arasından 17’ncisi. Babası Mohammed bin Oud Laden 1932 yılında Güney Yemen’den Suudi Arabistan’a göç etti ve saray hanedanının yeniden oluşturulması sürecinde saraya birçok inşaat işi yaptı. 
     
     Transferler bilgisayardan 
     Ladinler, halen krallığın en büyük inşaat grubu durumunda. 10 milyarlarca dolarlık bir servete sahip. En son projeleri arasında Kuala Lumpur Havalimanı’nın genişletilmesi, Kahire’de otoyol projesi ve Medine’de yeni bir cami yapımı da bulunuyor. Ayrıca İtalya’da bir mermer fabrikası ile Iridium şirketinde hisseleri de var. 
     Eski ortaklarından olan ve zimmetine para geçirmek suçundan ABD’ye kaçmak zorunda kalan Jamal al - Fadl’ın verdiği bilgiye göre, Bin Ladin’in askeri, dini ve finansal alanda güçlü bağlantıları var. Ayrıca bunları çok bilinçli idare ediyor. 
     Bin Ladin ve adamlarının genelde parayı bilgisayar yoluyla gizli biçimlerde aktardıklarını ve yasal yolları kullandıkalarını belirten Al - Fadl, bu transferlerde sicili temiz kişilerin kullanıldığını söylüyor. 
     
     Teröriste hile yaptı 
     Los Angeles havaalanını bombalaması için anlaştığı Cezayirli Ahmed Ressam da daha sonra ABD otoriteleri tarafında alınan ifadesinde Bin Ladin’in peşin olarak kendisine 12 bin dolar verdiğini söyledi. Ressam, kendisinin daha fazla para talep etmesi sonucunda da Bin Ladin’in kredi kartı ile ödeme yapacağını söylediğini, ancak sonrasında hile yaparak kendisini kandırdığı iddia etti. 
     
Para kaynakları      Miras 
     Suudi Arabistan'ın en büyük inşaat şirketi olan Ladin Grubu'nun serveti 10 milyarlarca doları buluyor. Ailesinden Usame Bin Ladin'e kalan paranın 300 milyon dolar olduğu iddia ediliyor. Suudi kaynakları ise bu rakamın abartılı olduğunu, ayrıca 1994 yılında Bin Ladin'in vatandaşlığına el konulduğu zaman banka hesaplarını da dondurduklarını bildiriyor. Fakat, sonraki süreçte bu paranın akibetinin bilinmediği kaydediliyor. 
     
     Şirketler 
     CIA ve FBI'ın eski üyelerinin verdikleri bilgilere göre Bin Ladin'in Sudan'da tarım ve inşaat sektöründe faaliyet gösteren birçok şirketi bulunuyor. Bu şirketlerin otoyollar inşaa ettiği biliniyor. 
     
     Sudan'da banka 
     1991 yılında Sudan'da Al Shamal İslamic Bank adıyla Bin Ladin bir banka kurduruyor. Halen faaliyette olan bu bankanın dünyanın birçok ülkesindeki bankalar ile ilişkide bulunduğu kaydediliyor. Ayrıca New York, Cenova, Paris, Londra gibi merkezlerde bu bankaya bağlı enstitüler bulunuyor. 
     
     Bağış topluyor 
     CIA'nın eski üyelerinin verdiği bilgilere göre Bin Ladin dünyanın birçok yerindeki İslami organizasyonlardan yüklü miktarlarda bağış alıyor. Bu bağışlar çok gizli biçimlerde toplanıyor. 
     
     Uyuşturucu 
     Afganistan'da Taliban tarafından haşhaş üretimi yapılıyor. Bin Ladin ise yurtdışı bağlantıları sayesinde dışarıya satılan bu haşhaştan önemli ölçüde pay alıyor. 
     
Parayı borsada büyütüyor      Borsa 
     Para finans piyasalarına ve borsalara aktarılıyor ve buralarda daha da büyütülmeye çalışılıyor. ABD'li bir borsa danışmanın verdiği bilgiye göre Bin Ladin'in ABD'de ve diğer ülkelerde geniş bir iş ağının bulunduğu, adamlarının genelde silah taşıdığı, aralarında çok zeki insanlarında yer aldığı belirtiliyor. 
     
     Burs 
     Bin Ladin'in yurtdışında okuyan müslüman öğrencilere ve islami kurumlara bu kurumlara parayı yönlendirdiği ayrıca kimi okullara bağış yaptığı da kaydediliyor. 
     
     Eylemler 
     Bin Ladin paranın önemli bir bölümünü kamplardaki yandaşlarının eğitimi, barınma giderleri ve silah alımı için kullanıyor. Ayrıca başka organizasyonlarla bağlantı kurarak onlardan alacağı lojistik desteğin finansmanı olarak parayı kullanıyor. 
     



 EKONOMİ 


















</TEXT>
</DOC>
