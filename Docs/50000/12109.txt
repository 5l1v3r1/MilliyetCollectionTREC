<DOC>
<DOCNO> 12109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sonspo04.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Sergen'in bu tutumu sürerse bize fayda sağlamaz" 
</HEADLINE>
<TEXT>

     Trabzonspor Başkan Yardımcısı Ahmet Kul, Beşiktaş maçında aldıkları 3-1'lik yenilgiden dolayı büyük üzüntü duyduklarını söyledi. 
     Ahmet Kul,Beşiktaş maçı öncesi Riva'da yapılan kampın takıma maçta canlılık kazandırdığını gözlediğini belirterek, ''Futbolcularda Beşiktaş maçından önceki maçlara oranla daha çok kazanma isteği vardı'' dedi. 
     Bordo-mavili takımın karşılaşma içerisinde 2-0 yenik duruma düşmesinin ardından baskılı bir oyun ortaya koymaya başladığını da kaydeden Kul, ''Bulduğumuz penaltı golü ile skoru 2-1'e getirdik. Sadi hoca, bence yerinde oyuncu değişiklikleri yaptı ve bu dakikadan sonra takımın ortaya iyi bir futbol koymasıyla daha da ümitlendik. Ancak yakaladığımız gol fırsatlarını değerlendiremedik ve ardında da kalemizde bir gol daha görerek, maçtan yenilgiyle ayrıldık'' diye konuştu. 
     Oktay ve Sergen konusu ile ilgili olarak da Başkan Yardımcısı Kul, şunları söyledi 
     "Oktay ile 2,5 yıllık bir sözleşmemiz var. Genç bir futbolcu ve şu an sakatlığı var ve bu nedenle Beşiktaş maçı kadrosuna alınmadı. Sergen ise kiralık futbolcumuz. Bazı davranışları sıkıntı yaratıyor. İzinsiz olarak İstanbul'a gidiyor. Sergen'in kalitesi tartışılmaz, ancak bu tür tutumları sürerse, takıma yarar sağlayacağını sanmıyorum.'' 
     Gelecek sezonki transfer çalışmalarını şimdiden başlattıklarını ve transferde hata yapmak istemediklerini de kaydeden Kul, sözlerini şöyle tamamladı 
     'Trabzonspor'a kaliteli ve ucuz fiyata futbolcu sağlamak amacındayız. Bu konuda yoğurdu üfleyerek yiyoruz. Başkanımız, futbolcu transferi için çeşitli ülkelere gidiyor. Transferde Şota, Arçil ve Kinkladze'nin isimleri geçiyor. Ancak biz bunlardan şu an sadece Şota ile temas halindeyiz.'' 
     Beşiktaş maçında bordo-mavili takımın taraftarlarının takıma gösterdikleri tepki ile ilgili olarak da Kul, şunları söyledi 
     ''Biz Beşiktaş'ı İstanbul'da 8 yıldır yenemiyoruz. Trabzonspor taraftarını bazı kişiler kendi çıkarları doğrultusunda yönlendiriyorlar. Yönetime geleli 2 ay oldu. Olağan kongrede demek ki önceki yönetimden memnun değildiler ki, bizi göreve getirdiler. Beşiktaş maçındaki tepki, Trabzonspor'a zarar getirir. Kulüpte göreve geldiğimiz günden sonra dönen çek-senet işleri, telefon trafikleri, futbolculara gösterilen tepki, doğal olarak takımı etkiledi.'' 
     Başkan Yardımcısı Ahmet Kul, Trabzonspor'un önündeki ilk 2 yılda hedefinin ligde ilk 3 takım arasına girmek olduğunu söyledi. 
     
     



</TEXT>
</DOC>
