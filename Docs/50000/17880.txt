<DOC>
<DOCNO> 17880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur18.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede karşıt görüşlü öğrenciler arasında gerginlik 
</HEADLINE>
<TEXT>

     İstanbul Üniversitesi İ.Ü Edebiyat Fakültesi'nde karşıt görüşlü öğrenci grupları arasındaki gerginlik, kavgaya dönüşmeden araya giren polis tarafından engellendi. 
     Laleli'deki Edebiyat Fakültesi'nde toplanan sol görüşlü bir grup öğrenci, 21 Nisan 2001 günü 4 arkadaşlarının yaralandığı satırlı saldırıyla ilgili basın açıklaması yapmak istedi. 
     Fakültenin ana giriş kapısına sloganlarla gelmek isteyen grupla, bu sırada yine fakültenin giriş kapısının önünde bekleyen karşıt görüşlü birkaç öğrenci arasında sözlü sataşma başladı. 
     Sataşmanın büyüyerek kavgaya dönüşeceği anda içeri giren Çevik Kuvvet Şube Müdürlüğü'ne bağlı polisler, iki grubun arasında barikat kurdu. Polis barikatına rağmen birbirlerine taş atan gruplar, polis tarafından dağıtılmak istendi. Bu sırada geri çekilen öğrenci grubu, daha sonra çeşitli sloganlar atarak polisin dışarı çıkmasını istedi. Diğer küçük öğrenci grubunun fakülte içine girerek dağılmasıyla, polisler de dışarı çıktı. 
     Bunun üzerine ''Diplomalı işsiz olmayacağız'' ve ''Formasyon hakkımız engellenemez'' şeklinde slogan atan sol görüşlü öğrenciler, ana giriş kapısına geldi. Burada grup adına yapılan basın açıklamasında, formasyon haklarının ellerinden alındığı gerekçesiyle fen-edebiyat fakültelerinde boykot başlatıldığı ve eylemin 3. günü olan 21 Nisan'da 4 arkadaşlarının uğradıkları saldırı sonucu satırlarla yaralandığı kaydedildi. 
     Saldırı olayının boykotun büyümesinin önlenmesi amacıyla provokasyon için yapıldığı öne sürülen açıklamada, buna rağmen eyleme devam edileceği belirtildi. Basın açıklamasının ardından ana giriş kapısından ayrılan grup, fakülte içine girerek dağıldı. 




</TEXT>
</DOC>
