<DOC>
<DOCNO> 1758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/ekonomi/eko07.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK’dan manipülatörlere ceza 
</HEADLINE>
<TEXT>

SPK aralarında İlhami Suaydın ve Abdurrahman Yıldırım’ın bulunduğu 13 oyuncuya sürekli işlem yasağı getirdi 
     EKONOMİ SERVİSİ 

     Sermaye Piyasası Kurulu SPK piyasada büyük işlemleriyle tanınan, aralarında Erciyes Menkul Değerler’in sahibi İlhami Suaydın ve Abdurrahman Yıldırım’ın da bulunduğu 13 spekülatöre İhlas Ev Aletleri hisselerindeki manipülatif hareketleri nedeniyle borsada işlem yapma yasağı getirdi. SPK, hissede gerçekleştirdikleri manipülatif nitelikteki işlemler nedeniyle Abdurrahman Yıldırım, İlhami Suaydın, Can Dilmener, Selen Dilmener, Tülay Yılmaz, İsmail Sarıer, Ömer Parmaksızoğlu, Ahmet Kalyoncuoğlu, Ayhan Potur, Arife Kes, Hamdi Karakaya, Haluk Müftüoğlu ve Aslı Kaşıkçı’ya İMKB ve teşkilanmış diğer piyasalarda sürekli olarak işlem yapma yasağı getirilmesine karar verdi. SPK Başkan Yardımcısı İ. Kubilay Temuçin tarafından yapılan açıklamada şöyle denildi 
     "Adı geçen şahıslar, İMKB’de hiçbir şekilde alım satım işlemlerinde bulunamayacaklardır. İMKB üyeleri tarafından gerçekleştirilecek alım satım işlemlerinden doğan takas yükümlülükleri Takasbank tarafından dikkate alınmayacaktır." 
     
     Seans arasında açıklandı 
     Spekülatörlere getirilen sürekli işlem yasağı cezasının seans arasında açıklanması dikkat çekti. Kurul, daha önce bu tür kararları genellikle cuma akşamı bültende yayınlıyordu. 
     İhlas Ev Aletleri’nde manipülasyon yapıldığı iddiasıyla ilgili olarak SPK 1997 yılında inceleme başlattı. Fakat 23 Nisan 1999 tarihinden önce işlenen suçların af kapsamına girmesi nedeniyle İhlas Ev Aletleri’ne ilişkin manipülasyon olayı da af kapsamında. 
     Ceza olarak af kapsamına giren bir incelemenin, SPK’nın tedbir kapsamına almasının hukuki problem yaratabileceği belirtiliyor. 
     
     Spekülatörlere işlem freni 
     Piyasanın en eski ve en büyük oyuncularından Erciyes Menkul Değerler’in sahibi ve Yönetim Kurulu Başkanı İlhami Suaydın bir dönem o kadar ünlü oldu ki piyasadaki her önemli fiyat hareketi onun ismiyle alındı. Abdurrahman Yıldırım ise, borsa tarihinde bir aracı kurumun batmasında rol oynayan spekülatör olarak tanınıyor. Yıldırım, Emlak Menkul Değerler’den kullandırılan usülsüz kredilerle gündeme gelmişti. Emlak Menkul, Abdurrahman Yıldırım, Abdullah Kavukçu, Nevzat Yıldırım ve Murat Sarıtaş’a toplam 6.1 trilyon liralık usülsüz kredi kullandırmıştı. Bunun üzerine aracı kurum yöneticileri hakkında dava açılmıştı. Ceza alan oyuncular artık İMKB ve teşkilatlanmış diğer organize borsalarda işlem yapamayacaklar. 
     
     


 EKONOMİ 

















</TEXT>
</DOC>
