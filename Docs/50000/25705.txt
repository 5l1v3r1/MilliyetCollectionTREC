<DOC>
<DOCNO> 25705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/spor/spo15.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ringde yılın maçı      PROFESYONEL boksun iki efsane ismi Muhammed Ali ve Joe Frazier’in kızları Laila Ali ve Jacqui Lyde Frazier kozlarını paylaşmak için ringe çıkıyor. 20 ülkeden 300’e yakın basın mensubunun izleyeceği süper randevu ABD’nin New York şehrinde yarın TSİ 04.00’de yapılacak. 
     
Capriati - Clijters finalde      TENİSTE Roland Garros’da tek bayanlarda, Avustralya Açık şampiyonu ABD’li Jennifer Capriati ve Belçikalı Kim Clijters finale yükseldi. Fransa’nın başkenti Paris’teki turnuvanın yarı finalinde, bir numaralı seribaşı İsviçreli Martina Hingis ile karşılaşan 4 numaralı favori Capriati, 6-4 ve 6-3’lük setlerle maçı kazandı. 12 numaralı seribaşı Belçikalı Clijters ise, vatandaşı 14 numaralı seribaşı Justine Henin’i 2-6, 7-5 ve 6-3’lük setlerle geçti. 
     
Okan’da pürüz      BURSASPORLU Okan, Fransa’da dün de Marsilya kulübü yetkilileriyle görüştü, fakat imza atmadı. 4 saat süren görüşmenin ardından genç golcü kendi adına anlaşma sağlanırken, Marsilya kulübünün bonservis ücreti olarak Yeşil - Beyazlı takıma 1 milyon dolar artı iki futbolcu teklifi sunduğu öğrenildi. Bursaspor’un da buna karşılık 3 milyon dolarda ısrarcı olduğu, iki kulüp arasında faks trafiğinin başladığı ifade edildi. 
     
Özberk, Denizli’de      GAZİANTEPSPOR’dan ayrılan Sakıp Özberk, Denizlispor ile anlaşmaya vardı. Yılmaz Vural’la yollarını ayıran Yeşil - Siyahlı yönetim, yerine tecrübeli teknik adamı getirdi. 
     
Merhaba basketbol      FENERBAHÇE’NİN eski basketbolcularından Hakan Artış, bu spora yeni başlayacaklara yönelik yazdığı, "Merhaba Basketbol" adlı kitabın tanıtımını dün yaptı. Artış, Ülker’in desteğiyle hazırladığı kitabı için "25 yıllık birikim" yorumunu yaptı. 
     



 SPOR 






















</TEXT>
</DOC>
