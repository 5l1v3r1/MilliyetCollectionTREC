<DOC>
<DOCNO> 27635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/yasam/yas02.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik İlknur ekmeğe koşarken can verdi 
</HEADLINE>
<TEXT>

Açlık ve sefaletle 3 yaşında tanıştı İlknur. 3 gün boğazından lokma geçmedi. Sıcak bir çorba için teyzesine giderken de bir minibüsün altında kaldı. Kızının ölümünden habersiz olan annesi ise hastanede şöyle sayıklıyordu "Kızım aç. Ne olursunuz ona biraz yemek verin." 
     ALİ TOLUN Bursa DHA 

     Minik İlknur henüz 3 yaşındaydı... Ancak taşın sert, ateşin yakıcı olduğunu bu küçük yaşında öğrendi, öğrenmek 'zorunda kaldı'... Çünkü ailesi açtı ve bu açlık onu ölüme götüren yolu açtı... 
     3 gündür ağzına tek bir lokma koymayan 3 yaşındaki İlknur Doğan, önceki akşam Bursa'da, teyzesinin evine yemek yemeye giderken trafik kazasında can verdi. 
     Aynı kazada yaralanan ancak kızının öldüğünü bilmeyen anne Suzan Doğan, hastanede "Kızım günlerdir aç, n'olur ona ekmek verin" diyordu... 
     
     Baba para göndermeyince 
     Suzan ile Şahverdi Doğan genç yaşta evlenmişti. Şahverdi o dönemde çalışıyor, iki kişilik aile gül gibi geçiniyordu. Kısa süre sonra bir kızları oldu bebeğin nur saçan yüzüne bakıp İlknur adını koydular. 
     Ancak bir süre sonra parasızlık gelip kapıya dayandı. Şahverdi Doğan işsizdi çalışmak için kalkıp Zonguldak'a gitti. 
     Ancak Bursa'daki ailesine para gönderemedi. 24 yaşındaki karısı Suzan Doğan ise kızı İlknur ile birlikte bir başına çaresiz, komşularının yardımıyla geçinmeye başladı. 
     Önceki akşam, aç geçen günlerden birinin sonuydu... 3 gündür kızının ağzına bir lokma ekmek koyamayan anne Suzan, İlknur'un karnını doyurmak için Ertuğrulgazi'de oturan ablası Selma Barış'ın yanına gitmek istedi. 
     Yıldırım'a bağlı Karapınar mahallesindeki evinin önünden otobüse bindi. Ancak otobüsten indikten sonra kızıyla birlikte caddeden karşıya geçen Suzan Doğan ve kızına, Muhammet Salih Kişioğlu'nun 20 kullandığı minibüs çarptı. 
     
     Sözleri ağlattı 
     Kazada küçük İlknur ağır yaralandı ve hastaneye kaldırılırken yolda can verdi. 
     Anne Suzan ise Yüksek İhtisas Hastanesi'nde tedavi altına alındı. Ancak kızının bu feci kazada can verdiğini bilmiyordu Suzan Doğan. O kızını sordukça çevredekiler gözyaşlarına boğuldu. 
     Sık sık çocuğunun sağlık durumunu soran anne Suzan sürekli şöyle diyordu "N'olur, İlknur'uma yemek verin. Günlerdir aç yavrum. Ablama karnımızı doyurmak için gidiyorduk, olmadı." 
     



 YAŞAM 



























</TEXT>
</DOC>
