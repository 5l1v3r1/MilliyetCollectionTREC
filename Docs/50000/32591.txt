<DOC>
<DOCNO> 32591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/guncel/gun02.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TELE-KAZIK 
</HEADLINE>
<TEXT>

Türk Telekom, ekim ayından itibaren göndereceği detaylı faturalardan her sayfa için 10 kontör tutarında yaklaşık 428 bin lira ek ücret alacak 
     ESRA KURT İstanbul 

     Türk Telekom, yeni başlatacağı uygulama ile telefon abonelerine ekim ayından itibaren göndereceği detaylı faturalardan her sayfa için 10 kontör tutarında ek ücret alacak. 20 milyon abonesi olan Telekom, her aboneye bir sayfalık detaylı fatura gönderdiği takdirde her ay 8.5 trilyon lira ek kaynak elde edecek. 
     Yetkililer, detaylı telefon bilgilerinin kendisine gönderilmemesini isteyen abonelerin, 1 Eylül’e kadar, telefonunun bulunduğu Telekom Müdürlüğü’ne yazılı olarak başvuruda bulunması ya da 444 1 444 numaralı telefonu araması gerektiğini belirtti. Detay ücreti olarak, her ay sayfa başına 10 kontör 428 bin lira karşılığı ücret faturaya yansıtılacak. Bu da tek sayfalık bildirimde Telekom’a 8 trilyon 560 milyar lira kazandıracak. 
     
     Kontöre her ay zam 
     Türk Telekom Marmara Bölge Müdürü Oğuz Özelmas, Türkiye çapında yaklaşık 20 milyonu bulan abone sayısının, 2001 yılı sonu itibariyle, 21 milyona çıkarılmasının hedeflendiğini belirtti. Bir kontör ücretinin, şu anda 42 bin 800 lira olduğunu, ancak her ay yüzde 5 zam geldiğini hatırlatan Özelmas, Türk Telekom’un 20 milyon abonesi, her ay 1 sayfa detay bilgi aldığında, bunun yaklaşık 10 trilyon lira gelir getireceğini söyledi. Özelmas, detaylı bilgilerin içinde cep telefonu ve şehirlerarası görüşme bigilerinin yer aldığını belirtti. 
     
     "Keyfi uygulama" 
     Tüketiciyi Koruma Derneği Genel Başkanı Mehmet Sevim, Telekom’un, asli görevi için ücret talep etmesinin keyfi bir uygulama olduğunu söyledi. Sevim, "Tek taraflı kararlar alıp, bunu deklare ediyor. Sonuçta, faturalarda detaylı bilgi vermek Türk Telekom’un görevi zaten" dedi. 
     



 GÜNCEL 


















</TEXT>
</DOC>
