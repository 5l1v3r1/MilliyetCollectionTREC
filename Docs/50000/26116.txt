<DOC>
<DOCNO> 26116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur10.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Evrim halkasının önemli bir halkası Anadolu'da bulundu 
</HEADLINE>
<TEXT>

     Çankırı'nın Çorakyerler yöresinde, evrim zincirinin aydınlatılması için çok önemli olduğu belirtilen bir erkek hominoid insansı fosili bulundu. 
     7-8 milyon yıllık olduğu tahmin edilen fosilin, Etiyopya'da bulunan 4.4 milyon yıllık fosil ile Anadolu'da bulunan 9.9 milyon yıllık insansı fosili arasındaki eksik halkayı tamamlaması bekleniyor. 
     Ankara Üniversitesi A.Ü Dil ve Tarih Coğrafya Fakültesi Antropoloji Bölümü öğretim üyesi Doç. Dr. Ayla Sevim, 23. Uluslararası Kazı, Araştırma ve Arkeometri Sempozyumu'nda sunduğu ''Anadolu'dan Yeni Bir Hominoid'' konulu bildirisinde, Çorakyerler'de bulunan hominoidle ilgili bilgi verdi. 
     Çorakyerlerde bulunan fosilin, goril büyüklüğünde bir erkek hominoide ait olduğunu anlatan Doç. Dr. Sevim, diş yapılarının diğer hominoidlerle benzerlik gösterdiğini söyledi. Doç. Dr. Sevim, buluntunun antropoloji dünyası açısından çok önemli olduğuna işaret ederek, ''Bu hominoid, insanımsılarla kuyruksuz maymunlar arasında bir halkayı oluşturacak'' dedi. 
     Etiyopya'da 4.4 milyon yıllık, Anadolu'da ise 9.9 milyon yıllık bir hominoid fosili bulunduğunu hatırlatan Doç. Dr. Sevim, evrim zincirinin ne yöne doğru dallandığını anlamak için fosillerin çok önemli olduğuna dikkati çekerek, şunları kaydetti 
     ''Bu hominoidin yaklaşık 7-8 milyon yıl öncesine ait olduğunu tahmin ediyoruz. Anadolu'da şimdiye kadar bilinen en eski fosil olan 9.9 milyon yıllık hominoidle bizim buluntumuz arasında, yaklaşık 2 milyon yıllık bir zaman aralığı var. Bu da bize, evrim ağacındaki eksik halkalarından birisi olabileceğini gösteriyor. Afrika'daki bilinen en eski hominidlerle, Asya, Afrika ve Anadolu'da bilinen en eski hominoidler arasında bir halka olabilir. Ancak bilimsel ve teknik bazı çalışmalar tamamlandıktan sonra, asıl tarihlendirmeyi yapabileceğiz.'' 
     Doç. Dr. Ayla Sevim, bu buluntunun, Afrika hominoidleri ile Asya hominoidleri arasındaki evrimsel ilişkinin ortaya çıkarılması için de önemli bir malzeme olduğunu vurguladı. 







</TEXT>
</DOC>
