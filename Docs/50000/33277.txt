<DOC>
<DOCNO> 33277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/guncel/gun08.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’in sözleri tartışma yarattı 
</HEADLINE>
<TEXT>
Bozuk düzen çevreleri İstanbul’da mı 
ÇAPRAZ ATEŞ 
     ASLI ÖKTENER 

     Başbakan Bülent Ecevit’in, Türkiye’de bozuk düzenden çıkar sağlayan çevrelerin İstanbul’da yoğunlaştığı sözleri tartışma yarattı. İşte yorumlar 
     
     Mehmet Yıldırım İstanbul Ticaret Odası - İTO Başkanı 
Katılmak mümkün değil      Bu sözlerine kesinlikle katılmak mümkün değil. Siz bozuk zemin oluşturursanız bundan herkes yararlanır. Biz de İstanbul olarak bütün fırsatların Ankara’dan siyasilerce dağıtıldığı kanaatindeyiz. İstanbul’da çıkarcı çevreler diye itham etmesini sayın Başbakan’ın acizliği diye görürüm. Bir Başbakan’ın bu sözleri söylemesi doğru değil. Eğer öyle bozuk fırsatçı kesimler varsa saptanmalı ve ortaya belgelerle koyulmalı. Ankara, İstanbul diye ayırmak doğru değildir. 
     
     Mehmet Ali Şahin FP İstanbul Milletvekili 
Delil olmadan suçlanamaz      Dört yılı aşkın bir süredir işbaşında bulunan bir Başbakan’ın eğer Türkiye’de bozuk düzen varsa düzeltmek görevidir. Sorumluluk mevkiinde olan kişilerin şikayet etmeye hakkı yoktur. Onların sorunları çözme görevi vardır. Bu sözleri muhalefet söyleyebilir. Başbakan İstanbul’da yoğunlaşmış diyorsa elinde mutlaka birtakım yasal belgelerin olması lazım. Hiç kimse bir delil olmadan suçlanamaz. Koskoca İstanbul kenti de elde delil olmadan suçluymuş gibi ilan edilemez. 
     
     Nazif Okumuş MHP İstanbul Milletvekili 
Ankara’ya da bakmak lazım      Sözlerini ekonomik anlamda dikkate alırım ama siyasi ve bürokratik anlamda tartışılır. İstanbul kültürel ve tarihi zenginliğinin getirisini dünyada önemli bir ekonomik merkez olarak yansıtmıştır. Birtakım yapay negatif spekülasyon ve manipülasyonlar ekonomik anlamda tabi ki istanbul’da ağırlıklı olarak kendisini hissettirir. Ancak unutulmamalı ki siyasi ve politik spekülasyon ve manipülasyonların merkezi de Ankara’dır. 
     
     Ziya Aktaş DSP İstanbul Milletvekili 
Ecevit’e katılıyorum      İstanbul’da belirli çevrelerin daha yoğunlaştığı konusunda Ecevit’in sözlerine katılmamak mümkün değil. Özellikle rantiyeci denilen kesimin İstanbul’da olması bu görüşü haklı çıkarıyor. Ecevit’in söylediklerinden "Ankara’da sorun yok" yorumunu çıkarmıyorum. Rantiyeci kesim pek yok diye algılıyorum ve katılıyorum. Bunu ne zaman ve neden dediğine bakmak lazım. Krizleri yapay olarak belirli çıkar çevrelerinin amaçlı olarak yaptıklarını düşünüyorum. Başbakan böyle bir ifade kullandıysa bu şekilde değerlendirmek gerekir. Bu tür sorunların çözümlenebilmesi için yolsuzlukların önlenmesi lazım. Hukuk devletinin kurallarını yerli yerine oturtursak sorunları en aza indirgeriz. İstanbul gerçekten güçlü. Bu gücün her zaman en iyi bir şekilde kullanıldığına katılmıyorum. Bazı çevrelerin çıkarına yöneldiğini düşünüyorum. 
     
     Ahmet Çakar MHP İstanbul Milletvekili 
Tespit doğru      Bu bir tespit. Sistemin çarpıklığından istifade eden insanların İstanbul ya da Ankara’da yoğunlaşması çok önemli değil. Önemli olan sistemin zaaflarından istifade ederek kendisine haksız kazanç sağlayanlar. Bunların olmaması lazım. Ancak İstanbul büyük bir ticaret ve sanayi merkezi, nüfus fazla o bakımdan haksız kazanç sağlayanların burada yuvalanmasını tabii karşılamak lazım. Saklanmak, gizlenmek daha kolay. Bu bakımdan tespit doğru. Çok büyük bir şehir. Bir vilayet değil 5 - 10 vilayet çıkar. Mevcut yapısı itibarı ile denetimi zor. Mevcut idari yapı ve eleman kadrosu ile yeterli denetim yapılamaz. Bakanlar Kurulu kararı ile İstanbul Avrupa ve Asya yakası olarak iki şehre bölünebilir. O zaman denetim daha iyi yapılır. Yolsuzluğu engelleme açısından daha başarılı olur. Ankara ise başkent olması nedeniyle denetim ve kontrol daha fazladır. Nerede yoğunlaşırsa yoğunlaşsın devletin ve toplumun sırtından haksaz kazanç elde edenleri tamamına milet olarak karşı olmak durumundayız. 
     



 GÜNCEL 













</TEXT>
</DOC>
