<DOC>
<DOCNO> 20409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/dunya/adun.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı’dan Rum rüşveti 
</HEADLINE>
<TEXT>

Atina’da yayınlanan Etnos gazetesi, AB, NATO ve ABD’nin, Ankara’nın Rum kesiminin AB’ye üyeliğine itiraz etmemesi için Türkiye’ye ekonomik destek ve AGSK’da söz hakkı verilmesi üzerinde çalıştığını öne sürdü 
     YORGO KIRBAKİ Atina 

     ABD, NATO ve Avrupa Birliği’nin AB , Kıbrıs Rum Kesimi’nin en geç 2004 yılında AB üyesi olmasına Türkiye’yi ikna etmeyi amaçlayan bir formül peşinde oldukları ileri sürüldü. 
     Yunanistan’da yayınlanan Etnos gazetesinin haberine göre, ABD, NATO ve AB, Kıbrıs Türk tarafının tutumu ne olursa olsun, Rumların mutlaka AB üyesi olmasını hedeflemiş bulunuyorlar. Haberde bu üçlünün, Rumların AB üyeliğine KKTC Cumhurbaşkanı Rauf Denktaş’ınkinden tepkiden çok, Türkiye’nin göstereceği tepki üzerinde kafa yorduğu vurgulandı. 
     
Hem baskı, hem ödül      Batı başkentlerinde, bu dönemde ekonomik darboğazda olan Türkiye’ye bazı kolaylıklar sağlanması ve müttefik ülkelerin de baskısıyla, Ankara’nın Rumların üyeliğine göstereceği tepkinin yatıştırılabileceği görüşünün ağırlık kazandığı iddia edildi. 
     Etnos, Brüksel’deki kaynaklarına dayandırarak verdiği haberde, genişlemeden sorumlu AB Komiseri Günther Verheugen’in geçtiğimiz günlerde Ankara’daki gayrıresmi temaslarında Rumların AB üyeliğini gündeme getirdiğini, Başbakan Kostas Simitis’in de Berlin’deki temaslarında aynı konunun üzerinde durulduğunu belirttiler. 
     Gazete, 13 Haziran’da Brüksel’de yapılacak ve Simitis ile Bülent Ecevit’ten başka George Bush’un da katılacağı NATO Zirvesi’nin "bu operasyonun dönüm noktası" olacağını yazdı. 
     Etnos’a göre, ABD, NATO ve AB, Türkiye’ye "Kıbrıs Rum Kesimi’nin AB üyeliğine itirazlarını geri çekmesine karşılık Avrupa Birliği ile ilişkilerinin geliştirilmesini ve AB üyesi olmamasına rağmen, "Avrupa Güvenlik ve Savunma Kimliği"nin AGSK karar mekanizmasında yer almasına izin verilmesini" öneriyor. 
     
General gelmiyor ATİNA Milliyet 
     Yunan Deniz Kuvvetleri Komutanı Koramiral Yorgos Teodorulakos'un 14 Mayıs'ta Aksaz'da yapılacak bir devir - tesilm törenine katılımı Rodos'a takıldı. 
     Teodorulakos'un askeri bir helikopterle Rodos Adası üzerinden Türkiye'ye geçmek istemesi üzerine Ankara, adanın silahlardan arındırılmış bir bölge olduğu gerekçesiyle talebi geri çevirdi. Bu gelişme üzerine Yunan Savunma Bakanı Akis Çohacopulos da, Teodorulakos'un Türkiye ziyaretinin iptal edildiğini duyurdu. 
     Açıklamasında, Türkiye'nin bu tavrıyla Yunanistan'ın "Ege'de müzakere edilecek hiçbir şey bulunmadığı" şeklindeki tezlerini güçlendirmesi için fırsat tanıdığını iddia eden Çohacopulos, bu konunun Ankara'nın Atina ile olan işbirliğinin yanı sıra Ege'deki diğer müttefik ülkelerle olan işbirliğinde de sorun yarattığını öne sürdü ve bu konuda NATO'ya bilgi vereceğini söyledi. 
     
Darbeci Sampson öldü DIŞ HABERLER SERVİSİ 
     Kıbrıs'taki 1974 darbesinin lideri EOKA'cı Nikos Sampson'ın Lefkoşa'da kanser tedavisi gördüğü özel bir klinikte dün akşam 66 yaşında öldüğü açıklandı. 
     Eşi Vera, klinik önünde gazetecilere, çok zor anlar yaşadığını, ancak bunun yaşamındaki en kötü an olduğunu söyledi. Sampson'un cenaze töreninin cumartesi yapılması bekleniyor. 
     Yunanistan'da 1967'de yönetimi ele geçiren Albaylar Cuntası'nın desteğiyle Makarios'a karşı 15 Temmuz 1974'te Kıbrıs'ta darbe yapan Sampson, sözde cumhurbaşkanı ilan edildi. Sampson, adada Türklere karşı saldırı eylemlerinin artmasında öncülük etti. Olaylar had safhaya ulaşınca Türkiye, uluslararası anlaşmalardan doğan garantörlük haklarını kullanarak, Kıbrıs Türklerinin can ve mal güvenliğini korumak amacıyla 20 Temmuz 1974'te Barış Harekatı'nı gerçekleştirdi. 
     



 DÜNYA 











</TEXT>
</DOC>
