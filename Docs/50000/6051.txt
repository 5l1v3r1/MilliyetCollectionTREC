<DOC>
<DOCNO> 6051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/yfbgok.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya ve k bus 
</HEADLINE>
<TEXT>

     Kritik Attila Gökçe 

     Kupa yarı finali ezeli rakipler için unutulmaz gerçeklerle yaşandı. 
     Fenerbahçe, yıllardır hayal ettiği rüya gibi gollerle Galatasaray önünde inanılmaz bir zafere doğru koşarken, yediği beklenmedik iki golle kabusların içine düştü, kan ter içinde kaldı, paniğe uğradı. Galatasaray, kabustan rüyaya dönen takımdı. 
     Bu maç yaşanmadıkça anlatılmaz. Yıllar geçse de unutulmaz. 
     İki takımın teknik direktörü de maça kişiliklerini taşıdılar. 
     Lucescu, yıldızının bir türlü barışmadığı Fatih’i kenarda bekletip savunmanın sağına Capone’yi yerleştirirken, Arif’i de yedek tutarak Fenerbahçe’nin bir türlü dengesini bulamayan savunmasına beklediği rahatlığı vermişti. 
     Galatasaray, Emre’nin golüyle öne geçtiğinde Fenerbahçe, hiç oralı olmadı. Korkmadı, şaşırmadı... Çünkü elinde bir Revivo kartı vardı. İsrailli, Capone’nin hatalarından yararlanarak soldan tilki gibi daldı, nefis ortalar yaptı. Ogün’e, Serhat’a ve Johnson’a harika goller attırdı. 
     3 - 1’i bulmuştu Mustafa Denizli... Rahatlamıştı, neşelenmişti... 
     Bu ortam içinde yedekte beklettiği Balic’e de sinirlenmeme eğitimi veriyordu. Artık onu hiç düşünmüyordu. 4 - 2 öne geçtikten sonra Revivo ile Rapajic’i, sakatlık geçiren Serhat’la Ali Güneş’i değiştirdi. Sonra Yusuf’un yerine Uche’yi aldı. Bir ilke uğruna Balic kenarda kaldı. 
     İşte o sırada olanlar oldu. Jardel’in adama çarpıp Rüştü’yü yanıltan topu ağları buldu. Sonra Abdullah’ın, inanılmaz bir panikle ceza alanı içinde Ümit’i omuzundan çekmesiyle doğan penaltı maça 4 - 4’lük rüya ve kabus dengesini getirdi. Galatasaray, rüyasında göremeyeceği gerçeklerle beraberdi. Fenerbahçe de bir daha aklına bile getirmek istemeyeceği bir kabus yaşıyordu. 
     Taffarel’in, Ali Güneş’i düşürmesi penaltı Metin Tokat kırmızı kart nerede . Takımın penaltıcısı Lazetic’in yaptığı da kocaman bir halt’tı. O penaltıyı dışarı atmak, Fenerbahçe’yi Kupa’nın dışına taşımak... gibi bir şeydi. 
     Bu Kupa finaline giden yolu dünkü yanlışların kahramanı iki kalecinin eline bırakmak, iki takım için de çok büyük talihsizlikti. 
     Penaltılar başladığında Galatasaraylılar coşkulu, Fenerbahçeliler kuşkuluydu. 
     Ama kuşku, coşkuya dönüştü. Galatasaray, uzun zamandır unuttuğu kaybetmenin ne olduğunu gördü. Yine de Fenerbahçeliler’e tebrikler... Çünkü ölüp ölüp, dirildiler. Keşke İslam ağabey de öyle yapabilseydi... 
     


 SPOR 
































</TEXT>
</DOC>
