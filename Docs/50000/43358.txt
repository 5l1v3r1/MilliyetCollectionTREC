<DOC>
<DOCNO> 43358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/spor/ygokce.html </URL>
<DATE> 2001/09/21/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Küsüyorum, haberin olsun 
</HEADLINE>
<TEXT>

Tekirdağspor başarısızlık bağlamında gayet istikrarlı. Geçen hafta İstanbul’da Bakırköyspor’a 1 - 0 yenildiler. Bunun üzüntüsü haftalık, gelir geçer 
     Futbolda Trakya takımlarının tümünü kapsayan genel başarısızlığın son örneğini Tekirdağspor oluşturuyor. Trakya’da insanlar ülkenin öteki bölgelerine oranla biraz daha rahat ve düzenlerini kurmuş durumda. O nedenle istikrarlı ama heyecansız bir yaşam sürüyorlar. 
     Tekirdağspor da başarısızlık bağlamında gayet istikrarlı. Geçen hafta İstanbul’da Bakırköyspor’a 1 - 0 yenildiler. Bunun üzüntüsü haftalık, gelir geçer... Ancak Belediye Başkanı Osman Tabak’ın bir sözü var ki, oldukça üzücü. Sevgili başkan, aynı zamanda Tekirdağspor kulübü başkanı olarak da konuşuyor 
     "Bu yıl hayırlısıyla küme düşeriz. Çünkü halkın ilgisi, Tekirdağlıların katkısı ve desteği olmadan belediye olanaklarıyla daha fazlasını yapamayız. 600 milyarlık bütçe de futbolda bir kulübün başarısı için asla yeterli değildir." 
     
     Başkan kaygılı 
     Başkanın gelecekle ilgili kaygıları çok ürkütücü. Doğrudan, "Gelecek yıllarda kapanırız" demekten kendini alamıyor. Şimdi böyle bir ortamda Teknik Direktör Ali Çağlar ne yapsın Kurslarda edindiği bilgileri hangi felsefe ile yoğurup futbolcularına aktarsın 
     Tekirdağ’da bir yerel televizyon kanalı var. Kanal 59’un spor programları yapan haber müdürü Selcan Taşcı çok öfkeli. Tekirdağspor’un başarısızlığını kadrodaki futbolcuların ya da teknik direktörün kusuru olarak yorumlamıyor "Bu doğrudan doğruya bir yönetim başarısızlığı. Her yıl kararlar ve ilkeler değişiyor, kadro devamlılığı bozuluyor. Gençlerbirliği’nden İlhan Cavcav’ın gönderdiği futbolcular da merak konusu. Bu işten kim karlı çıkacak bilemiyorum. Sanırım Sayın Cavcav daha memnun olacak. Bu işte samimiyet göremiyorum" diyor. 
     Tekirdağ’ın kısa bir süre önce hakemi stada sokmadığı için görevden alınan bir il müdürü vardı hatırlayacaksınız. Muammer Merev, o skandaldan sonra ilden ayrılmıştı. Şimdi politik rüzgarlarla Tekirdağ Liman Başkanlığı’na atanmış. Gemileri limana sokup sokmayacağını bilemem ama, Tekirdağ’da politikanın kötü rüzgarlar estirdiğine dair çok söylenti var. Çevre Bakanı Fevzi Aytekin’den bile yakınan hemşehrilerine rastladım. 
     Yeni il müdürü Serdar Semiz, hemen her dalda etkinlikleri iki misline çıkarmış. Ama deryanın kıyısındaki Tekirdağ ilinde bölgenin bir yüzme havuzu bile yok. 
     Alın size bir başka Trakya çelişkisi.. 
     
     



 SPOR 




























</TEXT>
</DOC>
