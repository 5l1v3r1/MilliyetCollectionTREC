<DOC>
<DOCNO> 23724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo19.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Tekelioğlu ile yeniden anlaştı 
</HEADLINE>
<TEXT>

     Trabzonspor, teknik direktör Tekelioğlu ile gelecek sezon için yeniden anlaştı. 
     Bordo-mavili takımın teknik direktörü Tekelioğlu, kulüp başkanı Özkan Sümer ile bir görüşme yaptı. Tekelioğlu, görüşme sonrasında yaptığı açıklamada, bordo-mavili kulüp ile prensipte anlaştığını ve 31 Mayıs'tan sonra resmi sözleşmeye imza atacağını söyledi. 
     Tekelioğlu, Trabzonspor'un gelecek sezon için güçlü bir kadro kurmayı amaçladığını belirterek, ''Hedefimiz şampiyonluk olacak. Sezon sonuna kadar şampiyonluk yarışında hiçbir kopma yaşamak istemiyoruz. Geçmişten dersler çıkarıp ve hatalarımızı ortadan kaldırarak, şampiyonluğun en güçlü adaylarıdan biri olacağız'' dedi. 
     UEFA Intertoto Kupası'na kesinlikle katılmayı düşünmediklerini de ifade eden Tekelioğlu, bu kupanın erken bir tarihte başlaması nedeniyle böyle bir karar aldıklarını ifade etti. 
     
     Kamp Almanya'da 
     Trabzonspor'un bu sezon yurt içinde kamp yapmayacağını da kaydeden Tekelioğlu, şöyle devam etti 
     ''25 Haziran'da takım toplanacak ve 27 Haziran'da Almanya'da kampa gireceğiz. 23 Temmuz'da sona erecek kamp, 2 aşamalı olacak. Yurtiçindeki kamp yerlerinde rahat bir ortam bulacağımızı tahmin etmiyoruz. Daha rahat bir kamp için yurt dışını tercih ettik.'' 
     
     'Başarısız bir sezon' 
     Teknik Direktör Tekelioğlu bu sezon başarısız bir sezon geçirdiklerini söyledi. 
     Tekelioğlu, Trabzonspor'da çok sıkıntılı ve karışık bir dönemde görev aldığını belirterek, ''Sezon ortasında göreve geldiğim bu dönemde ilk olarak başarısız sonuçlar aldık ancak daha sonra takım toparlandı. Takım olarak Trabzonspor'a yakışmayacak sonuçlar aldık. Fenerbahçe'ye 5-2 yenildik, Adanaspor maçında 3-0 geriye düştük, benim döneminde de Siirt Jet-Pa Spor, İstanbulspor, Yimpaş Yozgatspor ve Galatasaray maçlarında kötü sonuçlar aldık'' diye konuştu. 






</TEXT>
</DOC>
