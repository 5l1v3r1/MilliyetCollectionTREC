<DOC>
<DOCNO> 11092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/guncel/gun08.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şap öldürür mü 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     İngiltere’den Avrupa’ya yayılan, binlerce hayvanın yakılarak yok edilmesine neden olan şap hastalığının insana bulaşıp bulaşmadığı konusu uzmanları ikiye böldü. Bazı uzmanlar hastalığın insanları ölüme kadar götürebileceğini savunurken, diğerleri insan sağlığına zararı olmadığını savundu. 
     
     Prof Dr. Bülent Nazlı 
Ölüme kadar götürür 
     İstanbul Üniversitesi Veteriner Fakültesi Öğretim Üyesi Prof. Dr. Bülent Nazlı İnsanlara geçmeyeceğini düşünmek, veterinerlik mesleğine ihanettir. Şap hayvanlarda çok kısa sürede yayılarak, et ve süt verimi düşüklüğüne neden oluyor. Çiğ sütle insanlara bulaştığı yönünde araştırmalar ve bilgiler var. İnsanlara etle bulaştığı yönünde bazı olgulara rastlandı. 
     Ağız, dil, dudak kenarları ve el ayak parmak aralarında acı veren kızarıklıklar yapıyor. Ağızda enfeksiyon, ayakta topallık yapıyor ve ölüme kadar götürüyor. 
     
     Bildirilmesi zorunlu bir hastalık 
     Şapı bir tarafa bırakalım. Herhangi bir hastalığı olan hayvanlar da tüketime sunulmaz."Şaplı et yenebilir" demek hem hayvan ekonomisine hem de insan sağlığına zarar verir. Şap, kesimi yasak ve bildirimi zorunlu olan hastalıklardan biri. Bunu bilen bir veteriner hekimin il tarım müdürlüğüne ve kaymakamlığa bildirmesi yasal olarak mecburdur. 
     21. Yüzyıl’da, hayvanlarda görülen hastalıkların etkenleri arttı. Hastalıklar teknolojik gelişmelere bağlı olarak herhangi bir zamanda çıkabiliyor. Şap hastalığında da değişiklikler oldu. 50 sene önceki şapla şimdiki çok farklı. Şimdiki daha tehlikeli. Bağışıklık sistemi bozulmuş insan ve hayvanlar çok daha çabuk etkilenirler. Şap şimdi daha değişik versiyonda ortaya çıktı. Görülen virüs en tehlikelilerinden biri. Bazı yabancı kaynaklar Türkiye’den yayıldığını söylüyor ama bu henüz kesinlik kazanmış değil. 
     
     Prof Dr. Tahsin Yeşildere 
Yıllardır yiyoruz 
     İstanbul Veteriner Hekimler Odası Başkanı Prof. Dr. Tahsin Yeşildere Türkiye’de zaten senelerdir şaplı etler yeniyor. Şap hastalığının insan sağlığına hiçbir etkisi yok. Çünkü virüs ölüyor. Ancak hastalık virüsü, kana karışarak hayvanlar arasında çok kısa sürede yayılıyor. Hayvanın zayıflamasına ve dolayısıyla etin kalitesinin düşmesine neden oluyor. Buzağı, kuzu gibi küçük hayvanları öldürüyor. Büyükbaş havyanlarda da ölüm çok nadir oluyor. Çok haşır neşir olan insanda ciltte çok küçük lekeler olabilir. Şap sanıldığı kadar korkulacak bir hastalık değil. Şaplı et yenebilir. 
     
     Dr. Hüseyin Sungur 
İnsana geçmez 
     Tarım Bakanlığı Koruma Kontrol Genel Müdürü Dr. Hüseyin Sungur İnsan sağlığı açısından bilinen bir tehlikesi yok. Ancak Türkiye’de bu hastalık, özellikle Doğu ve Güneydoğu bölgelerinde var. Türkiye’nin bu konuda yeterli aşı stoğu yeterli. Bu konu biraz abartıldı. Türkiye şap hastalığı konusunda en deneyimli ülkelerden biri. Halkımız hastalığı tanıyor, veteriner hekim biliyor. Eğer hastalığa rastlanırsa il ve ilçelerde hayvan pazarları kapatılır. Sadece hayvanda et ve süt verim kaybına neden olan bir hastalık. Virüs, insanlarda hastalık yapan bir virüs değil. 
     Örneğin, 1999’da Van, Hakkari, Ağrı, Iğdır ve Şırnak karantinaya alınmıştı. Şu an Çorum, Konya, Sivas ve Adıyaman’da karantina sürüyor. Zaten İngiltere’de de sadece 400 hayvan itlaf edildi. Geçen yıl hastalığın A, O ve Asia - 1 tiplerine karşı tüm sığırlarımız iki kez aşılandı. Nisan’da yeniden aşılayacağız. Şu an endişe edecek bir durum yok. 
     


 GÜNCEL 


















</TEXT>
</DOC>
