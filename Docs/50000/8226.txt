<DOC>
<DOCNO> 8226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sontur12.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Grubu Cumhurbaşkanı Sezer'i kınadı 
</HEADLINE>
<TEXT>

     DSP, TBMM Grubu tarafından yapılan kamuoyu açıklamasında, Cumhurbaşkanının göreve geldiği günden bugüne kadar izlediği çalışma yöntemi ve üslubuyla, Başbakan ve hükümetle diyalog içinde olması gerekirken, bundan farklı bir yaklaşım benimseyerek, Devlet geleneğinde olmayan bir şekilde Başbakan Ecevit'e haksız bir davranışta bulunduğu bildirildi. 
     DSP Grup Başkanvekili Aydın Tümen, bir grup DSP milletvekiliyle TBMM'de düzenlediği basın toplantısında, DSP Grup toplantısında MGK'da meydana gelen olaylarla ilgili olarak kamuoyuna bir açıklama yapılması kararı aldıklarını belirterek, duyuru metnini açıkladı. 
     Açıklamada, MGK toplantısında Cumhurbaşkanı tarafından Başbakan Ecevit'e yapılan haksız davranışı DSP Grubunun içine sindirmesinin olanaklı olmadığı belirtildi. Açıklamada şu görüşlere yer verildi 
     "Anayasamıza göre, devlet organlarının düzenli ve uyumlu çalışmasını gözetmek görevi ve sorumluluğu olan sayın Cumhurbaşkanı, göreve geldiği günden bu güne kadar izlediği çalışma yöntemi ve üslubuyla, sayın Başkan ve hükümetle diyalog içiresinde olmak yerine, bundan farklı bir yaklaşımı benimsemiş ve devlet geleneğimizde olmayan bir yer ve zamanda, ülkemizin en önemli ulusal sorunlarının görüşüleceği Milli Güvenlik Kurulu toplantısında, toplantı usülüne de aykırı bir biçimde sayın Başbakana haksız bir davranışta bulunmuştur. 40 yılı aşkın siyasi yaşamı boyunca Türk ulusunun ve Türk Devletinin geleneklerine her zaman saygılı olmuş ve bu değerleri her şeyin üstünde tutma sorumluluğunda olan Genel Başkanımız sayın Bülent Ecevit'e yönelik böyle bir davranışı, Demokratik Sol Parti TBMM Grubu olarak içimize sindirmemiz mümkün değildir." 




</TEXT>
</DOC>
