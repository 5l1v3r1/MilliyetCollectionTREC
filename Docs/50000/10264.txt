<DOC>
<DOCNO> 10264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/ekonomi/eko03.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İki cumayı kaçırmayın 
</HEADLINE>
<TEXT>

Kredi kartı borcu süresi cuma günü sona erenler hemen yatırması gerekiyor, aksi halde yüksek gecikme faizi ödemek zorunda kalacak. Vergi borcunu ödeyemeyenler ise 16 Mart'a kadar başvurmaları gerekiyor. 
     Hükümetin, 5 katrilyon liraya yakın takipteki vergi alacakları için getirdiği ödeme kolaylığından yararlanmak isteyen mükelleflerin başvuru süresi 16 Mart'ta doluyor. 
     Karşılaştıkları ekonomik ve mali zorluklar nedeniyle vergi borçlarını ödeyemeyen mükelleflere, 16 Mart'a kadar bağlı oldukları vergi dairelerine başvurmaları halinde ödeme kolaylığı sağlanacak. Başvuran mükellefler, 31 Aralık 2000 itibariyle vadesi geldiği halde ödeyemedikleri vergi, resim, harç, vergi cezası, gecikme faizi ile borç asıllarına uygulanan gecikme zammından olan borçlarını, ilk taksidi bu aydan başlamak üzere eşit taksitler halinde 18 ayda ödeyecekler. Tecil edilen borçlara yıllık yüzde 3 oranında faiz uygulanacak. 
     Öte yadan, son finansal krizden sonra kredi faizlerinde yaşanan hızlı yükseliş, kredisini zamanında ödemeyenler için daha fazla gecikme faizi ödeme yapmasına neden olacak. Araya bayram tatili girmesi nedeniyle kredi kartı borcunu ödeyemeyenler cuma günü yatırabilirler. 
     
Depremzedelere de kolaylık      Depremden etkilenen Sakarya, Bolu, Düzce, Yalova ve Kocaeli'nde bulunan mükellefler ile İstanbul, Eskişehir ve Bursa'da varlıklarının en az yüzde 10'unu deprem nedeniyle kaybeden mükellefler ise söz konusu ödeme kolaylığından yararlanmak için 31 Mayıs'a kadar başvuruda bulunabilecekler. Bu mükellefler, depremden önce vadesi geldiği halde ödenmemiş vergi borçları ile 31 Aralık 2000 tarihi itibariyle vadesi geldiği halde ödeyemedikleri vergi borçlarını, ilk taksit Haziran 2001'den başlamak üzere 19 ayda ve 19 eşit taksitte ödeyebilecekler. Tecil edilen borçların tecil koşullarına uygun ödenmemesi durumunda, mükelleflerin sözkonusu uygulama çerçevesinde ödedikleri borç asılları ile ödenmemiş borç asıllarına gecikme zammı uygulanacak. 
Vergi yüzsüzleri temmuzda açıklanacak      Öte yandan, Maliye Bakanlığı, vergi yüzsüzlerini temmuz ayında açıklayacak. 2000 sonu itibariyle vadesi geldiği halde 30 Haziran 2001'e kadar vergi, resim, harç, fon payı, vergi cezaları, gecikme zammı ile gecikme faizi borçlarını ödemeyen mükellefler 15 Temmuz'da açıklanacak. Vergi dairelerinin görünecek bir yerine asılacak olan listeler, bir ay süreyle asılı kalacak. Açıklama, 20 milyar lira ve üzerinde borcu bulunan mükellefler hakkında yapılacak. 
     


 EKONOMİ 















</TEXT>
</DOC>
