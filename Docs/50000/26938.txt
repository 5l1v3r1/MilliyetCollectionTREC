<DOC>
<DOCNO> 26938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/guncel/gun02.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziller tatil için çalıyor 
</HEADLINE>
<TEXT>

İlk ve ortaöğretim okullarıyla yaygın eğitim kurumlarındaki yaklaşık 15 milyon öğrenci bugün yaz tatiline çıkıyor 
     ANKARA Milliyet 

     11 Eylül 2000’de başlayan eğitim - öğretim yılı bugün sona erecek. Öğrenciler, yaklaşık üç ay tatil yapacak. Öğretmenlerse hizmetiçi eğitim seminerlerine katıldıktan sonra tatile başlayabilecek. 2001 - 2002 eğitim - öğretim yılı da 10 Eylül Pazartesi günü başlayacak. 
     Lise son sınıf öğrencileri, yaz tatilinin hemen başında Öğrenci Seçme Sınavı’na ÖSS girecek. 17 Haziran Pazar günü gerçekleştirilecek sınavın sonuçları temmuz ortasında adaylara duyurulacak. 
     Yıl sonu başarı ortalamasını yükseltmek veya başarısız oldukları derslerden geçmek isteyen lise öğrencileri, 18 Haziran’dan itibaren ortalama yükseltme ve sorumluluk sınavlarına katılacak. 
     Devlet Parasız Yatılılık ve Bursluluk Sınavı ise 23 Haziran Cumartesi günü yapılacak. Sınav sonuçları, ağustosun ikinci haftasında adaylara gönderilecek. 
     
     Okula şenlikli veda 
     HAKAN TÜRKDAĞ 

     Ankara’nın Akyurt ilçesindeki Prof. Dr. Nusret Fişek Sağlık Meslek Lisesi, son sınıf öğrencileri okula şenlikle veda etti. Ankara Kız Seymenler Ekibi’nin oyunları büyük alkış topladı. 
     
     Kötü karneyi sorun yapmayın’ 
     Milli Eğitim Bakanı Metin Bostancıoğlu, 2000 - 2001 eğitim - öğretim yılının sona ermesi nedeniyle yayımladığı mesajda, velileri uyardı. Çocukları sadece karneleriyle değerlendirmenin onlara büyük zarar vereceğini belirten Bostancıoğlu, "Öğrencilerimizin kırık notlu karnelerini en kısa zamanda düzelteceklerine inanıyorum" diye konuştu. 
     İstanbul Milli Eğitim Müdürü Ömer Balıbey de, veliler ve öğrencileri zayıf karne konusunda uyararak, "Başarısızlık daha sonra telafi edilebilir, ama kaybedilecek bir öğrencinin telafisi olmaz" dedi. 
     



 GÜNCEL 















</TEXT>
</DOC>
