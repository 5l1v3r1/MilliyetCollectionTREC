<DOC>
<DOCNO> 47581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur07.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal silahlar tarihte ilk kez Türklere karşı kullanıldı 
</HEADLINE>
<TEXT>

     ABD'de son günlerde görülen şarbon bakterili mektuplarla gündeme gelen kimyasal ve biyolojik silahların, tarihte ilk kez 1521 yılında Sırplar tarafından Belgrat Kuşatması sırasında Osmanlılar'a karşı kullanıldığı bildirildi. 
     Uludağ Üniversitesi'ne bağlı Zehir Danışma Merkezi'nin kurucusu Prof. Dr. Gürayten Özyurt, A.A muhabirine yaptığı açıklamada, sinir gazları, solunum zorluğu yapan ajanlar, deriye etki eden maddeler ve hücre solunumunu etkileyen maddelerin, askeri kullanım amacıyla pek çok ülke tarafından geliştirildiğine işaret etti. 
     Kimyasal silahın savaş alanlarında ilk kez Sırplar tarafından kullanıldığını kaydeden Prof. Dr. Özyurt, şunları söyledi 
     ''Belgrat'ın 1521 yılında kuşatılması sırasında Sırplar, bezlere emdirilmiş bazı maddeleri yakarak Osmanlı orduları üzerine atmışlardır. Bu da askerlerin solunum yollarını etkilemiştir. Ancak, Sırpların silah olarak kullandığı bu maddenin ne olduğu hala bilinmemektedir.'' 
     
     Savaşlarda kullanılan kimyasal silahlar 
     Kimyasal silahların Birinci Dünya Savaşı'nda birçok cephede kullanıldığını anlatan Özyurt, şöyle devam etti 
     ''Daha sonra 1930'lu yıllarda 'Sarin, Tabun, Soman' gazları bulundu. İkinci Dünya Savaşı'nda da Naziler Yahudileri yok etmede organofosfat yapısındaki öldürücü gazları kullanmışlardır. 
     Irak-İran Savaşı'nda kullanılan hardal gazı, asker-sivil 100 bin kişiyi etkilemiş, bunların yüzde 10'unda ölüme, 34 bin kişide de göz bozukluğu, deri yaralanmaları ve akciğer kanserine yol açmıştır. 
     Körfez Savaşı'nda hardal gazı kullanıldığı Çekler tarafından ortaya çıkarılmıştır. Yine Irak tarafından Halepçe'de kullanılan hardal gazı çok sayıda sivilin ölümüne neden olmuştur. 
     Azerbaycan-Ermenistan arasındaki savaşta hardal gazına maruz kalan ve deri yaralanmaları görülen Azeriler, Belçika'da tedavi görmüşlerdir.'' Kimyasal ajanların yapımı ve elde edilmesi kolay maddeler olduğunu da bildiren Özyurt, bir gübre fabrikasının kısa sürede bu üretimi yapacak hale getirilebileceğine dikkati çekti. 
     Özyurt, klasik biyolojik silahların da 3 kategoride ele alındığını kaydederek, A sınıflamasında Bascillus Antracis Antrax adlı şarbon, Clostridium Botilinum toksini adı verilen konserve zehri, veba, çiçek ve malta hummasının yer aldığını söyledi. B ve C 
     sınıfında, ''Ebola'', ''Sarı Humma'' gibi çok tehlikeli virusların bulunduğunu kaydeden Prof. Dr. Özyurt, şarbonun da yer aldığı A grubu ajanların üretilmesi ve elde edilmesinin çok kolay olduğunu söyledi. 
     
     Şarbon basili 
     Solunum, sindirim ve deri yolu ile bulaşan şarbon bakterisinin tedavi edilmediği takdirde ölümlere yol açtığına dikkati çeken Özyurt, ''1940 yılında Almanya, İskoçya kıyılarındaki Grurinard adalarını Antrax basilleri ile bombalamış, 40 yıl sonra yapılan incelemelerde bu basillerin sporları sağlam olarak bulunmuştur'' dedi. 
     Özyurt, 1972 yılında biyolojik silahların kullanılmamasına ilişkin anlaşma imzalanmasına karşın, 1995 yılında İran, Irak, Suriye, Libya, İsrail, Mısır, Bulgaristan, Çin, Rusya, Hindistan, Laos, Küba, Güney Afrika ve Güney Kore'nin biyolojik silah üreten şüpheli ülkeler arasında yer aldığını kaydetti. 
     
     Zehir danışma merkezi 
     Prof. Dr. Gürayten Özyurt, kimyasal ve biyolojik silah konuları gündemde dahi olmadan Uludağ Üniversitesi'nin Zehir Danışma Merkezi konusunda Türkiye'de bir ilke imza attığını belirterek, merkezin Refik Saydam Hıfzıssıhha Merkezi Zehir Danışma Merkezi dışında hizmet veren tek ünite olduğunu söyledi. 
     0224 442 82 93 nolu telefondan zehir konusunda 24 saat hizmet verildiğini belirten Özyurt, şöyle konuştu 
     ''Her türlü ilaç, kimyasal zehirlenmeleri, yılan ve akrep sokmalarına karşı hizmet verilen merkezimizde yataklı ünite de bulunmaktadır. Merkez olarak isteğimiz, üç yıldan beri üzerinde ısrarla durduğumuz klinik toksikolojinin ihtisas dalları arasında yer almasıdır. Bugün Türkiye'de bu dalda uzman bulunmamaktadır. Bakanlar Kurulu karar verirse bir eksiklik giderilmiş olacaktır. Zaten AB'ye uyum konusundaki çalışmalar içinde de bu ihtisas dalının kurulması yer almaktadır.'' Gürayten Özyurt, biyolojik ve kimyasal silahların bu kadar gündemde olduğu bir dönemde Türkiye'de bu konuda tamamen bilgisiz olan toplumun aydınlatılması gerektiğini de belirterek, ''Bu konudaki eğitim panik yapılmadan gerçekleştirilmelidir'' dedi. 
     






</TEXT>
</DOC>
