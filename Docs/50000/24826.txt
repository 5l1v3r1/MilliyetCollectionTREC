<DOC>
<DOCNO> 24826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sonspo06.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Süren "Kesinlikle aday değilim" 
</HEADLINE>
<TEXT>

     Galatasaray Kulübü Başkanı Faruk Süren, 14 Temmuz’da yapılacak olan olağanüstü genel kurulda aday olmayacağını açıkladı. 
     Galatasaray Lisesi’nin her yıl düzenlenen Geleneksel Pilav Günü’nde medyanın sorularını yanıtlayan Faruk Süren, "Kesinlikle aday değilim, tek aday olan 2. Başkan Mehmet Cansun’u destekliyorum" dedi. Faruk Süren, kulüp 2. başkanı Mehmet Cansun ile 5 yıldan bu yana iyi bir çalışma dönemi geçirdiklerini de belirterek, seçimlerde kendisini desteklekleyeceğini söyledi. 
     Şu anda tek adayın Cansun olduğunu ve O’nun çevresinde kenetlenip zor dönemi atlatmak gerektiğini kaydeden Süren, "Olağanüstü bir durum yok, ancak bu aralar camiada yönetime karşı olan bölünme demeyim de destek eksikliği bize bu kararı alma mecburiyetinde bıraktı. herkese hayırlı olsun. Bu dönemi Mehmet Cansun’un çevresinde kenetlenerek atlatabiliriz" diye konuştu. 
     
     İnsanın sırtı sıvazlanmalı 
     "Mart’a kadar görevi sürdürmesi istenen insanın, sırtının sıvazlanması gerekir" diyen başkan Süren, sözlerini şöyle sürdürdü "Göreve geldiğimiz günden bu yana eleştirildik, biz o kadar kötüysek, gelip göreve aday olsunlar. Kimse de devam etmemizi beklemesin. Gelsinler kulübü kurtarsınlar. Bazı Galatasaraylı yazarlar sürekli olarak aleyhimize yazılar yazıyorlar." 
     Adaylıkta ismi geçen eski yönetici Özhan Canaydın’ın da gelecek Mart’ı beklememesi gerektiğini vurgulayan Süren, "Canaydın, aday olacaksa şimdi olsun" dedi. 
     
     Süren üyelerle dertleşti 
     Süren, Pilav Günü’ne katılan çok sayıda kulüp üyesiyle dertleşerek moral buldu. Kulüp üyerine, "Sürekli olarak eleştiri alıyoruz. Dayanakları yok ama araştırma yapmadan bizi eleştiriyorlar" diyerek dert yanan Süren’in, moralinin düzeldiği dikkat çekti. 
     Süren, pilav günündeki plaket töreninin sonuna doğru gelirken, bir süre Mehmet Cansun ile kolkola girerek koridorda hararetli bir biçimde sohbet etti. İkili daha sonra lisedeki Sedat Simavi Kütüphanesi’ne giderek burada görüşmelerini sürdürdüler. 
     
     Gürcan "Kaos yok 
     Galatasaray Kulübü Genel Sekreteri Celal Gürcan ise bazı yanlış anlaşılmaların yaşandığını belirterek, ''Başkan ve yönetim kurulu istifa etmedi, tüzükte hakkımız olan erken seçim kararını aldık'' dedi. 
     ''Kaos yok, işin başındayız. Transfer çalışmalarını da yapıyoruz''diyen Gürcan, şunları söyledi 
     ''5 yıldır görevdeyiz, başarılar ortada. Ligi 2. bitirdik ama Süper Kupa'yı aldık, Şampiyonlar Ligi'nde çeyrek finale çıktık. Türkiye'de hep ilkleri gerçekleştirdik, ama bazı dedikodular oldu. Daha iyi çalışacaklarının önünü açmak için olağanüstü kongre karar aldık.'' 
     Gürcan, gazetecilerin ''Yönetim olarak şevkiniz mi kırıldı '' biçimindeki sorusunu ise şöyle yanıtladı 
     ''Şevkimizin kırılmadığı kulüp çalışmalarından görülür. Galatasaray'ın ciddi çalışmalara ihtiyacı var. Medyadan eleştiriler aldık. Yanlışlar oldu ama doğrular da oldu. Erken seçim Galatasaray için hayırlı olacaktır. Başkanın bırakmasını isteyenler de istemiyenler de oldu. Ancak biz erken seçim kararını aldık ve bu karardan geri dönüş yok.'' 
     
     Doğan "Baskı olursa aday olabilirim 
     Galatasaray'da adayığı gündeme gelen kulüp üyesi Prof.Dr.İzettin Doğan ise baskıların gelmesi durumunda aday olabileceğini açıkladı. Doğan, çok istenmesi ve baskı gelmesi durumunda adaylığı düşünebileceğini kaydederken, ''Galatasaray, kulüp olmanın üstüne çıkmış, övünç kaynağı olmuştur. Ancak sorunlarımız da var, bunların boyutlarını görmek lazım. İlla da başkan olmak da gerekmiyor, başka görevler de yapabilirim. Ayrıca, borçların altından çıkmayı bilen bir camiamız var'' diye konuştu. 







</TEXT>
</DOC>
