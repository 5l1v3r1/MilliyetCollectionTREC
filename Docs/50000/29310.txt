<DOC>
<DOCNO> 29310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/soneko27.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz bugün piyasaları böyle etkiledi... 
</HEADLINE>
<TEXT>

     Para piyasaları gün boyunca Türk Telekom krizindeki gelişmelere odaklanırken, Borsa düştü, bono faizleri ve dolar yükseldi. 
     Kapalıçarşı'da güne 1 milyon 280 bin liradan başlayan dolar, 14 bin lira kayıpla 1 milyon 266 bin liradan, 564 bin liradan başlayan mark da 12 bin lira kayıpla 552 bin liradan günü kapattılar. Dünkü kapanışa göre, dolar 12 bin lira artarken, mark 2 bin lira düştü. 
     Merkez Bankası ise, doların bugünkü kapanış kurunu alışta 1 milyon 267 bin 415 lira, satışta ise 1 milyon 273 bin 528 lira olarak belirledi. Önceki kapanışa göre alışta 21 bin 861, satışta 21 bin 967 liralık artış kaydedildi. 
     Merkez Bankası, dünkü kapanış kurunu alışta 1 milyon 245 bin 554 lira, satışta ise 1 milyon 251 bin 561 lira olarak tespit etmişti. 
     Bono faizleri arttı 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı, ortalama yüzde 62.97'den kapandı. İMKB Tahvil ve Bono Piyasası verilerine göre, Repo Pazarı'nda en düşük oran 58.60, en yüksek oran yüzde 63.20 olarak gerçekleşti. 
     Bankalararası TL interbankında da gecelik faiz oranı yüzde 63 oldu. 
     Tahvil ve Bono Piyasası Kesin Alım Satım Pazarı'nda ise bono faizleri yükseldi. 
     En çok işlem gören 7 Kasım 2001 vadeli, bugün valörlü bononun bileşik getirisi yüzde 87.56 oldu. 
     Borsa 11 binde tutundu 
     Borsa ise, Türk Telekom krizinin yarattığı gerginlikle günü bekleyişle geçirdi. Gün boyu 11 bin puan seviyesini destek yapan Endeks, 2. seansın sonunda 11,084.94 puandan kapanış yaptı. Ulusal-100 Endeks, düne göre 79.28 puan gerilerken, hisse senetleri de ortalama yüzde 0.71 oranında değer yitirdi. 
     Günlük toplam işlem hacmi de 274 trilyon 335 milyar lira oldu. 
     
     







</TEXT>
</DOC>
