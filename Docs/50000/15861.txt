<DOC>
<DOCNO> 15861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/spor/ygskol.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bol gollü maç 
</HEADLINE>
<TEXT>

     DOĞAN KOLOĞLU 

     Fenerbahçe'ye uğurlu gelen Şükrü Saracoğlu Stadı, Galatasaray'a da güldü. İlk yarısı 4 - 2 biten karşılaşma fazla gollü dönemi maç başında yaşadı. İstanbulspor, altı - yedi eksikle kendi on sekizinde mantıksız şekilde kümeleniyor, kademeye girmeyi beceremedikleri için kolay gol yiyiyordu. Yani defans oyununu başarıyla sergileyemiyordu. Galatasaray da, tam tersine bekleriyle hücuma kalkmaya soyunduğu için, kontrataklarda az adamla çok kişiyi durdurmanın "elastiki kapanma" alışkanlığını üretemediler. Bu nedenle kolektif taktiklerden çok bireysel beceriler ortaya çıktı. Atılan sekiz gol içinde Bushi'nin attığı frikik gerçekten hepsinden farklıydı. 30 metreden çok sert vurdu. Bu pozisyonlarda Taffarel, üç - dört adım öne çıkıp, açı daraltıyor. Top öyle becerili vuruldu ki, Taffarel'le kale direği arasında inişe geçerek, köşeden ağlara takıldı. Taffarel de bizim gibi şutu sadece seyretti. 
     İkinci yarı oyunun temposu düştü. Galatasaray, yorgunluktan sık sık pas hatası yaptı. Takım ikinci devrede üç değişiklik hakkını da kullandı. Hasan ile Emre'nin çıkması ve giren yedeklerin iyi oynamaması bu kez ilk yarıdaki oyun taktiğini terse döndürdü. İstanbulspor hücumda, Galatasaray ise defansta çoğalan takım oldu. Hakem Emre'ye sarı kart gösterdi. İtiraz ettiği için. Bu açıdan hakem haklı. Ama Emre o topla gol pozisyonuna gidiyordu. Rakip kart görmeliydi. Diyeceksiniz ki hakem avantaja bıraktı. Ama o top kullanılamadı ki... 
     Dünkü karşılaşma gösterdi ki, Galatasaray, dünkü erteleme maçını Real Madrid dönüşünde oynamalıydı. Eğer Galatasaray'ın, Antalya karşılaşması tehir edilmezse, Sarı - Kırmızılı takım, Real Madrid'in İstanbul'da başına gelenle karşılaşır. Bütün Dünya'da büyük takımlar, liglerin şu döneminde fazla maç oynama krizini yaşıyor. Real de o nedenle Galatasaray maçının ikinci yarısında çökmedi mi 
     


 SPOR 





























</TEXT>
</DOC>
