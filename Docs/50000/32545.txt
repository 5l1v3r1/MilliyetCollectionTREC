<DOC>
<DOCNO> 32545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sonspo10.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-Yunan dostluğu futbolda da gelişiyor... 
</HEADLINE>
<TEXT>

     Türkiye ve Yunanistan, 2008 Avrupa Futbol Şampiyonası'na birlikte aday olma kararı aldı. 
     Futbol Federasyonu'ndan yapılan açıklamada, 2000 yılı sonlarında başlanan Avrupa Futbol Şampiyonası Finalleri'nin Yunanistan ile ortak organize edilmesi çalışmalarının neticelendirildiği belirtildi. Açıklamada, şöyle denildi 
     ''5-9 Temmuz 2001 tarihleri arasında Arjantin'de yapılan FIFA Genel Kurul toplantısı sırasında UEFA Başkan Vekili Şenes Erzik, Futbol Federasyonu Başkan Vekili Ata Aksu, yönetim kurulu üyesi Levent Kızıl ve icra koordinatörü Metin Kazancıoğlu, Yunanistan Futbol Federasyonu Başkanı Vasilis Gagatsis ve yönetim kurulu üyesi Theodor Theodorakis ile nihai bir toplantı yapmıştır. Bu toplantı sonucunda, kurulacak alt çalışma guruplarının Ağustos ayı içinde detay konularda teknik çalışma yapması ve 28 Ağustos 2001 tarihinde de İstanbul'da müştereken yapılacak bir toplantıyla 2008 Avrupa Futbol Şampiyonası organizasyonuna müşterek adaylığın resmen açıklanması hususları kararlaştırılmıştır.'' 
     Açıklamada ayrıca, iki komşu ülkenin birbirlerine yaklaşımını ve dostluklarını pekiştirecek, kıtalararası böyle bir futbol organizasyonunun önemi vurgulanarak, ''Bu tip organizasyonları yapma kabiliyet ve kapasitesinin varlığını ispat etmiş ülkemizin tanıtımı konusunda müspet etkileri olacağına inancımız tamdır'' denildi. 






</TEXT>
</DOC>
