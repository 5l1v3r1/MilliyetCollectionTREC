<DOC>
<DOCNO> 37660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur15.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Depremin ardından gönüllerde eziklikler kalmış olabilir" 
</HEADLINE>
<TEXT>

     Başbakan Bülent Ecevit, 17 Ağustos depreminin ardından geçen 2 yılda gerek kalıcı konutlar, gerekse eğitim ve sağlık açısından büyük adımlar atıldığını belirterek, ''Bu arada tabii bir takım eksiklikler kalmış olabilir, elbette burukluklar, eziklikler kalmış olabilir gönüllerde. Ama devletimizin halkıyla birlikte, dış destekle birlikte göstermiş olduğu başarıyı da küçümsememek gerekir'' dedi. 
     Ecevit, ağır bir ekonomik sorun döneminden geçerken bile depremzedelere verilen sözleriaksatmadan yerine getirdiklerini ve getirmeye devam ettiklerini belirterek, ''Depremlerle ilgili tüm harcamaları tam bir saydamlıkla gerçekleştirdik. Öyle ki yapılan harcamalara toz kondurulamadı. Deprem yaralarını sarmak için yurt içinden ve yurtdışından cömertçe gelen bağışların ve katkıların çok daha fazlası devletimizin olanakları ile sağlandı'' dedi. 
     Başbakan Ecevit, Başbakanlık Merkez Binası'nda Marmara Depreminin ikinci yılı dolayısıyla basın toplantısı düzenledi. 
     Ecevit, 17 Ağustos ve 12 Kasım depremlerinin tarihin en yıkıcı ve en acılı doğal afetleri arasında yer aldığını belirterek, depremde yaşamını yitirenlere rahmet yaralananlara ve sakatlananlara da esenlikler diledi. 
     Depremlerden hemen sonra acil gereksinimlerin karşılanabilmesi ve yaraların sarılabilmesi için halkın, devletin ve tüm insanların örnek bir dayanışma gösterdiğini anlatan Ecevit, daha sonra ekonomik ve sosyal yaşamın yeniden canlanması, yıkılan kentlerin sağlıklı bir biçimde kurulması yönünde kapsamlı çalışmaların hızla sürdürüldüğünü ifade etti. 
     Barınma gereksiniminin kısa sürede karşılanabilmesi için öncelikle çok sayıda çadırkent kurulduğunu aynı zamanda 44 bin kadar prefabrike konut yaptırıldığını belirten Ecevit, bu konutların önemli bir bölümünün 2.5 ay gibi kısa sürede tamamlanarak depremzedelere dağıtıldığını söyledi. 
     Ecevit, özenle seçilen bölgelerde de kalıcı konutların yapımına başlandığını bu güne kadar 40 bin kalıcı konuttan 27 bininin tamamlandığını, bunlardan da önemli bir bölümünün hak sahiplerine teslim edildiğini bildirdi. 
     Başbakan Ecevit, sonradan ihale edilenlerle yüklenicisi bakımından sorun bulunan bir kaç yüz konut dışında kalan yapıların da bir kaç ay içinde tümüyle bitirilerek hak sahiplerine dağıtılacağını söyledi. Türkiye'nin bu konuda çok büyük bir başarı kazandığına işaret eden Ecevit, ''Konutları yapılıp teslim edilenler dışında devletimiz konutları kendileri yapanlara ve hazır konut alanlara da yardımda bulunmaktadır. Bu bağlamda konutlarını kendileri yapan 13 bin yurttaşımıza 12.3 trilyon lira, hazır konut alan 4 bin 600 yurttaşımıza da 28 trilyon lira ödenmiştir'' diye konuştu. İstanbul'da depremzedeler için Emlak Bankası'ndan 559 tamamlanmış konut satın alındığını ifade eden Ecevit, orta hasarlı konutların onarımı için 52 bin 500 kişiye 69.8 trilyon lira ödendiğini bildirdi. 
     
     'Eğitim sorunu çözüldü' 
     Ecevit, deprem bölgesinde eğitim sorunun hızla çözüldüğünü de belirterek, toplam 5 bin 301 yeni derslikli yaklaşık 200 bin öğrenciye eğitim verileceğini kaydetti. Ecevit, 2415 derslikli 117 okul ve 947 ek dersliğin yapımının da sürdüğünü belirterek, ayrıca 1500 derslikli 32 yeni okulun ihale aşamasına getirildiğini söyledi. 
     Depremden sonra bölgede öğretmen sayısının 11 bin fazlasıyla 66 bini aştığına işaret eden Ecevit, ''Bugün gerek öğretmen sayısı, gerek bir dersliğe düşen öğrenci sayısı fiziki koşullar bakımından deprem öncesine göre daha iyi bir düzeye gelindi'' dedi. 
     
     Kredi borçları ertelendi 
     Ecevit'in verdiği bilgiye göre, bölgede Sağlık Bakanlığı ve SSK bünyesinde bin yataklı 16 prefabrike sağlık tesisi kuruldu, 220 yataklı iki kalıcı hastane yapıldı. 
     Ziraat Bankası tarafından 13 bin depremzedenin 13 trilyon lira tutarındaki borcu ertelendi. 3 bin kadar çiftçiye 4.5 trilyon lira tutarında yeni kredi kullandırıldı. 
     Halk Bankası tarafından da 11 binden fazla firmanın 13.1 trilyon lira tutarındaki kredi borcu ertelendi. 26 bin firmaya 201 trilyon lira tutarındaki hazine ve banka kaynaklı yeni kredi sağlandı. 
     Bölgedeki yatırımcılara yeni kolaylıklar getirildi. Vergi ve prim borçları ertelendi. Ertelenen vergi borçlarının da yeniden tescil edilmesi ve uygun koşullarda taksitlendirilmesi için öngörülen başvurma süresi 15 Ekim'e kadar uzatıldı. 
     SSK ve Bağ-Kur prim borçları da 30 Haziran 2001'e kadar ertelendi. Bu tarihten Sonra da taksitler halinde ödeme kolaylığı getirildi. 
     Sosyal Yardımlaşma ve Dayanışmayı Teşvik Fonu tarafından yapılan yardımlar 274 trilyon liraya ulaşırken, 415 bin depremzede bu yardımlardan faydalandı. 
     
     Doğal afetlerin önlenmesi 
     Doğal afetler önlenmese de bunların etkilerini en aza indirebilmenin bilimsel ve teknik yolları bulunduğunu kaydeden Ecevit, çarpık yapılaşmanın önlenmesi, acil durum yönteminin planlanması, arama, kurtarma ve yardım çalışmalarının etkinleştirilmesinin büyük önem taşıdığını söyledi. 
     Ecevit, Başbakanlık bünyesinde Türkiye Acil Durum Yönetimi Genel Müdürlüğü kurulduğunu belirterek, sivil savunma örgütünün güçlendirildiğini ve yaygınlaştırıldığını kaydetti. 
     Sivil savunma personelinin 100'den 1000'e çıkarıldığını belirten Ecevit, 2 bin 500 'den fazla ek personel kadrosu sağlandığını belirtti. 
     Ecevit, arama ve kurtarma birlik ve ekipleri tüm illere yaygınlaştırıldığını ifade ederek, araç, malzeme, ekipman, teknoloji ve eğitim bakımından geçmişle karşılaştırılamayacak yeni olanaklar sağlandığını bildirdi. Başbakan Ecevit, ''Daha da önemlisi arama kurtarma çalışmalarına Türk ve yabancı gönüllü kuruluşların, yerel yönetimlerin ve bireyler olarak yurttaşların desteği sağlandı. Türk Silahlı Kuvvetleri de bu anlamda çok iyi bir yapılanmayı gerçekleştirdi'' diye konuştu. 
     Başbakan Bülent Ecevit, 17 Ağustos depreminin ardından geçen 2 yılda gerek kalıcı konutlar, gerekse eğitim ve sağlık açısından büyük adımlar atıldığını belirterek, ''Bu arada tabii bir takım eksiklikler kalmış olabilir, elbette burukluklar, eziklikler kalmış olabilir gönüllerde. Ama devletimizin halkıyla birlikte, dış destekle birlikte göstermiş olduğu başarıyı da küçümsememek gerekir'' dedi. 
     Başbakan Bülent Ecevit, 17 Ağustos depreminin 2. yıldönümünde yaptığı açıklamanın ardından gazetecilerin sorularını yanıtladı. 
     Ecevit, bir gazetecinin, deprem bölgesinde hala bir takım yetersizliklerin bulunduğunu ve bunların zaman zaman Ankara'ya da şikayet edildiğini belirterek, ''Koalisyon ortaklarından hiçbir lider bölgeye gitmedi. Acaba bir tepkiden rahatsızlık mı duyuyorsunuz'' sorusunu şöyle yanıtladı 
     ''Bakan arkadaşlarımız sık sık deprem bölgelerini ziyaret ediyorlar ve sorunlarla yakından ilgileniyorlar. Aslında tabii her felaketten sonra bazı sorunlar ve sıkıntılar olur. Ama Türkiye, depremle, deprem sonuçlarıyla mücadelede ve ona karşı tedbirler almakta sanırım pek az ülkede görülebilecek bir başarı gösterdi. Bir kere dediğim gibi prefabrike konutlar çok kısa bir sürede tamamlandı. Kalıcı konutların çok büyük bir kısmı tamamlandı. 2-3 ay içinde de geri kalanlar tamamlanmış ve hizmete sunulmuş olacak. Bu arada eğitim alanında büyük başarılar sağlandı. Deprem bölgesindeki eğitim personeli deprem öncesinden çok daha ileri düzeylere vardı. Sağlık bakımından büyük adımlar atıldı. 
     Bu arada tabii bir takım eksiklikler kalmış olabilir, elbette burukluklar, eziklikler kalmış olabilir gönüllerde. Ama devletimizin halkıyla birlikte ve dış destekle birlikte göstermiş olduğu başarıyı da küçümsememek gerekir düşüncesindeyim.'' 
     Ecevit, deprem sonrasında bölgede ev almak ya da ev yapmak isteyenlere 6 milyar lira yardım verildiğini, ancak yaşanan son 2 ekonomik kriz sonrasında bu paranın reel olarak 3 milyar liraya düştüğünü belirterek, bu konuda depremzedelere yeni bir katkının söz konusu olup olmayacağının sorulması üzerine de şunları söyledi 
     ''Bu tabii Türkiye'deki ekonomik durumun, genel ekonomik durumun sonucudur. Maalesef bu ekonomik sorunlar bağlamında bir çok vatandaşımız kayba uğradı. Ama bu kayıpları gidermek için elden gelen çabayı gösteriyoruz. Kaldı ki eğer bu konutlara başvurular erken tarihte yapılmış olsaydı, bunalımdan önce bir sonuca varmış olurdu ev almak isteyenler. Ama dediğim gibi devlet olarak biz elimizden geleni yaptık ve yapmaya devam ediyoruz.'' 
     Deprem felaketi sonrasında Kızılay ile ilgili bazı iddiaların gündeme geldiğini ve Başbakanlık Teftiş Kurulu'nun bu konuda iki rapor hazırladığını belirterek, ''Bu iki raporunda siz imzaladınız buna rağmen yönetim kurulu halen görevde. Bunun sebebi nedir'' sorusunu, Ecevit, ''Kızılay'ın belirttiğiniz gibi bir yönetimi var. Bu yönetim, daha önceki yönetimler döneminde ileri sürülen iddialar üzerinde duruyor. Fakat son durumu henüz bilmiyorum, öğrenirim'' yanıtını verdi. 
     Ecevit, bir başka soru üzerine de Türkiye'nin son 1 yıl içinde ciddi bir ekonomik bunalımdan geçtiğini, ancak bu bunalım sürecinde aynı zamanda Türkiye'nin ekonomik ve sosyal yapısını olumlu bir biçimde değiştirdiklerini belirterek, ''Bu arada bazı sıkıntıların çekilmesi doğaldır. Maalesef ama müzmin sıkıntıların olabildiğince kısa sürede aşılabileceğine inanıyoruz. Nasıl deprem felaketinin sonuçlarını kısa sürede aşabildiysek, ekonomik sorunlarımızı da kısa sürede aşabileceğimiz kanısındayım'' dedi. 
     Ecevit, ''Deprem yardımlarının başka kaynaklara aktarıldığı yönünde iddialar var. Bunun nasıl değerlendiriyorsunuz'' sorusunu yanıtlarken de, ''Hayır. Başka kaynaklar şöyle dursun, ekonomik sıkıntıya, sorunlara rağmen biz depremzedelerin beklentilerinde en küçük bir kısıntıya yer vermedik'' diye konuştu. 






</TEXT>
</DOC>
