<DOC>
<DOCNO> 16522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/yazar/ulagay.html </URL>
<DATE> 2001/04/16/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Halk bu programı benimser mi 
</HEADLINE>
<TEXT>

     Önceki akşamki yayınında Türkiye'deki gelişmelere de yer veren CNN - International kanalı haberine Emek Platformu'nun düzenlediği protesto gösterilerini yansıtarak başladı. Hükümeti, IMF'yi ve yeni ekonomik programı hedef alan gösteriler, Kemal Derviş'in açıkladığı ekonomi programının önüne geçmişti CNN'nin sıralamasında. 
     Bu bir rastlantı değil bence. Türkiye'ye dışarıdan bakanların bile, halkın farklı bir tepki birikimi içinde olduğunu görebileceği bir ortam var bugün ülkemizde. Birilerinin oyununa gelerek kandırıldıklarını ve sonuçta umutsuz bir duruma sürüklendiklerini düşünen insanlar şimdi bunun sorumlusunu bulmak ve hesap sormak istiyorlar. Hesap vermesi istenenler arasında hükümet ve siyasetçiler ön sırada yer alıyor. 
     
     Tepkinin hedefleri 
     Hükümetin ve genel olarak siyasetçinin yalnızca işbilmezliğini ve beceriksizliğini değil, iyi niyetini ve dürüstlüğünü de sorgulamak istiyor insanlar. Tepki duyulanlar sıralamasında siyasetçilerden hemen sonra, onlarla el ele vererek devleti, Hazine'yi, bankaları "hortumlayan"lar geliyor. Kendi ceplerinden çalındığını hissettikleri bu paraların bir şekilde bu "hortumcu"lardan geri alınıp halkın yararına kullanılmasını istiyor çoğu kimse. Çok yüksek faizlerle borçlanan devletin yarattığı "faiz zenginleri" ve su gibi para harcayarak göze batan "televole sosyetesi" de tepkilere hedef olanlardan. Bunların yanı sıra IMF Uluslararası Para Fonu ve Dünya Bankası gibi uluslararası kuruluşlar da bugünkü çıkmazın sorumlusu sayılıp halkın tepkisine hedef olanlar arasında öne çıkıyor. 
     Peş peşe gelen krizleri ve kendi durumlarının bozulmasını siyasetçiye, "hortumcu"ya, rantiyeye, IMF'ye bağlayan insanlar bu unsurlardan mutlaka hesap sorulmasını ve onlara bir bedel ödetilmesini talep ediyor. Bu unsurların içinde bulunduğu çözüm formüllerine ise güven duymuyor. Sokaklara çıkıp protesto gösterisi düzenleyenlerin yanı sıra sessiz çoğunluğu oluşturan geniş kitlenin de buna benzer tepkiler beslediğini tahmin edebiliriz. 
     
     Çözümsüzlük tuzağı 
     Aslında herkesin payı var bence bu çıkmazlara sürüklenmemizde ama bu tepkilere hak vermemek de elde değil. Siyasette ve genel olarak toplum hayatında hesap verme mekanizmasının işlemediği bir ortamda, kararları veren ve pastadan aslan payını alan azınlığın dışında kalanların, bugünkü krizi yaşarken böyle bir tepki göstermeleri doğal. 
     Ancak, bu tepkileri haklı görsek bile, bunlardan çözüm üretmemiz pek mümkün görünmüyor. Örneğin Emek Platformu'nun çözüm önerileriyle ekonominin düze çıkması değil çok daha derin bir krize sürüklenmesi olası. Yaşadığımız dünyada ve düzende, sermaye hareketlerinin belirleyici bir özelliği var. Bunu gözardı eden her programın, çok kısa sürede kayalara bindirmesi ise kaçınılmaz. Çok sözü edilen reel sektörün canlandırılması da büyük ölçüde sermaye hareketlerinin lehimize gelişmesine bağlı. Türkiye, 19 Şubat'taki rezalet sonrasında onarılması zor bir yara alan güven unsurunu yeniden yaratıp kendi vatandaşlarının ve yabancıların Türkiye'den sermaye kaçırmasını önleyemediği sürece bu krizi aşamaz, bundan en büyük zararı da emekçi kesim görür. 
     
     Programı benimsetmek 
     Kemal Derviş'in bir bölümünü açıkladığı program, aslında siyasetçinin Hazine'yi ya da kamu bankalarını kullanmasını zorlaştıran, "hortumlama" yollarını kesmeyi amaçlayan çok önemli adımları içeriyor ama öte yandan kısa vadede halktan yeni özveriler de istiyor. Üstelik programın uygulanmasını, halkın hesap sormak istediği bir hükümetten bekliyoruz. 
     İşte tüm bu nedenlerle bu programı halka anlatmak ve ondan yeni özveriler istemek pek kolay olmayacak galiba. Dış destek sağlamak için programı IMF'ye onaylatmanın şart olması da halkın programı "ulusal program" sayarak benimsemesini zorlaştıracak. Bunun işaretlerini Türk - İş'in ve Emek Platformu'nun programa gösterdikleri tepkide de görüyoruz. 
     Programın topluma anlatılması ve benimsetilmesi başarısı için gerekli görünüyor bana. Programa destek sağlaması beklenen dış dünyanın da öncelikle buna bakacağını ve halkın güvenini kazanmamış bir programa ancak çekingen destek vereceğini düşünüyorum. 
     
Ucuz döviz yok, kemer sıkma var      Kemal Derviş'in önceki günkü açıklamaları öncesinde ortaya atılan "para kurulu geliyor" iddialarının ve açıklamalar sonrasında atılan "dolar düşecek" manşetlerinin neye dayandığını doğrusu bilmiyorum. Bana göre Derviş'in açıkladığı programın kısa vadeyi ilgilendiren iki temel ayağından birini "dalgalı kur" ve "pahalı döviz" politikası oluşturuyor. 
     
     Dış fazla hedefi 
     Sayın Derviş'in daha önceki açıklamalarında da değindiği gibi, yüksek oranlı bir devalüasyonun Türkiye'nin rekabet gücünü yükselterek döviz gelirlerini artırması ve dış açığını hızla kapatması, cari işlemler açığını cari fazlaya dönüştürmesi hedefleniyor. Bu nedenle de dövizin ucuzlaması istenmiyor. Dalgalı kur rejimi içinde döviz kurunun iniş - çıkışlar göstermesi, hatta program yerine oturdukça, bugün aşırı değer yitirmiş görünen TL'nin bir miktar değer kazanması gündeme gelebilir ama özünde bu program ucuz dövize değil, pahalı dövize dayalı bir program, yani doları düşürme gibi bir derdi yok. 
     Programın ikinci temel ayağında ise özellikle kamu kesiminde çok ciddi bir kemer sıkma niyeti görüyoruz. Kamu harcamaları bu yıl reel olarak 9 azalacak, öncelikle harcamalar azaltılarak 2000 yılında 2.8 olan bütçedeki faiz dışı fazla GSMH oranının bu yıl katlanarak 5.5'e, 2002'de de 6.5'e yükselmesi öngörülüyor. 
     
İnternet, Derviş ve program      Ekonomideki yangını söndürme çabalarına odaklanan Türkiye'de 9 Nisan'da başlayan "İnternet Haftası"nın 23 Nisan'a kadar süreceğini bilenler pek fazla değil her halde. Bilgi için adres http internethaftası.org.tr . İnternetin ülkemizde yaygınlaşması için çaba harcayanlardan biri olan Bilkent Üniversitesi öğretim üyesi Doç. Dr. Mustafa Akgül, Türkiye'deki kurumsal kullanıcı sayısının hala 5 binin altında olmasından ve hükümetin internete ilgi göstermemesinden yakınıyor. Ben de geleceğe dönük olarak bize umut veren Kemal Derviş'in program metninde internetin önemine değinen bir paragraf, hatta bir cümle aradım ama ne yazık ki bulamadım. "Sırası mı şimdi internetin" diye düşünenler olabilir ama bence tam sırası, çünkü Wall Street Journal'dan aktardığım yandaki şekilde de dendiği gibi internet dünyayı kavramanın en iyi yolu. 
     
     





Ekonomik kalkınma 


Yaktık gemileri... 


Yakışır 


Washington, Program ve Derviş 


22 Yıl önceki bir yazı... 


Çağdışı infaz 


"Ebedi iktidar"ın iksiri bulundu 


Halk bu programı benimser mi 


Bugün "yeni" bir gün 


</TEXT>
</DOC>
