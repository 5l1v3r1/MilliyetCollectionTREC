<DOC>
<DOCNO> 33100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sontur04.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan'dan Tayyip Erdoğan yorumu... 
</HEADLINE>
<TEXT>

     FP'nin kapatılmasının ardından bugün yeni bir parti kuracak olan gelenekçiler, Recep Tayyip Erdoğan'a siyaset yolunu açan Anayasa Mahkemesi kararını değerlendirdiler. 
     Kapatılan FP'nin genel başkanı, Malatya Bağımsız Milletvekili Recai Kutan, bugün kurulacak partinin kurucular kurulunun yapacağı toplantıya katılmak üzere, kapatılan FP'nin Ankara İl Başkanlığı'na gelişinde, gazetecilerin sorularını yanıtladı. 
     Kutan, temel görüşleri itibarıyla her türlü yasağın ve yasakçılığın karşısında olduklarını dile getirerek, ''Bu itibarla Sayın Erdoğan'ın yasağının kaldırılmış olmasından sadece mutluluk duyuyoruz'' diye konuştu. 
     Malatya Bağımsız Milletvekili Oğuzhan Asiltürk de Anayasa Mahkemesi'ndeki kararı ''tabii'' olarak değerlendirirken ''Bir yanlışlık Anayasa Mahkemesi tarafından düzeltilmiştir. Temenni ederiz ki aynı şekilde, Anayasa Mahkemesi bundan sonra da parti kapatmaktan da vazgeçer'' dedi. 
     Asiltürk, Erdoğan'ın yasağının kalkmasının, tabanlarını olumsuz etkileyip etkilemeyeceğine ilişkin bir soru üzerine, böyle bir etkinin olacağını zannetmediğini kaydetti. 
     İstanbul Bağımsız Milletvekili Süleyman Arif Emre ise 30 yıldır yasaksız bir Türkiye için mücadele verdiklerini belirterek, Erdoğan'ı da ilgilendiren kararın kendilerini sevindirdiğini ifade etti. 
     Konya Bağımsız Milletvekili Teoman Rıza Güneri ise gazetecilerin sorusu üzerine, yasakçı bir Türkiye istemediklerini kaydederek, ''İnşallah bütün yasaklar kalkar'' dedi. 
     Güneri, ''Tayyip Erdoğan'ın kuracağı parti, sizin partinizin oy oranını etkiler mi '' diye soran bir gazeteciye de ''Biz mücadelemizi yapıyoruz. Bu mücadelemizi yaparken de bir yerlerle temas halinde değiliz'' karşılığını verdi. 
     Rize Bağımsız Milletvekili Mehmet Bekaroğlu da bugün kurulacak partiye ''Saadet Partisi'' adının verildiğini bildirdi. Bekaroğlu, ''Partimizin adı Saadet . Hayırlı olsun'' dedi. 
     

</TEXT>
</DOC>
