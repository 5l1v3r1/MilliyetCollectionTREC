<DOC>
<DOCNO> 23687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko17.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "İş Güvencesi Yasası'nı engellemeye çalışmak abesle iştigal" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, İş Güvencesi Yasa Tasarısı Taslağı'nın Başbakanlığa gönderildiğini, bugün de Bakanlar Kurulu'nun imzasına açılacağını bildirdi. 
     Okuyan, Bakanlık'ta düzenlediği basın toplantısında, İş Güvencesi Yasa Tasarısı Taslağı hakkında bilgi verdi. 
     Sosyal taraflarla 9 öğretim üyesinin hazırlamış olduğu metnin en son şekliyle bu sabah Başbakanlığa gönderildiğini belirten Okuyan, taslağın bugün Bakanlar Kurulu'nun imzasına açılacağını bildirdi. 
     Taslağın en kısa sürede tasarı olarak TBMM'ye gönderileceğini ifade eden Okuyan, kıdem tazminatıyla ilgili olarak da yeni bir düzenleme için komisyon oluşturulacağını kaydetti. Okuyan, ''Bu noktadan sonra ister işçi, ister işveren kesiminden bir itiraz gelirse biz bunu samimiyetle bağdaşmayan bir tavır olarak değerlendiriyoruz'' dedi. 
     Okuyan, tasarının AB ile uyum süreci içerisinde öncelikli yasal düzenlemeler içerisinde yer aldığını, dolayısıyla devletin resmi taahhüdü olduğunu vurguladı. Taslağın, hazırlanan yeni ekonomik program çerçevesinde acil çıkarılması gereken 15 yasa içinde de bulunduğunu anımsatan Okuyan, ''Türk-İş Başkanı Meral ile kamu kesimi toplu iş sözleşmeleri görüşmeleri sırasında da dile getirilmiş ve protokolde ivedilikle çıkması yer almıştır. Bu yasayı engellemeye çalışmak abesle iştigaldir'' diye konuştu. 
     Okuyan, tarım ve orman kesiminde çalışan işçilerin de yeni düzenlemeyle 1475 sayılı İş Kanunu kapsamına alınacağını kaydetti. 






</TEXT>
</DOC>
