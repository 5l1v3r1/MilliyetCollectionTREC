<DOC>
<DOCNO> 36769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sontur10.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Harita mühendisleri Büyükşehir Belediyesi'ni yolsuzlukla suçladı 
</HEADLINE>
<TEXT>

     Harita ve Kadastro Mühendisleri Odası Genel Başkanı Hüseyin Ülkü, İstanbul Büyükşehir Belediyesi'nin, dar gelirli kişileri konut sahibi yapmak amacıyla Arsa Ofisi'nden satın aldığı İkitelli'deki 1520 dönümlük araziyi, ''üçüncü kişilere satış yapılamaz'' şerhine rağmen 38 trilyon liraya satışa çıkardığını bildirdi. 
     Ülkü, yaptığı yazılı açıklamada, Büyükşehir Belediyesi'nin Küçükçekmece'ye bağlı İkitelli'de bulunan 64 pafta ve 3324 nolu parsel sayılı 1 milyon 509 bin 842 metrekare, 45 pafta ve 2353 parsel sayılı 10 bin 813 metrekare alanlı taşınmazları, 775 sayılı Gecekondu Yasası'na göre, dar gelirli grubundaki kişileri konut sahibi yapmak üzere Arsa Ofisi Genel Müdürlüğü'nden satın aldığını belirtti. 
     Milli Savunma Bakanlığı'na tahsisli olan ve sözü edilen yasaların uygulanması amacıyla kamu yararı gözetilerek önce Arsa Ofisi'ne, daha sonra da Büyükşehir Belediyesi'ne devredilen bu arazilerin tamamının 2 yıl vadeli ve aylık yüzde 1 faizle satışının gerçekleştiğini ifade eden Ülkü, bunlardan 3324 ve 2353 nolu parselleri kapsayan alanın tapu intikalinin 8 Mayıs 1997 tarihinde yapıldığını kaydetti. 
     Ülkü, Milli Savunma Bakanlığı'nın ise 28 Temmuz 1997 tarih ve 8274 sayılı yazısında, aylık faizin yüzde 1 yerine yüzde 5 oranında olması gerektiğini bildirdiğini vurguladı. 
     Abdüllatif Şener'in Maliye Bakanlığı, Recep Tayyip Erdoğan'ın da İstanbul Büyükşehir Belediye Başkanı olduğu dönemde, Arsa Ofisi yetkililerinin imar planı çalışmaları tamamlandıktan sonra devir önerilerine rağmen, metrekare birim fiyatı yaklaşık 5 dolar ve düşük faizle plansız bir biçimde arazinin devrinin yapıldığını belirten Ülkü, özetle şöyle dedi 
     ''Dar gelirli aileleri arsa ve konut sahibi etmek amacıyla Büyükşehir Belediyesi'nce, Arsa Ofisi Genel Müdürlüğü'nden koşullu olarak devir alınan 1520 dönümlük arazinin üçüncü kişilere ihale yoluyla satılmak istenmesi, devir amacına ve yasalara aykırıdır. Türkiye'nin yaşadığı bu ekonomik krizde hiçbir kişi ve şirketin 38 trilyon liraya gayrimenkul satın alamayacağı, bu arazinin KİPTAŞ İstanbul Konut, İmar, Plan Sanayi ve Ticaret A.Ş tarafından satın alınacağı duyumları odamıza iletilmiştir. 
     14 Ağustos Salı günü İstanbul Büyükşehir Belediyesi Encümeni'nde yapılacak olan yasalara aykırı bu ihalenin, mutlaka iptal edilmesi gerekmektedir.'' 
     







</TEXT>
</DOC>
