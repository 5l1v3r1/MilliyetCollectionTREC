<DOC>
<DOCNO> 13297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/soneko06.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Genel Müdürü "En yüksek sermayeli bankayız" 
</HEADLINE>
<TEXT>

     Türkiye İş Bankası Genel Müdürü Ersin Özince, ekonomide geçen yıl yaşanan tüm olumsuzluklara rağmen, İş Bankası olarak mali bünyelerinin güçlü yapısını koruduklarını bildirdi. 
     Özince, bankanın İş Kuleleri'ndeki Genel Müdürlüğü'nde düzenlediği basın toplantısında, İş Bankası'nın 2000 yılı faaliyetlerini değerlendirirken, önceki yıllarda olduğu gibi en yüksek sermayeli banka olma niteliğini devam ettirdiklerini söyledi. 
     Bankanın özkaynaklarının yüzde 138 oranında artarak, 1 katrilyon liraya ulaştığını belirten Özince, 558 trilyon 964 milyar lira olan ödenmiş sermayelerini, geçen ay 810 trilyon 573 milyar liraya yükseltme kararı aldıklarını, sermaye artırımının 86.6 milyar liralık kısmını hissedarlardan nakit talep edeceklerini, kalanını iç kaynaklardan karşılayacaklarını anlattı. 
     Sermaye yeterlilik rasyosunda asgari sınırın yüzde 8 olduğunu hatırlatan Ersin Özince, bu rasyoyu ekonomik krize rağmen yüzde 23 gibi bir oranda gerçekleştirdiklerini, bu durumun mali bünyelerini daha da güçlendirdiğini söyledi. 
     
     



</TEXT>
</DOC>
