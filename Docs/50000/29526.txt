<DOC>
<DOCNO> 29526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo18.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan "Yönetimden bazı kişiler beni istemiyor" 
</HEADLINE>
<TEXT>

     Marsilya'ya transferi ''yılan hikayesi''ne dönen Okan Yılmaz, Bursaspor yönetiminin içinden bazı kişilerin kendisinin Bursaspor'da oynamasını istemediğini öne sürdü. 
     Okan,Bursaspor'da oynamak istemesine karşın bazı çevrelerin kendisine ''Marsilya'ya git'' dediğini, ancak futbol yaşantısını bitirme pahasına dahi olsa Fransız kulübüne gitmeyeceğini söyledi. 
     Bursaspor'da dönen oyunları açıklaması halinde, kulübün büyük zarar göreceğini kaydeden Okan, hakkında başlatılan çirkin sözlerin kimin tarafından ortaya atıldığını herkesin bildiğini belirterek, ''Bugüne değin sadece menajerlerin oyununa geldiğimi sanıp suçladım. Ancak, gerçeği görünce şaşırdım. Karalama kampanyasını kimin başlattığını biliyorum. O gidecek, ben kalacağım'' dedi. 
     Okan, kendisi aleyhine düzenlenen oyunları yıkmak için yılmadan savaşacağını ifade ederek, şunları söyledi 
     ''Bursaspor'a para kazandırmak için verdiğim uğraşın bedeli bu olmamalıydı. Kişiliğimle oynandı, haraketlere uğradım. Ateşe atıldım. Yönetimin içinden bazı kişiler benim Bursaspor'da oynamamı istemiyor. Ama kimin büyük olduğunu herkes görecek. O gidecek ben kalacağım.'' 







</TEXT>
</DOC>
