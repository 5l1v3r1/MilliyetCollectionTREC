<DOC>
<DOCNO> 23743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur19.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Marmara'da tsunami potansiyeli araştırılacak" 
</HEADLINE>
<TEXT>

     Tubitak Marmara Araştırma Merkezi Başkanı Prof. Dr. Naci Görür, İtalyan Urania Gemisi'nin Marmara Denizi'nde bugün çalışmalara başlayacağını belirterek "Gemi, Kuzey Anadolu Fayı'nın KAF geometrisi ve Marmara'daki tsunami potansiyeli üzerine araştırma yapacak" dedi. 
     Görür, dünkü basın toplantısında araştırmanın, Marmara'nın özellikle sığ alanlarıyla İstanbul'a yakın kesimlerinde yapılacağını vurgulayarak "Geminin çalışması, Çanakkale kıyılarından başlayacak, 17 Haziran'da sone erecek" diye konuştu. 
     Marmara'daki fayların, daha önce Türkiye ve Fransa'dan çok sayıda bilim adamı tarafından da araştırıldığını anımsatan Görür şunları söyledi 
     "Ekim-Kasım 2000'de Odin Finder gemisi gelmiş ve Urania'nın yapacağı çalışmalar için ön bilgi toplamıştı. Urania gemisi, KAF'ın geometrisi, tarih öncesi depremlerin yeri ve dağılımı ile Marmara'daki tsunami potansiyeli üzerine araştırmalar yapacak. Olası bir depremde, Marmara Denizi tabanındaki fayların, tek parçalı mı yoksa çok parçalı mı kırılacağı araştırılacak." 
     "Türk gemisi de araştıracak" 
     Görür, "Araştırma sonucunda faylarla ilgili tüm bilgilere ulaşılacak mı " sorusuna "Bilinmeyenler hiçbir zaman bitmez ve bitmemelidir. Biterse, bilim ortadan kalkar" yanıtını verdi. 
     Odin Finder gemisinin yaptığı çalışmayla ilgili bir soruyu da yanıtlayan Görür, şu bilgileri verdi 
     "Bu gemi, Urania için etüt çalışması yapmıştır. Bu çalışma ise bazı bilinen yerlerde, Odin Finder'in çalışmasının devamı olacak. Ağustos ayında da Nadir isimli bir Türk gemisi, deniz tabanından 10 kilometre derinliğe inerek çalışma yapacak." 
     "Tabiat sürpriz yapabilir" 
     Bugüne kadar bazı çevrelerin, Marmara'da 7 ve üzerindeki, bazı çevrelerin de daha az büyüklükte deprem olasılığı üzerinde durduklarını da anımsatan Görür, sözlerini söyle sürdürdü 
     "Tabiat, hepimize başka sürprizler de yapabilir, çünkü doğayı net olarak modelliyemiyoruz. Herkes Marmara'ya konsantre oldu, ama Türkiye'nin bütün bölgeleri risk altındadır. Adapazarı'ndan Erzincan'a, Bingöl'den de İskenderun'a kadar aktif fay hatları bulunuyor. Oralarda da deprem olabilir." 
     Görür, TÜBİTAK MAM, MTA, Columbia Üniversitesi, İTÜ ile Seyir Hidrografi ve Oşinograi Dairesi'nden uzmanların yanı sıra ABD'nin tanınmış profesörlerinden Bill Ryan'in de katılacağı araştırmada, Türk grubuna, İTÜ'den Prof. Dr. Namık Çağatay'ın başkanlık edeceğini sözlerine ekledi. 
     
     
     







</TEXT>
</DOC>
