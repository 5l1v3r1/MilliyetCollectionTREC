<DOC>
<DOCNO> 21786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo07.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'da herşey hazır, Terim bekleniyor 
</HEADLINE>
<TEXT>

     İtalyan futbol liginde yaklaşık 8 aydır süren Terim-Milan söylentilerinin bitmesine 1 ay kaldı ama İtalyan Kulübü şimdiden Türk teknik direktöre hazır görünüyor. 
     Milan Kulübü'nden bu zamana kadar yapılan açıklamalarda, gelecek sezon teknik direktörün kim olacağına sezon sonunda Terim ile Maldini arasında karar verileceği defalarca belirtilirken, İtalyan spor kamuoyu, kırmızı-siyahlıların çok önceden kararını verdiğini ve Fatih Terim'i seçtiğini savunmaya devam ediyor. 
     Gelecek hafta oynanacak Bayern Münih-Valencia Şampiyonlar Ligi finalini seyretmek için Milano'ya gelecek Terim'in, Milan yöneticilerden Galliani ve Braida ile görüşeceğine kesin gözüyle bakılıyor. 
     La Gazzetta dello sport gazetesi, Türk teknik adamın Milano'daki Grand Hotel Duomo'daki yerini ayırttığını belirterek, ''Terim, İstanbul Tarabya'daki evinde havuzun başında güneşlenirken, eşi Fulya hanım ona Milano lehçesiyle İtalyanca konuşma pratikleri yaptırıyor'' diye yazdı. 
     Haberde ayrıca, Terim'in Milan'ı seçmesinden dolayı eşi Fulya hanımın ''Aferim sevgilim'' dediği ileri sürüldü. Milan Kulübü Başkanı Silvio Berlusconi'nin İtalya'nın yeni başbakanı olacak olmasından dolayı kulüp başkanlığını oğlu Piersilvio Berlusconi'ye devredeceğini ifade eden La Gazzetta dello Sport, Piersilvio'nun geçmişte yaptığı açıklamada, ''Terim, çok beğendiğimiz bir teknik direktör, bir gün Milan'a gelecek'' dediğini anımsattı. 
     Corriere dello Sport gazetesi de Terim ile ilgili haberinde,''Maldini-Tassotti ikilisi Milan'ı Şampiyonlar Ligi'ne taşırsa beklenmedik bir gelişme olabilir ve Berlusconi bu ikiliyle devam kararı alabilir. Bu durumda daha önceden anlaşma imzalamış oldukları Terim'e Milan'ın tazminat ödemesi gerekecek. Diğer türlü Terim ile 1 yıllığına 4 milyar İtalyan Lireti karşılığında sözleşme yapılacak'' yorumunda bulundu. Milan takımının teknik direktörü Cesare Maldini ise Fiorentina ile bu akşam yapılacak lig maçı için, ''Terimli Fiorentina, Milan için daha korkutucuydu'' dedi. 







</TEXT>
</DOC>
