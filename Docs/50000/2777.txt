<DOC>
<DOCNO> 2777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sondun01.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yeni Dışişleri Bakanı Powell'dan Türkiye'ye destek sözü 
</HEADLINE>
<TEXT>

     ABD Dışişleri Bakanlığına atanan Colin Powell, görevi süresince Türkiye'ye destek sözü vererek, Ankara ile Avrupa Birliği arasındaki Avrupa Gücü sorununun çözümünde rol oynamak için girişimde bulunacağını söyledi. 
     Powell, Senato'daki konuşmasında, Hazar havzasının enerji zenginliklerinin herkesin yararına değerlendirilmesi için de ilgili taraflarla görüşeceklerini belirtti. 
     Colin Powell, Türkiye'ye yakınlığıyla tanınan Senatör Chuck Hagel'ın, yeni yönetimin Türkiye'ye yaklaşımıyla ilgili sorusunu şöyle yanıtladı 
     'Türkiye, uzun yıllardan bu yana en yakın müttefiklerimizden biri. Türk liderleri ve Türk Silahlı Kuvvetleri ile uzun yıllardır aramda bulunan ilişkilerden gurur duyuyorum. Bu ilişkilerden dışişleri bakanlığım döneminde yararlanmayı umuyorum. Dolayısıyla Avrupa'ya hala önemli katkıları bulunan güçlü bir Türkiye'ye destek vereceğim. Türkiye ile bazı Avrupalı müttefikler arasında, AB üyesi olan ve olmayan ülkelerin Avrupa Güvenlik ve Savunma Kimliği girişiminde nasıl entegre edileceği konusunda ortaya çıkan sorunun çözümünde rol oynayabilmeyi umuyorum.'' 
     Powell, Senatör Hagel'ın, Hazar havzası enerji kaynaklarıyla ilgili sorusuna da şu sözlerle yanıt verdi 
     'O bölge, zengin enerji kaynaklarından dolayı ilgiyi üzerine çeken istikrarsız bir bölge. Bu bölgeyle ilgili Rusya'nın da kaygıları var, çünkü orayı yumuşak karınları olarak görüyorlar. Bu bölge, görüşmeler yapabileceğimiz ve yardımcı olabileceğimiz bir konu. Ancak bunu yaparken, Rusların yakın bölge gördükleri bu bölgede dikkatli olmalıyız. Hassas görüşmelere girişerek, dünyanın o bölgesinde istikrarın artmasında karşılıklı çıkarlarımız olduğunu anlatabiliriz, o bölgenin zengin kaynaklarını herkesin yararına olacak şekilde çıkaracak makul bir çözüm bulabiliriz.'' Colin Powell, Başkan Bill Clinton döneminde tesis edilen ve halen başında Büyükelçi Elizabeth Jones'un bulunduğu, Hazar Enerji Projeleri Özel Danışmanlığı makamıyla ilgili kararını, Dışişleri Bakanlığı'ndaki düzenlemeleri yaparken vereceğini de söyledi. 




</TEXT>
</DOC>
