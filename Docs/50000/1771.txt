<DOC>
<DOCNO> 1771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/guncel/gun08.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de mermi çetesi 
</HEADLINE>
<TEXT>
Devletten aldılar PKK'ya sattılar 
     GÖKÇER TAHİNCİOĞLU Ankara 

     Ankara DGM Başsavcılığı aralarında bir Makine Kimya Endüstrisi Genel Müdürlüğü MKE şube müdürü, 11 polis ve bir başçavuşun da bulunduğu 47 kişi hakkında, MKE'ye ait mermileri sahte belgelerle ele geçirerek sattıkları gerekçesiyle dava açtı. Satıldığı saptanan 500 bini aşkın merminin bir bölümünün yasadışı örgütlere gitme olasılığı için de soruşturma başlatıldı. 
     MKE ve Emniyet'i sarsan mermi skandalı, üç ay önce polise gelen bir ihbar üzerine başlatıldı. Ankara Emniyet Müdürlüğü Mali ve Organize şubelerin incelemeleri sonucu iki kişi gözaltına alındı. Gözaltına alınan iki zanlının ifadelerinin ardından Ankara DGM Başsavcılığı soruşturma başlattı ve Türkiye'nin çeşitli şehirlerine yayılmış, aralarında çok sayıda kamu görevlisinin de bulunduğu çete ortaya çıkarıldı. 
     Ankara DGM Savcısı Hakan Kızılarslan'ın yürüttüğü soruşturmanın ardından, haklarında dava açılan sanıkların arasında, Denizli'de başçavuş olarak görev yapan bir kişi, Diyarbakır ve Samsun'da birer polis, Ankara'da dokuz polis, MKE Genel Müdürlüğü Silah Satınalma Şube Müdürü, Aras Kargo'nun Yıldız şubesinde görevli dört kişiyle iki matbaacının da bulunduğu öğrenildi. 
     Kızılarslan'ın hazırladığı iddianameye göre olay şöyle 
     Ankara'da biri polis memuru, diğeri henüz ele geçirilemeyen iki kişi, kamu görevlilerine verilen mermi satın alma belgesini matbaaya götürerek sahtelerini bastırdı. 1996'da bastırılan bu belgelerle MKE'den çok sayıda mermi alındı. Mermiler Aras Kargo'nun Yıldız şubesi aracılığıyla özellikle terör örgütlerinin etkin olduğu Karadeniz bölgesi ve çevrelerine gönderildi. Burada çetenin üyelerinin aldığı mermiler, normal fiyatının iki - üç katına satıldı. 
     
Örgüt genişledi      Mermi satışından büyük rant elde edilmesi, diğer kamu görevlilerini de işin içine soktu. Diğer polislerin de mermi satın alma belgelerinin sahtesi basıldı ve MKE'den bu şekilde binlerce mermi satın alındı. Çete, satın aldığı mermilerin sayısını artırabilmek amacıyla iki firma kurmaya karar verdi. Ankara ve çevresinde ismi oldukça bilinen Gürel Av Pazarı ve Arkadaş Av Pazarı kuruldu. Sadece 1.5 ayda bu firmalar aracılığıyla 268 bin 700 MKE mermisi alınarak dağıtımı yapıldı. 
     Kızılarslan, çetenin yapısını ortaya çıkardıktan sonra iki av firmasının ruhsatını iptal ettirirken, Türkiye çapında pek çok av firmasına da baskın yaptırdı. 
     


 GÜNCEL 





















</TEXT>
</DOC>
