<DOC>
<DOCNO> 27472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun22.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'ün giriş izni vermediği Hamas lideri 5 gündür havaalanında 
</HEADLINE>
<TEXT>

     Ürdün'ün ülkeye girmesine izin vermediği Hamas liderlerinden İbrahim Goşe'nin, 5 gündür Amman'daki havaalanında beklediği bildirildi. 
     Enformasyon Bakanı Salih Kallab, ''Onun Ürdün toprağına girmesine izin vermeyeceğiz. Bu konuda Hamas ile aramızda arabulucuk yaptırmayacağız'' dedi. 
     Kallab, Goşe'nin sınırdışı edilmesi kararının anayasayı ihlal anlamına geldiğine ilişkin eleştirilere, ''Hamas liderleri Ürdünlü değildir, onlarla bu esas üzerinde ilgileniyoruz'' yanıtını verdi. Ürdünlü Bakan, Arap Birliği'nin arabulucuk çağrılarını da ''Hamas ile bizim aramızda herhangi bir arabuluculuk girişimini reddediyoruz. Bu bir Arap krizi değildir. Bu sorun Arap Birliği'ni ilgilendirmez'' karşılığını verdi. Körfez ülkesi Katar'dan geçen 14 Haziran'da Ürdün'e gelen Filistin asıllı Ürdün vatandaşı 67 yaşındaki Goşe, 5 gündür havaalanında bekliyor. Ürdünlü yetkililer, Goşe'yi getiren uçağın pilotuna, ''Hamas liderini geri götürmediği takdirde, diğer yolcuların da uçağa binmesine izin verilmeyeceğini'' söylemişlerdi. Goşe ve Ürdün vatandaşı üst düzey 3 Hamas yetkilisi, Ürdün'ün güvenliğini tehdit etmek ve yasadışı örgüte üye olmak suçlamasıyla 3 ay tutuklu kaldıktan sonra, 1999 yılının Kasım ayında Katar'a sürgüne gönderilmişlerdi. 







</TEXT>
</DOC>
