<DOC>
<DOCNO> 31254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/spor/spo06.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
PES DOĞRUSU 
</HEADLINE>
<TEXT>

Genel Müdür Kemal Mutlu’nun, "Protokol yapılmadan inşa edilmiş" dediği Riva Tesisleri’nin, 1990’da kendi müdürlüğü tarafından Futbol Federasyonu’na 49 yıllığına devredildiği ortaya çıktı 
     CEMAL ERSEN 

     GENÇLİK ve Spor Genel Müdürü Kemal Mutlu’nun, hiçbir protokole dayandırılmadan kaçak olarak yapıldığını iddia ettiği İstanbul Riva’daki Futbol Federasyonu tesislerinin yasal olduğu ortaya çıktı. Mutlu’nun, "Tesisler, protokol yapılmadan inşa edilmiş. Geri isteyeceğiz" demesine karşın, 29 Mayıs 1990’da, dönemin genel müdürü Tevfik Sarpkaya ile federasyon başkanı Şenes Erzik arasındaki protokolle, 49 yıllığına federasyona devredildiği belirlendi. 
     BU protokolde, Beykoz İlçesi Çayağazı mevkiindeki toplam 177.500 metrekarelik arazinin, spor tesisleri yapılmak üzere devredilen federasyon tarafından hazırlanacak alt yapı ve yerleşim projelerinin tüm giderlerinin de yine federasyon tarafından karşılanacağının kayda geçmiş olduğu bildirildi. Protokolde, 49 yıllık kullanım hakkının, süre dolmadan taraflar arasında yapılacak anlaşma ile uzatabileceği de ifade edildi. 
     FUTBOL Federasyonu Riva Tesisleri’nin "kaçak" inşa edildiği gerekçesiyle geri alınacağı yolundaki açıklamaları değerlendiren, Federasyon Genel Sekreteri Aydın Torunoğlu, "Bu iddiaların asılsızlığı belgelerle ortadadır" dedi. Torunoğlu, "11 yıl önce yapılmış bir protokolden, genel müdürlüğün nasıl haberi olmaz. Bu tip iddialar Türk futboluna zarar vermekten öteye gitmez" yorumunu da yaptı. 
     
"Protokol yok"      GENÇLİK ve Spor Genel Müdürü Kemal Mutlu, Riva Tesisleri’nin geri alınacağı yolundaki açıklamaları ile ilgili olarak, "Konu, Teftiş Kurulu’nun İstanbul’daki incelemeleri sırasında ortaya çıktı. Tesislerle ilgili ortada bir protokol yok" dedi. Mutlu, "Eğer böyle bir protokol varsa, imza atıldıysa çıkarsınlar ortaya. O tesisler futbol amaçlı yapılmış. Biz de konuyu protokol ile bağlayalım, düzene koyalım istiyoruz" diye konuştu. 
     



 SPOR 


























</TEXT>
</DOC>
