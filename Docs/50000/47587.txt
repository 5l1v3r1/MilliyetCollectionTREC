<DOC>
<DOCNO> 47587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur13.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Bakan "Irak'ın terörle bağlantısı kanıtlanamadı" 
</HEADLINE>
<TEXT>

     İngiltere Dışişleri Bakanı Jack Straw, İngiltere'nin terör örgütü PKK'nın faaliyetlerine uyguladığı yasağın sürdürülmesi kararını verdiğini açıkladı. 
     Ankara'daki temasları çerçevesinde Başbakan Bülent Ecevit tarafından kabul edilen Straw, 45 dakika süren görüşmeden sonra yaptığı açıklamada, terör örgütü PKK'nın İngiltere'deki faaliyetlerine ilişkin olarak içişleri bakanı olduğu dönemde getirdiği yasağa atfen, ''İçişleri Bakanı'mız benim dönemimde konulan yasağın bu dönem de devam ettirilmesine karar verdi'' diye konuştu. 
     Ecevit ile görüşmesinde, Türkiye'nin Afganistan'daki terör güçlerine karşı oluşturulan askeri ittifakta oynadığı kilit rolü takdirle karşıladıklarını belirttiğini ifade eden Straw, ''11 Eylül'deki katliamdan sonra Türkiye'nin terörizmin karşısındaki tavrını saygıyla karşılıyoruz. Türkiye'nin geçmişte terörizme karşı büyük bir deneyimi var'' dedi. 
     Türkiye'nin Afganistan ve Orta Asya'daki ülkelerle ilişkilerinde siyasi, coğrafi ve tarihi konumunu bildiklerini kaydeden Straw, Afganistan'ın geleceği konusunda Ecevit'in tavsiyelerini ''not ettiğini'' belirtti. 
     Straw, Türkiye'nin AB adaylığını ve AB içinde terörizme karşı mücadele konularını da görüşmede değerlendirdiklerini söyledi. 
     Bir gazetecinin sorusu üzerdine Straw, şu anda terörizmle mücadelenin sadece Afganistan'da devam ettiğini belirterek, ''Afganistan merkezli terör ile Irak hükümeti arasında bir bağlantı olduğuna işaret eden kanıt yok'' dedi. 
     






</TEXT>
</DOC>
