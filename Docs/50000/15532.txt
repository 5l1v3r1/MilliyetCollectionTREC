<DOC>
<DOCNO> 15532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sondun01.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepalli ikizler dört gün süren ameliyatla ayrıldı 
</HEADLINE>
<TEXT>

     Nepalli 11 aylık siyam ikizlerini ayırmak için 4 gündür süren ameliyatın başarıyla sona erdiği bildirildi. 
     Singapur hastanesi sözcüsü Junaidah Hamid, başlarından yapışık kız ikizlerin sağlık durumlarının iyi olduğunu söyledi. 
     Sözcü, Ganga ve Jamuna Shrestha'nın ameliyathanede 90 saat kaldığını ve daha sonra plastik cerrahları tarafından ameliyata alındığını kaydetti. Hastane sözcüsü, dönüşümlü olarak ikizleri ameliyat eden doktor ekibinin basın toplantısı düzenleyeceğini söyledi. Bu arada, hastanede bulunan Reuters muhabiri, ikizlerden birinin ameliyathaneden çıkarıldığını bildirdi. 
     İkizler, kısmen yapışık olan beyinlerini aynı kafatası içinde paylaşıyordu. İkizlerin beynini birleştiren çok sayıda damar olması, ameliyatı iyice zorlaştırmış ve tehlikeli hale sokmuştu. 
     Doktorlar, siyam ikizlerinin farklı kişilikleri olduğunu belirttiler. Ganga'nın damağının yarık ve iştahlı olduğu öte yandan Jamuna'nın utangaç olduğu belirtildi. Hastane personeli de, kız bebeklerin hergün birbirlerinden farklı saatlerde uykuya daldıklarını ve acıktıklarını söyledier. 
     Singapurlular, ailesi fakir olan ikizlerin tedavi masrafları için 358 bin dolar para yardımı yapmıştı. Hastane yetkilileri birçok masrafın parasını almamış ve Singapur havayolları da ikizleri ve ailesini Nepal'den Singapur'a bedava getirmişti. 




</TEXT>
</DOC>
