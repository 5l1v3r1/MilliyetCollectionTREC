<DOC>
<DOCNO> 41855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/guncel/agun.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush Bu bir savaş 
</HEADLINE>
<TEXT>

"Düşmanımız gölgelerin ardında" diyen Bush, sadece saldırıyı yapanların değil, yardım edenlerin de cezalandırılacağını söyledi 
     DIŞ HABERLER SERVİSİ 

     ABD Başkanı George Bush, ülkesine yönelik saldırıları, "savaş hareketi" olarak nitelendirdi. Suçluların bundan sonra hiçbir zaman güvende olamayacağını belirten Bush, "ABD düşmanı yenmek için tüm kaynaklarını kullanacaktır" dedi. Bush, Kongre’den, ülkenin güvenliğini korumak ve yeniden güçlendirmek için fon isteyeceğini de kaydetti. Başkan Bush, Beyaz Saray’da, yanında yardımcısı Dick Cheney, Savunma Bakanı Donald Rumsfeld ve Dışişleri Bakanı Colin Powell bulunduğu halde düzenlediği basın toplantısında, "Bu eylemler, terör eyleminden çok daha fazla bir şeydi. Bu saldırılar, savaş hareketiydi. Özgürlük ve demokrasimiz saldırı altında" diye konuştu. ABD Başkanı, saldırıların faillerini barındıranların da cezalandırılacağını vurguladı. 
     
Farklı bir düşman’      Bush, ABD’nin "farklı bir düşmanla" yüzleştiğini belirterek, bu düşmanın "gölgeler arkasında saklandığını" vurguladı. Bush, masum insanları hedef alan bu saldırıların faillerinin sonsuza kadar saklanamayacaklarını ve sürekli güven içinde olamayacaklarını kaydederek, ABD’nin bu kişileri bulmak için bütün kaynaklarını seferber edeceğini dile getirdi. 
     ABD Başkanı, "Bu saldırıların faillerini bulmak zaman alacak, ancak sabırla bu amaçtan asla vazgeçmeden hedefe ulaşacağız" dedi. 
     Bush, federal hükümetin en yüksek alarm durumunda çalışmalarına devam edeceğini, bu saldırılar yüzünden Amerikalıların yaşam biçimlerini değiştirmeyeceklerini ve özgürlüklerini kısıtlamayacaklarını bildirdi. 
     
Beyaz Saray Risk azaldı      Teröristlerin eylem planlarının tamamlandığı açıklandı. Konuyla ilgili açıklama dün Beyaz Saray tarafından yapıldı. Beyaz Saray, saldırganların planlarını uygulamayı tamamladığına inanıldığını belirterek, önceki günkü saldırıların ardından riskin "önemli" ölçüde azaldığını bildirdi. 
     
Başkan Pentagon harabelerinde      ABD Başkanı George W. Bush, saldırıya uğrayan Savunma Bakanlığı Pentagon binasının yıkılan kısmında incelemelerde bulundu. Üzgün ve kızgın olduğunu söyleyen Bush, kurtarma görevlileriyle de bir süre görüştü. Başkan Bush, Savunma Bakanı Donald Rumsfeld’in eşlik ettiği ziyaret sırasında görevlilere teşekkür ederek, teröristlerin ABD’yi sindiremeyeceğini yineledi. 
     
Powell Uzun sürecek’      ABD Dışişleri Bakanı Colin Powell, başkent Washington ile New York'ta yapılan uçaklı saldırıları, "ABD'ye ve bütün demokratik ülkelere yönelik bir savaşa" benzetti. Powell, "Amerikan halkı, bir savaşın söz konusu olduğunu gayet iyi anlamış durumdadır, buna vereceğimiz karşılık, bir savaşa vereceğimiz karşılık, savaş gibi olmalıdır" dedi. Powell, sözlerini şöyle sürdürdü 
     
     Hedef tek kişi değil’ 
     "Bu, uzun süren bir çatışma olacaktır. Yalnızca ABD'ye karşı bir savaş değil, medeniyete karşı, demokrasiye inanan bütün ülkelere karşı bir savaştır" diye konuştu. Powell, ABC ve NBC televizyonlarından yayınlanan sert demecinde, "Vereceğimiz karşılık, bir kişiye yönelik tek bir karşı - saldırıyla sınırlı kalmayacak" dedi. Colin Powell, sözlerini şu cümleyle noktaladı "ABD, bu eylemleri destekleyenlere karşı bütün dünyayı seferber edecektir " 
     



 GÜNCEL 























</TEXT>
</DOC>
