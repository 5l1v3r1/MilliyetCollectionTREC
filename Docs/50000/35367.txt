<DOC>
<DOCNO> 35367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/siyaset/siy06.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Yılmaz’ın yeni vitrini 
</HEADLINE>
<TEXT>

ANAP lideri, yeni politikaların temsilciliğini yapacak isimleri vitrine taşımak istiyor 
     HAKAN ŞANLITÜRK Ankara 

     ANAP lideri Mesut Yılmaz, 1999 seçimlerinden sonra altyapı faaliyetlerine yoğunlaştığı parti çalışmalarında bugünkü kongreden sonra ikinci adımı atacak. Altyapıyı tamamlayan Yılmaz’ın şimdiki hedefi üstyapı... Üstyapı, iyi bir yönetim kadrosu ve yeni politikaların temsilciliğini yapacak isimlerden oluşacak yeni bir vitrin olarak açıklanıyor. İyi bir yönetim kadrosu oluşturmayı hedefleyen Yılmaz, İktisadi Kalkınma Vakfı Başkanı Meral Gezgin Eriş, Prof. Ergun Özbudun, Avukat Kezban Hatemi ve Aydın Yardımcı’yı vitrine koymaya hazırlanıyor. Partinin ikinci Genel Başkanı Yıldırım Akbulut ise kongre öncesi Yılmaz’ın kara listesinde. Genel başkanlığa aday olan Vehbi Dinçerler de bu listedeki diğer isim. Yılmaz, MKYK listesini de bu akşam toplayacağı il başkanlarıyla birlikte yapacak. 
     
Bin 226 delege oy kullanacak      ANKARA Milliyet 

     ANAP’ın 7. Olağan Büyük Kongresi, bugün saat 10.00’da ASKİ Spor Tesisleri’nde toplanacak. Kongrede genel başkan seçimi ilk, Merkez Karar ve Yönetim Kurulu MKYK ile Merkez Disiplin Kurulu MDK üyelikleri için seçim ikinci gün yapılacak. 
     Bin 226 delegenin oy kullanacağı kongrede Divan Başkanlığı’nı İçişleri eski Bakanı Ülkü Güney yapacak. Genel Başkan yardımcıları Mustafa Taşar ve Selçuk Pehlivanoğlu denetiminde sürdürülen hazırlıklar çerçevesinde, delegelerin oturacağı kongre salonunun orta bölümüne 1226 sandalye konuldu. 200 kişiden oluşan sanatçı topluluğunun sunacağı, "Türkiyem" müzik gösterisi için platform oluşturulurken, platformun arka tarafına kongre salonundan görüntülerin izlenebileceği 3 adet dev ekran yerleştirildi. 
     Sigara içmenin yasak olacağı salonun tavanından büyük arı figürleri sarkıtıldı. Bugün saat 10.00’da başlayacak kongrenin açılışında Genel Başkan Mesut Yılmaz’ın ardından genel başkan adayları da birer konuşma yapacak. Yılmaz ile birlikte şu ana kadar Lutfullah Kayalar, Eyüp Aşık, Vehbi Dinçerler ile Sanatçı Necla Akben genel başkanlığa aday olduklarını açıkladı. Kongrenin ilk günü MKYK ile MDK için adaylık başvuruları kabul edilecek. 
     
Yılmaz gidecek, efsane dönecek’      ANKARA Milliyet 

     ANAP genel başkan adayı Vehbi Dinçerler, genel başkanın değişmesi durumunda ANAP’ın çok iyi yaşayacağını belirterek "Çare, Yılmaz’ın gidip efsanenin geri dönmesidir" dedi. Dinçerler, dünkü basın toplantısında, Yılmaz’ın vaatlerinin hiçbirini gerçekleştiremediğini vurguladı. ANAP’ın güven kaybetmesinde en önemli etkenin yerine getirilmeyen sözler olduğunu anımsatan Dinçerler şunları söyledi "Genel başkan seçilmem durumunda koalisyondan çekileceğiz, ancak DSP ve MHP koalisyonuna dışarıdan destek vereceğiz. 1 dönemden fazla genel başkanlık yapmayacağım." 
     



 SİYASET 




















</TEXT>
</DOC>
