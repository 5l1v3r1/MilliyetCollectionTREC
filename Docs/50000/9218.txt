<DOC>
<DOCNO> 9218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/soneko12.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz İnterbank'ında dolar 960-985 bin lira 
</HEADLINE>
<TEXT>

     Ekonomide dalgalı döviz kuruna geçişten olumsuz etkilenen piyasalar, toparlanma çabalarını sürdürüyor. 
     Merkez Bankası TL Interbank'ında gecelik faizler, yüzde 100 ile yüzde 105 arasında, İMKB repo pisasasında ise yüzde 117 ile yüzde 130 arasında değişiyor. Bu piyasalarda saat 11.30 itibarıyla, gecelik TL İnterbank faizi yüzde 100.32, İMKB repo piyasasında da yüzde 121.17 düzeyinde bulunuyor. 
     Piyasada Döviz İnterbank'ında ise dolar fiyatı 960 bin lira ile 985 bin lira arasında değişiyor. Döviz İnterbank'ında ilk dolar efektif işlemi 960 bin liradan yapılmış ancak daha sonra 975 bin liraya yükselmişti. 
     Bu arada, piyasalara ilişkin değerlendirme yapan bankacılık çevreleri, doların bayram sonrasında 850 bin-900 bin lira aralığına yerleşebileceğini düşündüklerini, TL tarafında ise Merkez Bankası'nın ınterbank ve repo piyasalarındaki fonlamaları sayesinde piyasanın rahat olduğunu belirtiyorlar. 
     Aynı çevreler, bono piyasasında işlem hacminin düşük gerçekleştiğini ve faizler için gösterge oluşturacak düzeye henüz ulaşmadığını bildiriyorlar. 
     İlgililer, bono faizlerinin düne göre biraz yükseliş gösterdiğini de ifade ederek, 21 Mart 2001 vadeli bonoda ortalama bileşik faizin yüzde 146.81 olduğunu ve düne göre 6 puan kadar yükseldiğini kaydediyorlar. 
     Öte yandan, Bankacılar, dün ekonomi yetkilileri ile yapılan toplantının ardından yeni bir programın belirlenmesini beklediklerini ve bu arada da Merkez Bankası'nın piyasanın ihtiyacı olan likiditeyi sağlamasının, krizin derinleşmesini engellediğini de ifade ediyorlar. 




</TEXT>
</DOC>
