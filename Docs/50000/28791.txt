<DOC>
<DOCNO> 28791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/ekonomi/aeko.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz dramatik değil 
</HEADLINE>
<TEXT>

Airbus Başkan Yardımcısı Fekih, Türkiye’deki krizin etkisinin beklenildiği kadar dramatik olmadığını belirterek, Birkaç ayda krizi atlatacağınıza inanıyoruz’ dedi 
     EKONOMİ SERVİSİ 

     Türkiye’nin yaşadığı krizin uzun sürmeyeceğine inandıklarını söyleyen Airbus satış ve iş geliştirmeden sorumlu Başkan Yardımcısı Habib Fekih, "Ekonomik krizin tabi ki olumsuz etkileri var. Ama biz inanıyoruz ki, hükümetin uyguladığı ekonomik önlemlerle bu kriz en kısa sürede aşılacaktır" dedi. 
     Fekih, Türkiye’nin de yer aldığı Airbus askeri uçak projesine ilişkin olarak İstanbul’da düzenlediği basın toplantısında, bir soru üzerine şu değerlendirmede bulundu "Ekonomik krizin havacılık sektörüne üç etkisi var. Turizm trafiği, iş trafiği, Türkiye’nin yurtdışındaki vatandaşlarının havayolu trafiği. Biz Türkiye de bu üç alanın birlikte büyük bir yavaşlama içinde olmadığını görüyoruz. Krizin etkisi beklenildiği kadar dramatik ya da kritik değil. Biz bundan dolayı Türkiye’nin birkaç aylık bir süre içerisinde krizi atlatacağına inanıyoruz." 
     
     THY’de tarafsızız’ 
     THY’nin özelleştirme çalışmalarıyla ilgili bir soruyu yanıtlayan Fekih, "Biz THY şu formülle özelleşsin, ya da illa özelleşsin demiyoruz. Biz bu konuda tarafsızız. Ve THY bizim önemli bir müşterimiz. THY’nin Türk Hükümeti ile birlikte en iyi formülü bulacağına inanıyoruz" şeklinde konuştu. 
     Fekih, havayolu şirketlerinin yaşadığı sıkıntılarla ilgili bir soru üzerine de tüm dünyada petrol fiyatlarının yükselmesiyle maliyetlerin arttığına işaret etti. Fekih, "Bu kriz 30 yıl önce olsaydı, şirketlerin çoğu batardı. Çünkü şu an uçaklar çok ekonomik uçuyor" dedi. 
     
     Türkiye’ye 10 Airbus 
     Le Bourget 2001 Havacılık Fuarı’nda Airbus A400M askeri taşıma uçağı konusunda Türkiye’nin de içerisinde bulunduğu bir niyet mektubu anlaşması imzalandığını belirten Fekih, projede yer alan diğer ülkelerin ise Lüksemburg, Belçika, Fransa, Almanya, İtalya, İspanya, Portekiz ve İngiltere olduğunu söyledi. Fekih, "Projede 212 uçağın üretilecek, Türkiye’nin ise 10 uçak siparişi var, ayrıca üretim aşamasında da henüz netlik kazanmamasına rağmen Türkiye’nin yer alacağını tahmin ediyorum" dedi. 
     
Mahkemeye parti yerine insanlar çıkmalı’      Airbus’un 1990 yılından bu yana ticari danışmanlığını yürüten Erkut Yücaoğlu, Airbus Başkan Yardımcısı Fekih’in basın toplantısında gazetecilerin soruları üzerine Fazilet Partisi FP kapatıldı diye ekonomide bir kriz olacağını düşünmediğini söyledi. Parti kapatmayı zorlaştıran yasal düzenlemelerin yapılmasının zorunlu olduğunu kaydeden Yücaoğlu, "Mahkemeye partiler değil, insanlar çıkmalı" diye konuştu. Yücaoğlu, Hazine tarafından gerçekleştirilen takas operasyonu konusunda ise "Takas operasyonu beklendiği kadar başarılı olmadı değerlendirmelerine katılmıyorum" dedi. 
     Son günlerde dolarda yaşanan dalgalanmanın, biraz da bankaların sendikasyon kredileriyle ilgili olduğuna işaret eden Yücaoğlu, kurların 2002 yılı başına kadar bu şekilde gideceği görüşünü dile getirdi. 
     



 EKONOMİ 


























</TEXT>
</DOC>
