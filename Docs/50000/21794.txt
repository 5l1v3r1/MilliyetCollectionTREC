<DOC>
<DOCNO> 21794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo15.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Beşiktaş ilkelerini görmezlikten gelen tüm futbolcuları satın" 
</HEADLINE>
<TEXT>

     Beşiktaş’ta, kapalı tribün taraftarlarının oluşturduğu 1903 Beşiktaş Derneği bir açıklama yaparak, yönetim kurulundan, Beşiktaş ilkelerini görmezlikten gelen tüm futbolcuları satmasını istedi. 
     Dernek yönetim kurulu, dernek lokalinde yaptığı açıklamada, Beşiktaş’ın içinde bulunduğu durumdan son derece rahatsız olduklarını vurgulayarak, özetle şunları kaydetti "Biz Beşiktaş’ın gerçek sahipleri olarak, üstüne basa basa diyoruz ki, kanayan bir yara vardır ve bu yaranın vücuda yayılmasını önlemek için yapılacak eylemin ne olduğunu söylemeye gerek yoktur. Aksi takdirde düşüncelerimiz yönetim aleyhine değişecektir. Kulübün gerçek sahibi taraftarın ’Yeter artık’ deme zamanı gelmiştir. Çünkü devre arasında bu yaraya kalkan neşter, bir türlü inmemiştir. Gordon’ları, Daum’ları, Toshack’ları bu kanayan yaralar öldürmüştür. Bu yara, gittikçe büyüyerek artık çöreklenmiştir. Bu yaraya ilaç tedavisi maalesef netice veremez. Sağlıklı bir Beşiktaş için hasta unsurlar temizlenmelidir. Bunun için yapılacak tek şey vardır, devre arasında kalkan neşteri alıp, bu kafayı bu bedenden ayırmaktır. Bunu yapmak da yönetimin görevidir." 
     Öte yandan Beşiktaş Kulübü Yönetim Kurulu Üyesi Mete Düren ile futbolculardan Tayfur ve Ahmet, İstanbul Üniversitesi Cerrahpaşa Tıp Fakültesi’nde düzenlenen futbol turnuvasında dereceye girenlere, düzenlenen törene katılarak kupa verdiler. 
     
     







</TEXT>
</DOC>
