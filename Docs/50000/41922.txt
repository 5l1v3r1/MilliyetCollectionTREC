<DOC>
<DOCNO> 41922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/yazar/myilmaz.html </URL>
<DATE> 2001/09/13/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Kendinden kuşkulanmayana ne mutlu 
</HEADLINE>
<TEXT>

     "Kendi adına en ufak bir ahlak yasasını çiğnemekten kaçınan insan, içinde yaşadığı toplum ve vatan söz konusu oldu mu, her şeyi yapmakta, en yasak, en korkunç eylemlere bile kalkışmakta özgür hisseder kendini başka zaman kötü diye bilinen tüm içgüdüsel davranışlar bu durumda görev ve kahramanlığa dönüşür." 
     Dünkü yazımı Hermann Hesse'nin bir sözü ile bitirmiştim. Bugün yazımın girişinde yer alan bu uzun cümle de ona ait. 
     Dünya tarihinin önde gelen canileri ile bugünün isimsiz canavarlarını birleştiren ortak payda bu. 
     
Amaç mutlaka bulunur...      Hitler, Mussolini, Stalin.. Ya da Apo, Çakal Carlos, Usame Bin Ladin, Timothy Mc Veigh, Uno Bomber.. Mladiç, Miloşeviç, Jivkov, Saddam.. Bunlar isimlerini bildiklerimizin çok küçük bir bölümü. 
     İsimlerini bilmediklerimiz de var. Sayılarını tüm dünyada belki de on binlerle ifade etmek mümkün. İşkenceciler, bir köşe başında babasının arkasına saklanmaya çalışan küçücük bir çocuğu kurşunlayanlar, insanları silah zoruyla yerlerinden yurtlarından koparıp göçmen kamplarının çaresizliğine sürenler... 
     Soracak olursanız hepsinin kendilerince geçerli bir açıklamaları vardır. 
     Çoğu yaptığı işin ne kadar aşağılık olduğunun farkında bile değildir. 
     Onlar için dünya siyah ve beyazdan oluşur. Gri tonlara yer yoktur. 
     'Vatanı kurtarmak' gibi soylu bir amaçtan tutun da salt 'intikam' gibi ilkel bir duyguyla da hareket edebilirler. 
     Bu yüzden de hiçbir zaman yalnız değillerdir. 
     
Karşı durmamak ortaklıktır      "Teröre ben de karşıyım ama" diye başlayan her cümlenin arkasında böyle gizli bir destek, memnuniyet vardır. 
     New York ve Washington'daki terörist saldırının ardından aldığım maillerde bu cümleyi o kadar çok okudum ki, artık midem bulanıyor. 
     Bu, insanı kaçınılmaz olarak 'benim teröristim - başkalarının teröristleri' ayrımına götürüyor. 
     Bana en çok acı veren kendisi de kör terörün kurbanı olmuş bir ulusun fertlerinin bile böyle düşünebiliyor olmaları. 
     Terörü besleyen en verimli toprak da bu. 
     Amerika'da ya da Kenya'da, Türkiye'de ya da Filistin'de, nerede olursa olsun teröre aynı şekilde karşı durmayanlar, büyük bir insanlık suçunun ortakları olduklarını bilmeliler. 
     Yine Hesse ile bitirelim "Kendi kendilerini sevmiş, düşmanlarına kin ve nefretle bakabilmiş safdil insanlara ne mutlu Ne mutlu o kişilere ki kendi kendilerinden asla kuşku duymazlar, çünkü ülkelerinin içine düştüğü sefalet ve yıkımda kendilerinin en ufak bir suçu olmadığına inanır, bundan Fransızları, Rusları ya da Yahudileri, kim olduğu fark etmez, işte birilerini, bir düşmanı sorumlu tutarlar." 
     
     







Terörde yeni dönem 


Aydınlı tek tek oynar... 


Ankara'daki hava 


Teröre karşı birleşik cephede omuz omuza 


Taksi şoförü kadın ayda 6 bin mark kazanıyor 


Salıverilen cin 


O kadın niye sevindi 


Ertesi gün... 


Kendinden kuşkulanmayana ne mutlu 


Amerikan güvenlik sistemi neden çöktü 


The Day After 


Wall Street Journal okuyan teröristler 


İncir değil makine 


Aydın’lık bir yol var 


</TEXT>
</DOC>
