<DOC>
<DOCNO> 6890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sonspo07.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Galatasaray'ı özledim" 
</HEADLINE>
<TEXT>

     Galatasaray Teknik Direktörü Mircea Lucescu, futbolcularının yarın oynanacak Deportivo La Coruna maçında çok dikkatli olacaklarını belirterek, ''Eminim ki, bu karşılaşmaya zafer kazanma arzusuyla çıkacaklar'' dedi. 
     Rumen çalıştırıcı, Florya Metin Oktay Tesisleri'nde düzenlediği basın toplantısında, çok dengeli bir grupta olduklarını ve çekişmenin son maça kadar süreceğini kaydederek, ''Yarın İspanya Ligi şampiyonu ve aynı ligde bu sezon da 2. sırada bulunan bir takımla karşılaşacağız. Demek ki, sürekli bir başarı sağlıyorlar. Biz de çok sabırlı olup akıllı ve zeki oynamalıyız'' dedi. 
     Deportivo La Coruna defansının çok iyi olduğunu belirten Lucescu, ağır diye eleştirilen futbolculardan kurulu rakip defansın son derece uyumlu olduğunu ve alanları iyi kapattığına dikkat çekti. 
     Lig ve Türkiye Kupası'nda yaptıkları son iki maçta bireysel hatalar yaptıklarını kaydeden Lucescu, bu hataları yarınki karşılaşmada yapmayacaklarını söyledi. Türkiye Kupası maçında Revivo'yu durduramadıklarını dile getiren Lucescu, ''Bursaspor maçında Suat'ın ayağının altından geçen bir top kalemizde tehlike yarattı. Bu tür olaylar her futbolcunun başına gelebilir. Ben devre arasındaki takımı özlüyorum ve o havayı yakalamaya çalışıyorum'' şeklinde konuştu. 




</TEXT>
</DOC>
