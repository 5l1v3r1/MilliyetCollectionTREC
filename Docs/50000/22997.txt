<DOC>
<DOCNO> 22997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sonspo08.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor "UEFA şansını geri tepmemeliyiz" 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, Erzurumspor ile deplasmanda yapacakları karşılaşmada alacakları 1 puanın dahi UEFA Kupası'na katılmalarını sağlayacağını belirterek, ''Yüzdük yüzdük kuyruğuna geldik. Artık bu fırsatı tepmemeliyiz'' dedi. 
     Kamil Gereçci, Fenerbahçe ve Galatasaray yenilgileri sonrası, ''ayaklarına DEK gelen'' Avrupa Şampiyonlar Ligi'ne katılma fırsatını kaçırdıklarını, ancak bu kez işi şansa bırakmayacaklarını ve beraberliğin yetmesine karşın, Erzurumspor karşılaşmasında galibiyet için mücadele edeceklerini söyledi. 
     Gaziantepspor'un bulunduğu noktaya hakkıyla geldiğini ve uzun süre yer aldığı zirveyi perçinlemeden sezonu tamamlaması durumunda, verilen emeğin karşılığının alınmamış olacağını kaydeden Gereçci, ''Bir sezonluk maratonda ortaya koyduğumuz futbolla Avrupa Şampiyonlar Ligi'ni hedefliyorduk ama basit hatalarla kaybettik. Artık UEFA Kupası'na katılma fırsatını da tepme lüksümüz yok'' diye konuştu. 
     Gaziantep halkının da en az Gaziantepspor kadar UEFA Kupası'na katılma isteğinde olduğunu ifade eden Gereçci, sözlerini şöyle sürdürdü 
     ''Gaziantepli, Avrupa takımlarını Gaziantep'te izlemek istiyor. Halkımız buna layıktır. Hem bir sezonluk emeğin karşılığı almak hem de halkımızın isteğini yerine getirmek için mücadele edeceğiz ve Erzurum deplasmanından UEFA Kupası'na katılma başarısını göstererek kente döneceğiz. 
     Futbolcular sorumluluklarının bilincinde. Yönetim, teknik kadro, takım ve taraftar olarak kenetlendik. Erzurumspor, düşmesi kesinleşmesine karşın, işini ciddiye aldı ve hiçbir şaibeye yer vermeden mücadele ederek, Türkiye liglerine güzellik kattı. Çok zorlu bir mücadeleye çıkacağız, ancak UEFA Kupası'na katılma şansı elde edeceğimiz bir skoru alacağımıza inanıyorum.'' Gereçci, takımda sarı kart cezalısı olan Krivov dışında eksik oyuncu olmadığını sözlerine ekledi. 







</TEXT>
</DOC>
