<DOC>
<DOCNO> 29162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sontur13.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Kemal Derviş'i Tepedelenli Ali Paşa'ya benzetti 
</HEADLINE>
<TEXT>

     DYP Genel Başkanı Tansu Çiller, bugün grupta yaptığı konuşmada Kemal Derviş'i hedef seçerek Osmanlı tarihindeki Tepedelenli Ali Paşa'ya benzetti.. 
     Çiller, konuşmasında Tepedelenli Ali Paşa örneğini vererek, ''Halkı kaçacak delik aramak zorunda bırakan bu Arnavut paşası milletin kafasına çivi vura vura istediği yola getiriyormuş. Milletin tepesine yok edici balyoz gibi inen yeni paşamız, Ecevit iktidarının ömrünü biraz daha uzatabilir ama sonuçta yönetilecek halk kalmayabilir'' dedi. 
     Ancak tarihçiler Tepedelenli Ali Paşa'nın Osmanlı tarihinde kahramanlığı ile tanındığını ve doğum yeri Tepedelen olduğu için bu isimle anıldığını belirtiyorlar. Tarihçiler Tepeledelenli Ali Paşa'nın otorite kurmak için sertliğe başvuran bir kişilik olmadığını da vurguluyorlar. 
     Çiller, partisinin grup toplantısında yaptığı konuşmada MHP'ye de çatarak, ''Bizim geleneklerimizde cenaze ortada iken komşu haneye giderek ganimet avı başlatmak, kamu vicdanının kabul edebileceği bir şey değildir. Bir partinin kapandığı gün Meclisteki iktidar partilerinden birinin genel başkanı açıkça pazarlık kapısını açmış ve millet vicdanında kötü bir not almıştır'' diye konuştu. 
     Kıbrıs Rum kesiminden pasaport isteyenlerin sayısında astronomik artış olduğu yolundaki haberlerden üzüntü duyduklarını ifade eden Çiller, bir başka ülkeye de sadece 1 milyon 700 bin kişinin vatandaşlık için başvurduğunu hatırlattı. Çiller, ''Bugün bıraksanız ülke nüfusunun yarısı dışarı çıkma isteği içinde. Bu son derece vahim bir gelişme. İmkanı olsa insanlar yurtdışına kaçacak. Bu durum devlet vatandaş ilişkisinde ciddi bir kırılma yaşandığını gösteriyor. Bunun birinci sebebi ümitsizliktir. Başbakan ve kendisine benzeyen hükümetin marazi aczi, ülke insanını da marazi bir ümitsizliğe sürüklemektedir''diye konuştu. 







</TEXT>
</DOC>
