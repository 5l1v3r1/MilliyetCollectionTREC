<DOC>
<DOCNO> 34805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/dunya/dun02.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba öfkesi mezhepten etti 
</HEADLINE>
<TEXT>

     DIŞ HABERLER SERVİSİ 

     ABD’nin iktidardan düşürmek için her türlü imkanını kullandığı ancak bir türlü başarılı olamadığı Irak lideri Saddam Hüseyin bu kez aile içinden ciddi tehditle karşı karşıya. Ağır hasta olduğu ileri sürülen Saddam’ın yerine geçmesi için küçük oğlu Kusay’dan yana tavır aldığı ve bu durumun büyük oğlu Uday’ı çileden çıkararak isyan ettirdiği haber veriliyor. 
     Kendisinden 2 yaş küçük kardeşi Kusay’ın iktidar merdivenlerini birer birer tırmanmasına çok gücenen 36 yaşındaki Uday’ın protestosunu net biçimde ortaya koymak amacıyla mezhep değiştirip Şii olmayı kafasına koyduğu ve böylelikle muhalefetin bayraktarlığına soyunacağı belirtildi. Irak’ta halkın çoğunluğu Şii ancak iktidar Sünni azınlığın elinde. 
     
     Yarayı kaşıyor 
     BBC’nin internet sayfasındaki habere göre, Kusay’ın Baas içinde ordu ve polisi denetleyen bir mevkiye gelmesi Uday’ı çileden çıkaran son adım oldu. 64 yaşındaki Saddam’ın yerine küçük oğlunu layık görmesi de Uday’ın öfkesini kamçıladı. 
     Uday’ın Irak’taki güç dengeleri bakımından son derece hassas bir konuyu kaşıyarak mevcut iktidarın merkezinde ciddi bir delik açmayı ve babasının ölümünden sonra belirsizlik yaratmayı planladığı sanılıyor. 
     



 DÜNYA 












</TEXT>
</DOC>
