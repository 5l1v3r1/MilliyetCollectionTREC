<DOC>
<DOCNO> 17824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sondun16.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüks hayata alışamayan kör balık öldü 
</HEADLINE>
<TEXT>

     Norveç'te, 40 defa ağa yakalandığı halde hayatta kalmayı başaran kör balık, emekli edilerek alındığı akvaryumdaki lüks hayata alışamayarak öldü. 
     Bergens Tidende gazetesinin haberine göre, ''Balder'', ''Toralf'' ya da ''Torolv'' adları verilen kör morina balığı, Norveç'in batısında sürekli bir balıkçının ağına takılıyor, her seferinde serbest bırakılıyordu. 
     Balığı yıllardır yakalayarak bırakan balıkçı Harald Hauso, Şubat ayında artık akvaryuma konulan balığa çok fazla gıda verilmiş olabileceğini belirtti ve ''Böyle bir lüks hayata alışamadı'' dedi. 
     Kör balık, akvaryumda ringa balığı, karides ve diğer küçük balık türleriyle beslendi. 
     Atlantik Deniz Parkı Direktörü Jan Einarsen, balığa çok iyi baktıklarını, ama iyi bakıma karşın halen sıska olan balığın birden öldüğünü kaydetti. 
     Yaklaşık 20 yaşında olduğu tahmin edilen balığın ölüm nedenini araştırmak üzere otopsi için derin dondurucuya kaldırıldığı belirtildi. 
     Einarsen, balığı yemeyi düşünmediklerini, çorba yapmak için fazla zayıf olduğunu kaydetti. 



</TEXT>
</DOC>
