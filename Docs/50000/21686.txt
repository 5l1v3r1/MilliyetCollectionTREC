<DOC>
<DOCNO> 21686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/spor/aspo.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süren'e ültimatom 
</HEADLINE>
<TEXT>

Ya mart ayına kadar başkan adaylarıyla çalış ya da hemen borçlarını ödeyip istifa et 
     Toplantı cuma günü 
     GALATASARAY’da camianın önde gelen isimleri kulüp tarihinde ilk kez "olağanüstü h l" toplantısı düzenlediler. Divan Başkanı Duygun Yarsuvat ile eski yöneticilerden Engin Kaptanoğlu’nun önderliğinde yapılacak ve 100 kişinin katılacağı toplantıya Başkan Faruk Süren ve yönetim kurulu da davet edildi. Toplantıda Faruk Süren ve yönetimine ültimatom verilecek. 
     
     Sert eleştiriler 
     OLDUKÇA sert tartışmaların yaşanmasının beklendiği toplantı Galatasaray Lisesi’nde basına kapalı yapılacak. Alınacak kararlar daha sonra düzenlenecek bir basın toplantısıyla açıklanacak. Divan Kurulu üyelerinin de hazır bulunacağı toplantıda özellikle Başkan Faruk Süren’e karşı eleştiriler yapılacak ve kötü gidişin nedenleri sorulacak. 
     
     Kongre için start 
     CAMİADA söz sahibi kişiler Süren’den marttaki kongreye kadar görevine devam etmesini söyleyecekler. Ancak kongrede başkanlığa adaylığını koyacak isimlerin de bu sürede kulüpte çalışmasını isteyecekler. Bu teklifi kabul etmemesi halinde Süren’e "Borçları ödeyip, hemen istifa et" denilecek ve olağanüstü kongre için start verilecek. 
     
Cansun’dan ince hesaplar      GALATASARAY Kulübü Başkanı Faruk Süren’in görevde kalmak için ısrarcı olmadığı belirtilirken, İkinci Başkan Mehmet Cansun’un da koltuğa oturmak için gelişmeleri yakından takip ettiği belirtildi. Faruk Süren, eğer eylül ayına kadar istifa ederse mart ayındaki seçimlere kadar başkanlık yapacak kişinin belirlenmesi için tüzük gereği olağanüstü kongre gerekecek. 
     ANCAK Süren eylül ayında görevi bırakırsa, kongreye 6 aydan az kalacağı için İkinci Başkan Mehmet Cansun, koltuğa oturacak. Böylece Cansun, mart ayındaki olağan kongreye başkan olarak güçlü bir şekilde girecek. Süren’in ise kongrede son anda adaylığını açıkladığı için çekilen Özhan Canaydın’a kendini borçlu hissettiği, kendisinden sonra göreve gelmesini istediği öğrenildi. 
     
Mirasyedi oldular’      Polat öfkeli 
     GALATASARAYLI eski yöneticiler, Başkan Faruk Süren ve ekibinin artık görevi bırakmasını istediler. Futbol şubesi eski sorumlularından Adnan Polat, "Fatih Terim çok büyük bir bina inşa etti. Ama dokuz şiddetinde bir depremle o bina yerle bir oldu. Mirasyedi durumuna düştüler. Yönetim, UEFA Kupası’nın kazanılmasından sonra stratejik hatalar yaptı" ifadelerini kullandı. 
     
     Zarar büyük’ 
     EN büyük yanlışın Terim ile Hakan’ın gönderilmesi olduğunu vurgulayan Polat, "50 milyon dolar da harcayarak Jardel, Bülent Akın, Serkan ve Emre Aşık’ı aldılar. Emre, Okan ve Hakan Şükür’den de 30 milyon dolar gitti. Böylece kayıp 80 milyon dolara ulaştı. Zarar büyük. İşte maddi sıkıntının nedenleri bunlar. Misyonları bitti. Artık yeniden yapılanma şart" dedi. 
     
     Başkan bulunur’ 
     ADNAN Polat, kulübün sahipsiz kalmayacağını belirtti ve "Bu camiada bir başkan mutlaka bulunur" yorumunu yaptı. Lucescu’nun disiplini sağlayamadığını söyleyen Polat, "Emre ve Okan için yazılanları, konuşulanları hayretle okuyorum. Bu çocuklar tekmeye kafa koydular. Galatasaraylılıklarına kimse dil uzatamaz. Okan bacağını verdi. Gerekirse yine verir" diye konuştu. 
     
     Karahasan köpürdü 
     SARI - Kırmızılı kulübün yine futbol şubesi eski sorumlularından Yurdaşen Karahasan da sert eleştiriler yaptı. Karahasan, "Kan değişikliği şart. Yönetim hemen görevi bırakmalı. Galatasaray’da sadece hoca değil, kulübün lideri olabilecek Fatih Terim’i sudan bahanelerle yok ettiler. Hemen Terim’le yeniden görüşsünler. Bu işin tek çözüm yolu Fatih Terim’dir" dedi. 
     



 SPOR 


























</TEXT>
</DOC>
