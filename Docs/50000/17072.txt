<DOC>
<DOCNO> 17072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/soneko14.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorların yaptıkları ameliyatlara vergi incelemesi geliyor 
</HEADLINE>
<TEXT>

     Gelirler Genel Müdürlüğü vergi denetim elemanları ve denetmenler, kamuoyunda ''çok para kazanıyor vergi vermiyor'' şeklinde şikayetlere neden olan doktorları, vergi incelemesine alacak. 
     Gelirler Genel Müdürlüğü ve Bölge Müdürlüklerinde görevli vergi denetmenleri ile ''vergi istihbarat uzmanları'' tarafından başta SSK ile Devlet Hastaneleri'nde görevli doktorlar olmak üzere, özel hastanelerde çalışan ve muayenehanesi olan tüm doktorların, geçmişe dönük yapmış oldukları ameliyat kayıt defterleri, vergi defterleri ile kazançları incelemeye alınacak. 
     Gelirler Genel Müdürlüğü'ne bağlı bölge müdürlükleri, öncelikli olarak SSK hastaneleri, Devlet hastaneleri olmak üzere vakıf ve özel hastanelere yazı gönderdi. Yazıda, bu hastanelerden, geçmiş yıllara dönük olarak hastanelerde yapılan ameliyatlar ile doktor ve hasta isim listelerini göndermesi istendi. 




</TEXT>
</DOC>
