<DOC>
<DOCNO> 4678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sontur15.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Meclisinde soykırım yasasına itiraz için gerekli imzaya ualaşılamıyor 
</HEADLINE>
<TEXT>

     Fransa'da resmi gazetede bugün yayınlanarak yürürlüğe giren sözde Ermeni soykırımına ilişkin yasaya itiraz etmeye hazırlanan senatör sayısının 30'u geçemediği bildirildi. 
     Fransız Anayasası, Meclis ve Senato'dan 60 imzanın toplanması halinde, yasaya itiraz etme hakkını tanıyor. Senato içinde, Türkiye'nin dostları tarafından yapılan yoğun lobiye rağmen 60 imzaya ulaşılamadığı için, itiraz için Anayasa Mahkemesi'ne gidilemedi. 
     Fransa'da gelecek yıl yapılacak yerel seçimlerden dolayı, Ermeni lobisinin baskısından çekinen bazı parlamenterlerin, yasaya karşı olsalar bile, itiraz için imza atmadıkları belirtiliyor. Milletvekilleri ve senatörlerin, aynı zamanda belediye başkanı ve il genel meclisi başkanı olma imkanları bulunuyor. Anayasa, cumhurbaşkanı, başbakan, meclis başkanı ve senato başkanına da, parlamentoda kabul edilen yasaya 15 gün içinde itiraz için Anayasa Mahkemesi'ne gitme hakkını tanıyor. 
     Parlamentoda kabul edilen yasada, ''Fransa, Ermenilerin maruz kaldığı soykırımı resmen tanır'' ifadesi yer alıyor. 




</TEXT>
</DOC>
