<DOC>
<DOCNO> 47538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/soneko17.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Garanti'yi mali sektör odaklı bir kurum haline getirmek istiyoruz" 
</HEADLINE>
<TEXT>

     Doğuş Holding Yönetim Kurulu Başkanı Ferit Şahenk, Garanti Bankası'nın sadece bir banka değil, A'dan Z'ye bir süpermarket anlayışıyla bütün finansal hizmetler ve servisleri veren bir marka olduğunu söyledi. 
     Garanti ve Osmanlı Bankası'nın birleşmesiyle ilgili gelişmelerin ayrıntıları, Şahenk, Garanti Bankası Genel Müdürü Ergun Özen ve Osmanlı Bankası Genel Müdürü Turgay Gönensin'in de katıldığı bir basın toplantısıyla açıklandı. 
     Toplantıda konuşan Ferit Şahenk, ölçe ekonomisinin dünyada artık tartışılmayan bir prensip olduğunu belirtti. 
     Büyük bankaların müşterilerine çok daha iyi, verimli hizmet verdiğini ve düşük maliyetle sektöründe rekabet etme şansı bulduğunu kaydeden Şahenk, ''Onun için biz de en yaygın markamız olan Garanti ismini, finans sektöründeki ismimiz olarak seçtik'' dedi. 
     Amaçlarının ölçek ekonomilerini en iyi şekilde kullanmak olduğunu ifade eden Ferit Şahenk, ''Garanti sadece bir banka değil, A'dan Z'ye bir süpermarket anlayışıyla bütün finansal hizmetleri ve servisleri veren bir markadır'' dedi. Şahenk, devamla şunları söyledi 
     ''Doğuş Grubu da bu prensiple sadece bankaya değil, banka dışı finans kurumlarına da en ağırlıklı yatırımı yapmış tek gruptur. 
     Yakında bazı mali sektör dışı iştiraklerimizi de holding bünyesine taşıyıp, Garanti bankamızı tamamiyle mali sektör odaklı bir kurum haline getirmek istiyoruz. Bütün bu çabalarımızla hizmet kalitesinin yanında operasyonel giderleri düşürerek müşterilerimize daha az maliyetle daha az fiyatla hizmetleri götürmek istiyoruz. '' Türkiye'de yaşayan şirketlerin amaçlarının, sadece Türkiye'de rekabet etmek, isim yapmak değil, Türk bayrağını komşu ülkelere de götürmeleri gerektiğini düşündüklerini belirten Şahenk, özel sektörün girişimci olduğunu, komşu ülkelere de marka ve ürünlerini taşımak zorunda olduğunu dile getirdi. 
     Şahenk, bütün bunları yaparken en önemli unsurun müşteriler olduğunu kaydederek, ''Zaten Garanti ismini tercih etmemizin en önemli faktörlerinden bir tanesi, bugün Garanti Bankası'nın 3 küsur milyon müşteri portföyünü rahatsız etmeden daha iyi servis verecek şekilde bu değişimi de yaşamaktır'' dedi. 
     
     Hiçbirimiz uçakların çarpmasını düşünemezdi 

     Garanti Bankası Genel Müdürü Ergun Özen, Intesa ile ortaklık konusunda neredeyse imza aşamasına geldiklerini, ancak 11 Eylül'de ABD'de gerçekleştirilen saldırının yatırım kararını ertelediğini açıkladı. 
     Ergun Özen, Garanti-Osmanlı bankasının birleşmesine ilişkin düzenlenen basın toplantısında gazetecilerin sorularını yanıtlarken, yabancılarla ortaklık konusunda her türlü teklife açık olduklarını, bunu söylemenin ötesinde bu konuda adımlar da attıklarını vurguladı. 
     11 Eylül'deki saldırının dünyada birçok şeyi değiştirdiğine işaret 
     eden Özen, bu olayın etkilerinin tedricen azalmasıyla yabancı bankaların Türk bankalarına ilgisinin aynen devam edeceği görüşünü dile getirdi. Doğuş Holding Başkanı Ferit Şahenk de, Intesa ile ortaklık görüşmelerine ilişkin bilgi verirken, Intesa'nın Türkiye'yi coğrafi bir stratejinin merkezi olarak gördüğünü vurguladı. Şahenk, Intesa'nın Türkiye'yi, Doğu Avrupa, Türk Cumhuriyetleri ve komşu ülkelere Garanti ismiyle gitmek istediğini ifade ederek, ''Markaların çok önemli olduğu dünyada Intesa gibi milyar dolarlar aktif büyüklüğü olan grubun Garanti ismini ön plana alıp yatırım yapma isteği hepimizin gururla taşımamız gereken bir gerçektir'' dedi. Intesa Türkiye'ye gelmek istediğinde, yönetim dahil birçok konuyu konuştuklarını, yönetimi değiştirmek gibi bir arzusu bulunmadığını söylediğini belirten Şahenk, ''Coğrafi stratejisini, Türk insanına, Türk markasına, bu yönetime, bu isme teslim etme düşüncesindeydi. Türkiye'de güzel şeyler de oluyor. Yeter ki bunan inanalım'' dedi. Ferit Şahenk, Intesa ile ortaklık kararının 11 Eylül'den önceki bankanın ortaklar konseyinden de geçtiğini belirterek, ''Ama hiçbirimiz 11 Eylül'de bir uçağın çarpmasını, hele ikincinin çarpmasını düşünemezdik. Ama çalışmaya devam edeceğiz. İnanın, 2-3 sene sonra geldiklerinde bugünkü fiyatlardan 2-3 katı fiyatlardan bu müsseselere ortak olmak isteyeceklerdir'' dedi. 
     






</TEXT>
</DOC>
