<DOC>
<DOCNO> 27774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/ekonomi/eko02.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin gözü Meclis’te 
</HEADLINE>
<TEXT>

1.5 milyar dolarlık krediyi serbest bırakması için gerekli dört koşuldan ikisi tamamlandı. IMF diğer iki koşulun yerine getirilmesini bekliyor 
     YASEMİN ÇONGAR Washington 

     Türkiye’nin Uluslararası Para Fonu’ndan IMF bu ay sonunda alması beklenen stand - by kredisinin kaderi, daha önce bildirilen dört koşulun tam olarak yerine getirilmesine bağlandı. 
     Emlak Bankası’nın tasfiyesine ilişkin maddenin TBMM’de kabulü ve ek bütçenin çıkarılması ile bu koşullardan ikisi karşılanırken, TBMM’de bekleyen tütün piyasası yasasının henüz geçmemesi ve Türk Telekom yönetimine yapılacak atamaların tamamlanmaması IMF’yi bekletiyor. 
     
     Kredi 25 Haziran’dan sonra 
     IMF İcra Direktörleri Kurulu’nun 15 Mayıs’ta aldığı karar, Türkiye’ye bu yıl içinde verilecek toplam 12 milyar 800 milyon dolarlık kredinin ikinci diliminin "25 Haziran’dan önce olmamak kaydıyla" serbest bırakılmasını öngörüyor. 1.2 milyar dolarlık Özel Çekme Hakkı SDR birimi karşılığı olarak, yaklaşık 1.5 milyar dolara eşit olan bu dilimin Türkiye’ye önümüzdeki hafta verilmesi planlanıyor. 
     Ancak bu planın yerine getirilmesi için, IMF İcra Direktörleri Kurulu’nun toplanarak stand - by çerçevesinde son bir aylık uygulamayı ve bu dönem için belirlenen performans kriterlerini gözden geçirmesi gerekli. Fon yetkilileri, önceden belirlenen takvim gereği, bu hafta içinde yapılması beklenen İcra Direktörleri "Sekizinci Gözden Geçirme Toplantısı" için henüz tarih belirlenmediğini vurguluyorlar. Bekleyişin nedeni ise daha önce IMF Türkiye Masası Şefi Juha Kahkonen’in de bizzat açıkladığı dört koşulun henüz tümüyle yerine getirilmemesine bağlanıyor. IMF çevrelerindeki tahminler, tütün piyasası yasası ve Telekom atamalarında bir sıkıntı yaşanmaması halinde, İcra Direktörleri Kurulu’nun yakında toplanarak, Türkiye’nin vereceği ek niyet mektubunu değerlendireceği ve yeni kredi dilimini onaylayacağı yönünde. 
     Yine 1.5 milyar dolarlık bir diğer kredi diliminin ise önümüzdeki ay, 25 Temmuz tarihinden önce olmamak kaydıyla ve yeni koşullara bağlı olarak serbest bırakılması bekleniyor. IMF’nin ardından Dünya Bankası İcra Direktörleri Kurlu’nun da bu ay sonunda Türkiye için toplanması ve 1.5 milyar dolarlık bir krediye onay vermesi gündemde. 
     
     Güven verilmeli 
     Bu arada, Amerikan finans çevrelerinin gazetesi Wall Street Journal’e demeç veren Devlet Bakanı Kemal Derviş, hükümetin finans piyasalarına güven verecek reformları tamamlamasının şart olduğunu belirtti. Derviş, 8 milyar dolara ulaşan takas işleminin de olumlu katkısı olacağını belirterek, "Bankalar bundan sonra daha az korkacaklar. Talepte artış olmasını bekliyoruz ve bunun sonucunda, haziran ayı ticaret rakamlarında dramatik bir artış göreceksiniz" dedi. 
     



 EKONOMİ 
























</TEXT>
</DOC>
