<DOC>
<DOCNO> 30901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur16.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Tütün Yasası'nı Anayasa Mahkemesi'ne götürürüz" 
</HEADLINE>
<TEXT>

     DYP Genel Başkanı Tansu Çiller, hükümetin Tütün Yasası'nı ikinci kez Cumhurbaşkanı'na göndermesi ve imzalanması halinde iptal ettirmek üzere Anayasa Mahkemesi'ne başvuracaklarını bildirdi. 
     Çiller, DYP Grup Başkanvekili Nevzat Ercan, Genel Başkan Yardımcıları ve bazı milletvekilleriyle Samanpazarı'nda Saraçlar Çarşısı ve Çıkrıkçılar Yokuşu'na giderek, esnafı ziyaret etti, sorunlarını dinledi. 
     Esnafa satışlara ilişkin sorular yönelten Çiller'e esnaf, satışların düşük oluşundan ve ekonomik sıkıntılardan yakındı. 
     Çiller, memurun ve esnafın zor durumda olduğunu, sandığı milletin önüne getireceklerini ifade etti. Bir tuhafiyeciyi ziyaretinde Çiller,Kezban Koç adlı kadının sitemiyle karşılaştı. Ekonomik sıkıntılarını dile getiren Koç, ''Sizi de getirdik, sizin döneminizde de sıkıntı çektik'' şeklindeki sözlerine Çiller, ''Bizim dönemimizde bu kadar sıkıntı çektiniz mi '' yanıtını verdi. 
     Çarşıda, alışverişe gelen vatandaşlarla sohbet eden DYP Lideri Çiller, 40 günlük bir bebeği de kucağına alarak bir süre sevdi. 
     Çiller, ziyaretinde gazetecilere yaptığı açıklamada, ülkenin yangın yerine döndüğünü, üretimin durduğunu ve ortadireğin yok olduğunu söyledi. Çiller, ''Bugün yapılması gerekli olan şey, ilk önce yeniden üretmektir. Yanlış üstüne yanlış yapılıyor. Ekonomiyi bilen, anlayan yok. Ülkeyle yoyo ile oynar gibi oynuyorlar, bir aşağı bir yukarı'' diye konuştu. 
     Hükümeti ekonomik program konusunda ''madem ki bu IMF programını imzaladınız niye şimdi gereğini yapmıyorsunuz. Yok bu IMF programı yanlıştı, yok muydu gözleriniz, okumadınız mı hiç bunu, ne dediğini bilmiyor muydunuz '' diye eleştiren Çiller, ''Ülkenin onuruyla oynanıyor. 10 milyar dolara bu ülkenin egemenliğini takas etmeye kalktılar ve IMF programının içine bu ülkeyi soktular. Şimdi kendi kendilerini millete şikayet ediyorlar'' dedi. 
     DYP Genel Başkanı Çiller, tek çıkar yolunun hükümetin iş başından gitmesi olduğunu da ileri sürerek, bütün ülkenin ''yağmur duasına çıkmış gibi'' hükümetin gitmesi için dua ettiğini iddia etti. 
     
     'Cumhurbaşkanı'nın hakkıdır' 
     Çiller, bir gazetecinin Cumhurbaşkanı Ahmet Necdet Sezer'in Tütün Yasası'nı veto ettiğini, Başbakan Bülent Ecevit'in de bu konuda Cumhurbaşkanı Sezer'e eleştiriler yönelttiğini belirtmesi üzerine, ''Eleştirilecek birisi varsa ilk önce bu iktidarın kendisidir. Sayın Cumhurbaşkanı'nın hakkıdır. Tütün yasası çok yanlış bir yasadır'' dedi. 
     Bu yasaya göre, ülkede tütün, pancar, şeker, sigara üretilemeyeceğini, meyve, sebze gibi herşeyin ithal edileceğini anlatan Çiller, şunları kaydetti 
     ''Bu yanlıştır. Gidip kapitülasyonlara teslim olmuşlardır. Teslim edenler de yoyo ile oynar gibi bu milletle oynuyorlar. Bu programı kendileri imzaladılar. Anayasal hakkını kullanmak Cumhurbaşkanı'nın hakkıdır. Biz mecliste bunun üzerine gittik. O yasayı yollasınlar ikinci kez Cumhurbaşkanı'na, Cumhurbaşkanı imzalasın, biz Anayasa Mahkemesi'ne götüreceğiz.'' 
     Tansu Çiller, bir esnafın araya girerek, ''Kemal Derviş'ten başka kurtaracak yok mu bu milleti, Derviş'e mi kaldık '' şeklindeki sözlerine, ''Hiç bir ülke kendini başkalarına teslim ederek, veya dışardan tayin olanların güdümüne kendini sokarak, bolluğu bereketi ve şahlanışı yakalayamamıştır. Ne yapacaksak kendimiz yapacağız. Bu ülke zengin ve imkanları vardır. Bir ülkeyi kendi seçtikleri idare edemiyorsa o ülkede ne demokrasi ne de egemenlik vardır'' şeklinde karşılık verdi. 
     







</TEXT>
</DOC>
