<DOC>
<DOCNO> 48215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/soneko20.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Brisa 90 kişiyi işten çıkardı 
</HEADLINE>
<TEXT>

     Avrupa kalite ödüllü Brisa, 90 çalışanının iş aktini feshetti. 
     Brisa'dan yapılan açıklamada, ekonomideki belirsizlik, iç ve dış pazarlarda daralan talep ve tüm sektörleri etkisi altına alan durgunluğun Brisa'yı da işçi çıkartmaya zorladığı bildirildi. 
     Aralarında emekliliği hak edenlerin de bulunduğu 90 çalışanın iş akdinin feshedildiği kaydedilen açıklamada, şu görüşlere yer verildi 
     ''Çalışanların memnuniyeti konusunda istikrarlı politikaları yıllardır sürdüren bir yönetim anlayışının, rekabetin en önemli parametrelerinden biri olan insan kaynakları konusunda böylesi zorunlu kararlar vermek durumunda kalması can sıkıcıdır.'' Uzun yıllar sonunda elde edilen ''uluslararası marka'' olma niteliği ve özellikle Lassa markasıyla Avrupa pazarlarındaki istikrarlı tutumun, şirkete iç ve dış pazar taleplerini dengeleyerek rekabet gücünü devam ettirme olanağı verdiğine işaret edilen açıklamada, ''Başta otomotiv endüstrisi olmak üzere tüm sektörlerdeki göstergeler, daralan tüm pazarlarda talebin kolay kolay canlanamayacağına işaret ediyor. Dolayısıyla bugüne kadar koruyabildiğimiz iç ve dış pazar dengelerimiz de artık yetersiz kalmaktadır'' denildi. 
     






</TEXT>
</DOC>
