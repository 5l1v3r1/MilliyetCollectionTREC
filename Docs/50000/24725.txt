<DOC>
<DOCNO> 24725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/dunya/dun02.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam vanayı kapattı 
</HEADLINE>
<TEXT>

     DIŞ HABERLER SERVİSİ 

     Irak yönetimi, pazartesiden itibaren Akdeniz ve Basra Körfezi’ndeki terminallerinden petrol ihracatını tamamen durduracağını açıkladı. Ancak Ceyhan’daki Yumurtalık terminaline petrol sevkiyatı dün sabah TSİ 04.00’te kesildi. 
     Karar, BM Güvenlik Konseyi’nin, daimi üyeleri ABD ve İngiltere’nin desteklediği ancak Bağdat hükümetinin kabul etmediği "akıllı yaptırımlar" formülünü hayata geçirmeye zaman tanımak amacıyla "petrol karşılığı gıda" uygulamasını 30 gün uzatma kararı üzerine geldi. 
     Irak, BM ile yapılan anlaşmayla istediği kadar petrol ihraç edebiliyor ancak bunun geliri BM’nin özel banka hesabında çok sıkı denetimli olarak insani amaçlı temel ihtiyaç maddelerinin alımları için kullanılabiliyor. 
     
Loğoğlu Bağdat yolcusu      BARÇIN YİNANÇ Ankara 

     Irak’ın petrol ihracatını durdurmasına yol açan ABD’nin yeni yaptırımlar sistemi, Dışişleri Bakanlığı Müsteşarı Büyükelçi Faruk Loğoğlu’nun 11 Haziran’da Bağdat’ta yapacağı temasların ana gündem maddesini oluşturacak. Irak gibi Türkiye de "akıllı yaptırımlardan" huzursuz. Yeni sistemin Türkiye açısından en sakıncalı yanını, şu anda BM kontrolü dışında gerçekleşen sınır ticaretinin denetim altına alınmasının öngörülmesi oluşturuyor. Türkiye’nin yeni rejimin Irak’ın lehine şekillenmesi için çalıştığı mesajını vermesi açısından önem taşıyan ziyaret, akıllı yaptırımları reddeden Bağdat’ın tutumunda bir esneme payı olup olmadığının saptanması açısından da önem taşıyor. 
     



 DÜNYA 











</TEXT>
</DOC>
