<DOC>
<DOCNO> 27929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sontur13.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit FP'ye destek çıktı "Karar ertelensin" 
</HEADLINE>
<TEXT>

     Başbakan Bülent Ecevit, FP hakkındaki davanın partilerin kapatılmasını zorlaştırıcı Anayasa değişikliği yapılıncaya kadar ertelenmesinin faydalı olacağını düşündüğünü belirtti. 
     Başbakan Ecevit, bir grup DSP'li milletvekili ve eşleriyle birlikte Oran Şehri'ndeki çalışma ofisinde toplantı yaptı. Devlet Bakanı Fikret Ünlü, İstanbul milletvekili Ahmet Tan, Hakkari milletvekili Evliya Parlak ve Bolu milletvekili Mustafa Karslıoğlu ile eşlerinin katıldığı toplantı, yaklaşık 1 saat sürdü. 
     DSP Genel Başkan Yardımcısı Rahşan Ecevit'in de hazır bulunduğu toplantıdan sonra Başbakan Ecevit, gazetecilerin yanına gelerek, ''Sizlerle her gün Başbakanlık'ta ve TBMM'de beraberiz. Sizlerle bir anlaşma yapalım diyorum. Burası ev. Artık burada basın toplantıları yapmayalım'' dedi. 
     Ecevit, FP'nin, kapatılması istemiyle açılan davanın ertelenmesine ilişkin olarak Anayasa Mahkemesi'ne başvuruda bulunduğunun hatırlatılması üzerine, şunları söyledi 
     ''Bence FP'nin kapatılmasıyla ilgili davanın ertelenmesi faydalı olur. Çünkü, Meclis'in önünde bir Anayasa değişikliği demeti var. Bu demetin içinde de partilerin kapatılmasını güçleştirici hükümler var. Bunun için bir erteleme sözkonusu olabilirse bence de iyi olur. Fakat takdir Yüksek Mahkeme'nindir.'' 
     Milletvekilleriyle yaptıkları toplantının amacının sorulması üzerine de Ecevit, ''Rahşan Ecevit Genel Başkan Yardımcısı olarak miletvekillerimiz ve aileleriyle tanışmak istiyor. Daha önce de başlatmıştı. Fakat araya başka olaylar girmişti. Şimdi, bütün milletvekillerimiz ve eşleriyle görüşmek istiyoruz'' diye konuştu. 
     Ecevit, bir erken seçim ihtimali olup olmadığı sorusuna ise ''Şu sırada Türkiye bir seçim kaldırabilecek durumda değil. Çünkü, ekonomiyi düzlüğe çıkarmak için çok duyarlılıkla uygulanması gereken bir programı yürütüyoruz. Devrim niteliğinde atılımlar yapıyoruz. Bütün bunlar darmadağın olabilir. Şu sırada bir seçim sözkonusu olursa...'' yanıtını verdi. 
     Başbakan Ecevit, Anayasa değişikliği paketini görüşmek üzere liderlerin ne zaman bir araya geleceği yolundaki soruya ise, ''Sayın Mesut Yılmaz henüz Ankara'ya gelmedi. Kendisi döner dönmez...'' karşılığını verdi. 
     Devlet Bakanı Kemal Derviş'in, gerek siyasilerin gerekse bakanların açıklamalarının ekonomiyi olumsuz yönde etkilediğine ilişkin açıklamaları konusundaki görüşünün sorulması üzerine Ecevit, kendisinin böyle bir kaygı ve düşüncesinin olmadığını söyledi. 
     Ecevit, ''Önemli olan sonuç almaktır. Biz tartışıyoruz, görüşüyoruz, sonunda belli noktalarda görüş birliğine varıyoruz ve uygulamayı da kararlılıkla sürdürüyoruz'' dedi. 
     

</TEXT>
</DOC>
