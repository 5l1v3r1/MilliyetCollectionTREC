<DOC>
<DOCNO> 27712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko21.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank alacağını istiyor 
</HEADLINE>
<TEXT>

     Vakıfbank, Türkiye Odalar ve Borsalar Birliği TOBB kefaletinde İzmir Ticaret Borsası'na İTB , 1995 yılında Vadeli İşlemler Piyasası kurması için verdiği 2 milyon dolar kaynağı, 3 milyon 217 bin dolar olarak geri istiyor. 
     Vakıfbank tarafından TOBB ve İTB'ye 18 Mayıs'ta gönderilen ihtarnamede, bünyelerinde Vadeli İşlemler Piyasası oluşturulması amacıyla 1995 yılında yapılan protokolle İTB'ye 2 milyon dolar tutarında kaynak aktarıldığı hatırlatıldı. İhtarnamede, şu ifadelere yer verildi 
     ''TOBB nezaretinde, İTB bünyesinde Vadeli İşlemler Piyasası'nın oluşturulması amacıyla gerekli mali desteğin Türkiye Vakıflar Bankası T.A.O. tarafından karşılanması amacıyla, 1995 yılında protokol imzalanmıştır. Bankamız protokol gereğince kendisine düşen ödemeleri yerine getirmiş olmakla beraber, henüz protokol konusu Vadeli İşlemler Piyasası faaliyete geçmemiştir. 
     Protokolun 4. maddesi gereğince Vadeli İŞlemler piyasası'nın, protokol tarihinden itibaren bir yıl içinde herhangi bir nedenle faaliyete başlamaması halinde, protokolun 3. maddesi uyarınca ödenen 2 milyon doların bankamıza iade edilmesi hüküm altına alınmışsa da, tarafınızdan bankamıza bugüne kadar herhangi bir ödemede bulunulmamıştır.'' 
     İhtarnamede, bankanın alacağı, müşterek ve müteselsilen sorumlu olan TOBB ile borçlu İTB'den talep edilirken, ''Muhatapların, ana para olan 2 milyon dolar ile ana paranın kısmi ödeme tarihlerinden itibaren yıllık yüzde 12 oranında işlenmiş faiziyle birlikte, toplam 3 milyon 217 bin doları ödeme yükümlülüğü bulunmaktadır. Aksi halde muhataplara karşı yasal tüm haklarımızı kullanacağımızı bildiririz'' denildi. 
     İTB Başkanı Hasan Özmen, Vakıfbank tarafından kendilerine verilen paranın kredi değil, ''kaynak aktarımı'' olduğunu savunurken, bu kaynağın sadece Vadeli İşlemler Piyasası kurulması çalışmalarında kullanıldığını söyledi. Vadeli İşlemler Piyasası kurulması projesi gündeme geldiğinde, Vakıfbank'la birlikte yola çıktıklarını anlatan Özmen, şöyle konuştu 
     ''Vadeli İşlemler Piyasası kurulması faaliyetlerinde Vakıfbank ile İTB, aynı anda yola çıkan iki kurum. Banka bu parayı bize kredi olarak vermedi. Vadeli İşlemler Piyasası'nın kurulmasına ilişkin çalışmalar son aşamaya geldi, yakında Bakanlar Kurulu'na sevk edilerek, şirket kurulacak ve Vakıfbank da ortaya koyduğu para karşılığı şirketten pay alacak. İTB olarak biz Vadeli İşlemler Piyasası'nın süratle hayata geçirilmesini herkesten çok istiyoruz. Piyasa'nın kurulması için çok çaba sarfettik, çok kavga verdik.'' 
     
     
     
     
     







</TEXT>
</DOC>
