<DOC>
<DOCNO> 13981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur13.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan iddia etti "Derviş tek kişilik hükümet" 
</HEADLINE>
<TEXT>

     FP Genel Başkanı Recai Kutan, Ekonomiden Sorumlu Devlet Bakanı Kemal Derviş'in, ''sanal hükümetin 4.ortağı'' olarak başbakan üstü bir konumda bulunduğunu öne sürerek, ''Bu sebeple toplumun da bizim de siyasi muhatabımız Kemal Derviş'tir'' dedi. 
     Kutan, yeni yasa tekliflerine ve özelleştirmelere, FP'nin anlayışına uygun olması durumunda destek vereceklerini bildirdi. 
     FP İl Başkanları Toplantısı, partinin Ankara il başkanlığı binasında, Kutan başkanlığında yapıldı. İl başkanlarının yanı sıra genel merkez organlarının üyeleri ve milletvekillerinin de katıldığı toplantının açılışında konuşan Kutan, son 15 günde birçok il ve ilçeye yaptıkları ziyaretlerdeki izlenimlerini anlattı. Kutan, Türkiye'nin yakın tarihin en ağır bunalımlarından birini yaşadığını, 57. Hükümet'in ülkeyi büyük bir krize sürüklediğini savunarak, ancak bu krizden sadece ekonomik krizin anlaşıldığını, oysa dış politikada, siyasette, devlet yönetiminde ve sosyal yapıdaki krizin göz ardı edildiğini kaydetti. 
     Kutan, sözlerini, ''Bu krizlerden çok daha büyüğü, topluma hakim olan umutsuzluk, karamsarlık ve geleceğe olan güvensizliktir'' diye sürdürdü. 
     Milletin, hükümete, ''artık sırtımızdan inin'' diye haykırdığını iddia eden Kutan, sözlerini şöyle sürdürdü 
     ''Sayın Derviş ise sırtına aldığı bu cenazeyi kapı kapı dolaştırarak yaşadığını ispata çalışmaktadır. Derviş, bu sanal hükümetin şu anda tek başına 4. ortağıdır. Bazı ortaklar bundan rahatsız olsalar bile Sayın Derviş, 4. ortak olarak hükümette başbakan üstü bir konumdadır. Bu yönüyle de tek kişilik hükümettir. Bu sebeple ne içeride ne dışarıda hiçkimse Başbakan dahil, başbakan yardımcıları dahil, hükümetin sair üyelerini muhatap almamakta ve güvenilir bulmamaktadır. Herkes ve her kesim 4. ortağın ne düşündüğünü, ne yapmak istediğini sormakta, sadece ona hitap etmekte, ondan güvence istemektedir." 
     
     
     



</TEXT>
</DOC>
