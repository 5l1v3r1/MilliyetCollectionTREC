<DOC>
<DOCNO> 16601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur15.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakana yazar kasa fırlatan esnaf, cezasını ödedi 
</HEADLINE>
<TEXT>

     Başbakan Bülent Ecevit'in Başbakanlık binasından ayrılışı sırasında elindeki yazarkasayı yere fırlatarak protesto gösterisinde bulunan esnaf Ahmet Çakmak, çarptırıldığı 47 milyon 600 bin lira hafif para cezasını ödedi. 
     Çakmak, Ankara Adliye Sarayı'na gelerek, Suçüstü Cumhuriyet Savcısı Ahmet Mutlu tarafından çarptırıldığı 47 milyon 600 bin lira hafif para cezasını Adliye veznesine ödedi. 
     Ahmet Çakmak, para cezasını ödedikten sonra gazetecilerin sorularını yanıtlarken, Adliye'ye sadece bu parayı ödemek için değil, icra borçlarını ödemek için de geldiğini söyledi. Bugün ödediği 47 milyon 600 bin lira ile icra borçlarını, aldığı yeni borçlarla ödediğini ifade eden Çakmak, ''Bu olayın bana sadece bir faydası oldu. 
     Eskiden de borç alırdım, şimdi de alıyorum. Ancak şimdi borç istediğim zaman kimse hayır demiyor ve daha fazla borç veriyor'' dedi. 
     
     



</TEXT>
</DOC>
