<DOC>
<DOCNO> 39989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sondun14.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mandela "Irkçılık bulaşıcı bir hastalıktır" 
</HEADLINE>
<TEXT>

     Güney Afrika'nın Durban kentinde yapılan Irkçılıkla Mücadele Konferansı'na katılan Afrika liderleri, Batılı ülkelerden, kölecilik ve sömürgeciliğin yol açtığı tahribat için özür dilemelerini istediler. 
     Nijerya Devlet Başkanı Olusegun Obasanjo, özür dilenmesinin, Afrikalılara karşı yapılan yanlışın tanınması ve böyle bir mezalimin bir daha asla olmayacağı sözünün verilmesi anlamına geleceğini söyledi. 
     Togo Devlet Başkanı Gnassinghbe Eyadema da, köle ticareti ve sömürgeciliğin korkunç olduğunu belirterek, Afrika ülkelerinin borçlarının iptali dahil tazminat istediklerini söyledi. 
     Cape Verde Devlet Başkanı Pedro Verona Rodrigues Peres da, Afrika için gönüllü tazminat ve mali destek istedi. 
     Bu arada, Güney Afrika eski devlet başkanı Nelson Mandela, Johannesburg'dan televizyon bağlantısıyla 6 bin delegeye hitap ederek ''Irkçılığın akıl ve ruhun hastalığı olduğunu'' söyledi. 
     Mandela, ortadan kaldırılması gereken bir bulaşıcı hastalık olan ırkçılığın ''herhangi bir bulaşıcı hastalıktan daha çok kişinin ölümüne yol açtığını, dokunduğu herkesi insanlıktan uzaklaştırdığını''belirtti. 
     Mandela, prostat kanseri tedavisi gördüğü için konferansa katılamamıştı. 






</TEXT>
</DOC>
