<DOC>
<DOCNO> 11606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/spor/aspo.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
6 maç ceza aldı 
</HEADLINE>
<TEXT>
İşte Hagi farkı 
Talimata göre 7.5 ay ceza alması gereken Sarı - Kırmızılı futbolcu, ucuz atlattı. Galatasaray, buna rağmen Tahkim Kurulu’na gideceğini açıkladı 
     CEMAL ERSEN 

     GALATASARAY’ın Gençlerbirliği ile oynadığı karşılaşmada hakem Erol Ersoy’a saldırıda bulunan Hagi’ye PFDK 5 maç ceza verdi. Kırmızı kartla oyun dışı kaldığı için otomatikman bir maç oynamayacak olan Rumen futbolcunun toplam cezası böylece 6 maça yükseldi. Hagi, 31. haftadaki Fenerbahçe derbisinde ve ondan önceki Adanaspor maçında formasını giyebilecek. Yıldız futbolcu, Rumen basınına 6 maçtan fazla ceza alması halinde ülkesine döneceği tehdidinde bulunmuştu. 
     
     Tartışmalara yol açtı 
     DİSİPLİN talimatının "Müessir fiil" başlıklı 25. ve "Kaba, müztehzi ve küçük düşürücü davranışlar" başlıklı 45. maddesine göre işlem görüp, asgari 7.5 ay alması beklenen Hagi’ye verilen 5 maç ceza, "çifte standart" tartışmalarına yol açtı. Hagi Siirt Jetpaspor, Beşiktaş, Y.Yozgatspor, Antalyaspor, İstanbulspor ve Ç.Rizespor maçlarında forma giyemeyecek. Galatasaray’ın Tahkim Kurulu’na bu ceza için de itirazda bulunacağı açıklandı. 
     

</TEXT>
</DOC>
