<DOC>
<DOCNO> 12003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/guncel/gun01.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdilerde casuslar, mesleklerini sadece askeri alanda icra etmiyor 
</HEADLINE>
<TEXT>
007 tarih oldu 
21'inci yüzyılla birlikte Bond tipi casusların pabucu dama atıldı 2001 model casuslar, turizm, çevre, tıp ve arkeoloji ile ilgileniyor 
     İSTANBUL Milliyet 

     Dünyada artık casusluk teşkilatları, sadece siyasi ve askeri alanları değil, akla gelebilecek her konuyu ilgi alanlarına dahil ediyor özetle sosyalleşiyorlar ve kabuk değiştiriyorlar. CIA gibi casusluk teşkilatlarını artık sanayi, teknoloji, terör, uyuşturucu, turizm, tarihi eser, çevre gibi alanlarda istihbarat çalışması yaparken görebilmek mümkün. İstihbarat teşkilatlarındaki bu değişim, film yapımcılarının da gözünden kaçmamış olacak ki, onlar da artık casus filmlerinde "çevre kirliliği"ni bile işliyorlar. 
     
Casus kardelen sever      Günümüzde ülkelerin doğal kaynakları hakkında bilgi sahibi olmak, yeni casusluk türleri arasında ilk sıralarda göz çarpıyor. "Bitki casusluğu"nun en çok görüldüğü ülkelerin başında da ne yazık ki Türkiye geliyor. Özellikle "kardelen casusluğu" Türkiye'de uzun yıllardan beri yapılıyor. Ayrıca Türkiye'nin sahip olduğu bitki türü sayısı 9 bin, tüm Avrupa ülkelerinin sahip olduğu sayı ise 12 bin. Yani Türkiye bu konuda bitki casuslarının iştahını kabartacak nitelikte. 
     
Yılanlarımız da yolcu      Bu nedenle Kardelen çiçeğinin yanısıra, ilaç, parfüm ve tıp alanında kullanılan başka bitkilerin de Hollanda'da üretilmiş gibi etiketlenerek, diğer dünya ülkelerine satıldığı öteden beri biliniyor. Ayrıca Türkiye'deki kuş yumurtaları, Apollon Kelebeği, Kafkasya Engereği, kartal, şahin, atmaca ve bazı böcek türleri de yeni casusluk furyasından bol bol nasibini alıyor. 
     
Eskiden görev alanları dardı      Son birkaç yıla kadar casuslar belli birkaç alanda faaliyet gösteriyordu 
     ASKERİ Özellikle soğuk savaş döneminde gündemdeydi. 
     SİYASİ Nato ve Varşova Paktı dönemlerinde rastlanan iki süper ülkenin, diğer ülkeleri ideolojik anlamda kendi saflarına çekme amacıyla yapılmaktaydı. 
     UYUŞTURUCU Uyuşturucu trafiği ve bilgi açısından hala en gözde alan. 
     
Şimdi seçmekte zorlanıyorlar      EKONOMİ VE SANAYİ İkinci Dünya Savaşı'nın sona ermesinden sonra başlayan sanayi yöntemleri hakkında bilgi toplamak için yapılıyor. 
     TEKNOLOJİ Konusunda uzmanlaşmış ajanların yaptığı ve hala yoğun olarak devam eden bir casusluk türü. 
     TIP Gelişmiş ülkeler arasında görülen bir tür. 
     TARİHİ ESER Son yıllarda ve ülkemizde de çok sık görülen tarihi eser kaçakçılığına karşı önlem amacıyla yapılan bir casusluk türü. 
     TURİZM Turistik potansiyeliyle rekabet eden ülkeler arasında yaygın. 
     ÇEVRE Ülkemizde ilaç ve süs bitkisi olarak kullanılan nadir bitkilerin yurt dışına kaçırılmasıyla gündeme geldi. 
     DİN Şeriatla yönetilen ülkelerin giderek güçlenmesi, batılı ülkeleri dinsel konularda bilgi sahibi olan casuslar yetiştirmeye yöneltti. 
     UZAY Gelişmiş ülkelerin birbirlerinin teknolojilerini öğrenmek amacıyla yaptığı casusluk türü. 
     TERÖR Dünyada çok yaygın olan çeşitli terör örgütleri hakkında bilgi toplamaya yönelik yapılıyor. 
     UYDU Amerikan Ulusal Güvenlik Ajansı'nın elektromanyetik dalgalar aracılığıyla dünyadaki herkesi takip edebildiği iddia ediliyor. 
     İNTERNET Bazı ülkelerin elektronik bilgi sistemlerine girilerek istenilen bilgiye ulaşılıyor. Ayrıca bilgi sistemlerine virüs sokulabiliyor. 
     
Türkiye’nin tarihi de casus dolu      Yakın tarihimizde pek çok casusluk vakası dikkat çekiyor. Gazeteci Murat Bardakçı'nın babasının Irak ve Libya'ya bilgi sızdırması gibi 
     Gazeteci Murat Bardakçı'nın babası olan İlhan Bardakçı, 1985’te Türkiye hakkındaki gizli bilgileri Irak ve Libya'ya sızdırdığı gerekçesiyle köşe yazarlığı yaptığı gazetenin Ankara Bürosu'nda yakalandı. 'Vatana ihanet' suçlamasıyla tutuklanarak askeri cezaevine konuldu. İlk yargılamalarında İlhan Bardakçı ve suç ortağı Süleyman Tukaç 17 yıl 6'şar ay hapis cezasına çarptırıldı. 
     
Yurt dışına kaçtılar      Ancak bu karar Askeri Yargıtay tarafından usulden bozulunca tahliye edildiler. İkinci kez yapılan yargılamada ise Genelkurmay Askeri Mahkemesi Bardakçı ve Tukaç'ın 1975 - 1985 yılları arasında Suriye, Irak ve Libya'ya gizli belge kaçırdıklarını sabit buldu. Ve sanıkları 15'er yıl ağır hapis cezasına mahkum etti. Bu arada 21 Haziran 1989 tarihli gazetelere, cezaları kesinleşen Bardakçı ve Tukaç'ın yurtdışına kaçtıkları haberi yansıdı. 
     
Almanya'da yaşıyor      Almanya'da yaşayan İlhan Bardakçı 2 yıl öncesine kadar Zaman Gazetesi'nde yazıyordu. Bardakçı, 30 Mayıs 1998 tarihli aynı gazetede neden yurt dışında olduğunu ise şöyle açıklıyordu "Sürgünün sebebi TCK'nın 133. Maddesi'ne ters hareket etmek. Hak deyimi ile devletin sırlarını yabancılara aktarmak" 
     TCK. Madde 133 Devletin emniyeti veya dahili beynelminel siyasi menfaatleri icabından olarak gizli kalması lazım gelen malumatı siyasi veya askeri casusluk maksadıyla istihsal eden kimse 15 yıldan aşağı olmamak üzere ağır hapis cezasıyla cezalandırılır... 
     
Kimi Almanlara, kimi Yunanlara      n HÜSEYİN YILDIRIM 1989 yılında Doğu Alman Gizli İstihbarat Örgütü "Stasi" hesabına çalıştığı ileri sürüldü. ABD ve NATO'nun gizli sırlarını sayfasını 50 ya da 100 dolardan sattığı belirtildi. Bugüne dek aralarında savaş planlarının da bulunduğu 4 bin sayfa dökümanı sızdırdığı ifade edildi. Türk ordusunda tank teknisyeni olarak çalışan Yıldırım, 1960 sonrası Ortadoğu'ya kaçmıştı. 
     ALİM ASLAN, MEHMET BARUT ve OSMAN KABADAYI 1998'de Yunanistan adına casusluk yaptıkları iddia edilen Hava Üsteğmen Alim Aslan, Hava Yüzbaşı Mehmet Barut ve Deniz Astbusay Osman Kabadayı tutuklandı. Casusların Yunanlı Kalleras kod adlı yarbayla yaptığı telefon konuşmaları Ankara'da bomba etkisi yaptı. 
     AHMET ALVER 1991 yılında Irak'ın Ankara'da görevli askeri ataşelik mensuplarına, Türkiye'nin Doğu ve Güneydoğu'ya yönelik bilgileri sızdırdığı iddiasıyla MİT tarafından yakalandı. Askeri mahkemece yargılandı. 
     NECATİ OYAN Körfez krizi sırasında Irak adına casusluk yaptığı iddiasıyla gözaltına alındı. Tutuklandı, askeri mahkemece yargılandı. 
     ECEVİT BAHÇECİOĞLU 1998 yılında Şam'da okuyan Ecevit Bahçecioğlu, Hatay'daki askeri tesislerin fotoğraflarını Suriye'ye götürürken sınırda ele geçti. 
     BAHATTİN ÇAVDAR Suudi Arabistan hesabına çalıştığı öne sürülen Bahattin Çavdar, 1997'de MİT tarafından yakalandı. Tutuklanarak Mamak Askeri Cezaevi'ne konulan ve TCK'nın 133. maddesi uyarınca hakkında dava açılan Çavdar'ın gizli bilgileri sızdırdığı iddia edildi. 
     


 GÜNCEL 
















</TEXT>
</DOC>
