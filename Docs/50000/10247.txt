<DOC>
<DOCNO> 10247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sontur06.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur yağıyor, barajlar yükseliyor, yüzler gülüyor 
</HEADLINE>
<TEXT>

     Kuraklık nedeniyle enerji üretimine 5 ay önce ara verilen Dicle Barajı'nda sular yükseliyor. 
     Dicle ilçesi yakınlarındaki Dibni ve Maden çaylarının birleştiği bölgede kurulan ve yılda 298 milyon kilovatsaat enerji üreten Dicle Baraj Gölü'nde kuraklık nedeniyle azalan su miktarında, son yağışlarla birlikte 16 metrelik yükselme oldu. 
     TEAŞ yetkilileri, 2 yıldır süren kuraklık nedeniyle enerji üretimine ara verilen Dicle Baraj Gölü'nde geçen ay su kodunun 682'ye düştüğünü hatırlatarak, Şubat ayındaki yağışlarla kodun 698'e yükseldiğini söylediler. Baraj gölünde olması gereken su kodunun 715, enerji üretimi için ise minimum su kodunun 700 olduğunu anlatan yetkililer, şunları kaydettiler 
     ''Enerji, sulama ve içmesuyu amaçlı 3 milyon 120 metreküp dolgu hacmine sahip ve 2 üniteden oluşan barajdaki sular, yağışlarla birlikte günde 50 santimetre yükseliyor. Şu anda kod 698'dir. Gelecek hafta kodun 700'ü aşacağını tahmin ediyoruz. Yaklaşık 5 aydır enerji üretimine ara verilen barajda kodun 700'ü geçmesinin ardından enerji üretimine gelecek hafta yeniden başlanılacak. Dicle Barajı'nın sulama kısmının da tamamlanmasıyla bölgede 130 bin hektar arazi sulanacak.'' 




</TEXT>
</DOC>
