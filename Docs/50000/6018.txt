<DOC>
<DOCNO> 6018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/siyaset/siy01.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’te etek’ korkusu 
</HEADLINE>
<TEXT>

DSP’li ve DYP’li kadın milletvekilleri "kışın üşüyoruz, merdivende inip çıkarken rahatsız oluyoruz" gerekçesiyle "pantolon" giymek istiyor 
     GÜNSELİ ÖNAL Ankara 

     DSP’li Gönül Saray Alphan’ın TBMM Bilgi ve Bilgi Teknolojileri Grubu toplantısına pantolon - ceket takımıyla katılmasına kendi partisinden ve DYP’den destek geldi. 
     DSP’li Perihan Yılmaz, "Kışın ince çorapla üşüyoruz, pantolon giymemize izin verilsin" derken, DYP’li Sevgi Esen "Etekle merdiven inip çıkarken rahatsız oluyorum. New York senatörü seçilen Hillary Clinton yemin töreninde pantolon ceket takımı giydi, çok şıktı" diye konuştu. 
     Avukat olarak sık sık keşiflere de gitmek zorunda olduğu için milletvekili olmadan önceki 20 yıllık meslek yaşamında hep pantolon - ceket takımıyla çalıştığını anlatan Esen, Meclis’e ilk geldiğinde pantolon - ceket takımıyla çalışmalarına izin verilmesi için Genel Başkan Tansu Çiller’in de iznini alarak bir İçtüzük değişikliği önerisi hazırladığını söyledi. Ancak DSP’li birkaç kadın milletvekili "Atatürk Türk kadınını içtüzükteki gibi tarif etmiş" deyince Esen önerisini Meclis Başkanlığı’na sunmamış. Pantolonun kadına özgürlük verdiğini de söyleyen Esen, "Etekle merdiven inip çıkmak çok rahatsız edici. Toplantılara, mitinglere gidiyoruz, otobüslerin üzerine çıkıyoruz" dedi. 
     
Merdivenler zorluyor      DSP’li Perihan Yılmaz da, kadın milletvekillerinin de pantolon - ceket takımı giyebilmesi gerektiğini ifaderek şunları söyledi "İnsan kışın etekle ve ince çorapla üşüyor. Meclis’te dik merdivenler var. Ne kadar dikkat etseniz de insan rahatsız oluyor. Etek uzun olunca da zorluk çekiliyor. Bunun için içtüzüğü değiştirebilirsek en çok ben memnun olurum." 
     


 SİYASET 




















</TEXT>
</DOC>
