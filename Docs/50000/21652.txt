<DOC>
<DOCNO> 21652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/guncel/agun.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nakliye uçağı düştü 34 şehit 
</HEADLINE>
<TEXT>
DEHŞET KASASI 
Özel görevden dönen askerlerin üstünde bulunan cephaneler felaketin boyutunu artırdı. Dönerek yere çakılan uçak paramparça oldu 
     Genelkurmay Özel Kuvvetler Komutanlığı Hava Grubu’na ait çift motorlu CASA CN235 tipi hafif nakliye uçağının Malatya yakınlarına düşmesi sonucu, 34 asker şehit oldu. Şehit pilot, son manevrayla Güzyurdu köyünü kurtardı. Diyarbakır 2. Hava Taktik Kuvvet Komutanlığı’ndaki askeri uçak görevli, tezkere alan ve izne giden askerleri Ankara’ya götürmek üzere öğle saatlerinde kalktı. 
     
Kayısı bahçesine çakıldı      17 bin fitte, saatte 444 kilometre hızla giden uçakta saat 13.15’te kumanda arızası meydana geldi. Kontrol dışına çıkan uçak, Akçadağ ilçesine bağlı Gülyurdu ve Yağmurlu köyleri arasında Muhittin Erhan’a ait kayısı bahçesi ile pancar tarlalarının bulunduğu alana burgu gibi dönerek yere çakıldı. Uzun uçuş yapacağı için yakıt depoları dolu olan uçak yere çarpar çarpmaz infilak etti. 
     
Bombalar üzerlerinde patladı      Büyük bir gürültüyle düşen uçaktaki askerlerin üzerlerinde bulunan mühimmatın da infilak etmesiyle ortalık cehenneme dönerken, metal ve ceset parçaları geniş bir alana yayıldı. Akçadağ Belediyesi ile Erhaç Üssü İtfaiyesi yangını söndürdü. 
     
Karakutu bulundu      Askeri uçağın, kumanda sistemindeki arızadan düştüğü ağırlık kazanıyor. Uçağın kumanda sistemiyle elektrik sistemi arasındaki bir zıtlaşmadan, uyuşmazlıktan kaynaklanan kilitlenmenin, kontrol kaybına neden olduğu üzerinde duruluyor. Malatya Valisi Mustafa Yıldırım ise "Eskişehir ve Ankara’dan gelecek ekipler de incelemelerde bulunacak. Uçağın karakutusu bulundu. Uçakta havada patlama olmadığı için buzlanma ihtimali üzerinde duruluyor" dedi. 
     
Terhis oldukları gün öldüler      Kara Pilot Yüzbaşı Yılmaz Tekgül ve Kara Pilot Üsteğmen Mahir Turan’ın yönetimindeki uçakta, Kara Pilot üsteğmenler Murat Erdeveci ve Levent Şahin’in yolcu olarak bulundukları bildirildi. Şehit olan 34 kişi arasında Binbaşı Lütfü Ceylan’ın yanı sıra, dün tezkerelerini alarak terhis olan yedi erin de bulunduğu öğrenildi. Terhis olan erler Ankara’ya ailelerinin yanına gidiyorlardı. 
     
Gamze Üsteğmen kurtuldu      Uçağın yolcu manifestosunda yer alan Gamze Üsteğmen, son anda uçağa binemeyince ölümden döndü. Gamze Üsteğmen’in, izin belgeleri uçak kalkana kadar yetişmemesi sonucu CASA’yı kaçırdığı bildirildi. 
     
Geriye sadece elleri kalmıştı’      Uçağın yere çakılışını izleyen Çatyol Köyü muhtarı şunları anlattı "Uçak yanıyordu, patlamalar vardı. Burun üstü çakıldı. Uçak düşmeden atlayan şehitlerimiz de enkazın üzerine düştü. Ceset parçaları 300 - 400 metrekarelik alana yayılmıştı. En büyük parçaları elleriydi. Onları toplamaya çalıştık. Korkunçtu. Bazıları parçaları toplarken bayıldı." 
     
     Kuleyle son konuşma 
Her şey normal’ dedi ve çakıldı      Diyarbakır’dan havalanan uçak, Malatya Erhaç Askeri Havaalanı’nın üzerinden geçerken kule ile pilot arasında kısa bir konuşma geçti. Pilot, kuleye "Her şey normal" dedi. Kule de "Sizi görüyoruz. İyi uçuşlar" karşılığını verdi. Pilotun uçuşu "normal" olarak değerlendirmesinden 30 saniye sonra uçak düştü. İlk bilgilere göre uçak, iki motorundan biri arıza nedeniyle devre dışı kaldığı için düştü. 
     
Acı haber, doktor eşliğinde ulaştı      Kazada yaşamını yitiren askerlerin aileleri, haberi özel olarak görevlendirilen subaylardan aldılar. Şehit askerlerin isimlerinin olayın hemen sonrasında basın yoluyla açıklanmaması da bilinçli olarak planlandı. Uçakta bulunanların listesi kontrol edilip yaşamını yitirenlerin isimleri kesinleştikçe, ailelerine ulaşıldı. Aileler acı haberi televizyonlardan değil, subaylardan aldı. Evlere giden subaylara, şok ve benzeri olasılıklara karşı sağlık ekipleri de eşlik etti. Öte yandan kaza yerinden toplanan şehitlerin parçalanmış cesetleri, gece geç saatlerde Ankara’ya gönderildi. 
     
Yine CASA, yine kaza      Türk Hava Kuvvetleri’ndeki ilk CASA CN - 235 kazası, dört ay önce meydana geldi. Kısa aralıkla peş peşe düşen iki uçağın da aynı şekilde yere çakılması, alımı tartışma yaratan Casa uçakları konusunda soru işaretlerine neden oldu. Kayseri Erkilet 12. Hava Ulaştırma Ana Üs Komutanlığı’ndan 19 Ocak günü eğitim uçuşu yapmak için havalanan nakliye uçağı, Bünyan ilçesi yakınlarında Sarımsaklı Barajı kıyısına düştü. 
     
H l açıklama yapılmadı      Bünyan’daki kazanın görgü tanıkları, uçağın, dünkü kazaya benzer biçimde burgu hareketi yaparak burun üstü çakıldığını söylediler. Uçakta bulunan Üsteğmen Okan Dirlik, Teğmen Murat Orbay ve Teknisyen Astsubay Üstçavuş Hüseyin Tüfekçi şehit olmuştu. Toprağa gömülen uçağın enkazı da askeri personel tarafından çıkartıldıktan sonra incelemeye alınmıştı. Ancak düşüş nedeni konusunda bugüne kadar resmi bir açıklama yapılmadı. 
     
     Liderlerden başsağlığı mesajları 
Ecevit, ayrıntıları telefonla öğrendi      Başbakan Bülent Ecevit, kazayla ilgili olarak, yurtdışında bulunan Genelkurmay Başkanı Orgeneral Hüseyin Kıvrıkoğlu’na vekalet eden Kara Kuvvetleri Komutanı Orgeneral Hilmi Özkök’ten telefonla bilgi aldı. 
     Ecevit’in yanı sıra TBMM Başkanı Ömer İzgi, Başbakan yardımcıları Devlet Bahçeli, Mesut Yılmaz ve Hüsamettin Özkan, FP Genel Başkanı Recai Kutan, DYP Genel Başkanı Tansu Çiller, CHP Genel Başkanı Deniz Baykal, BBP Genel Başkanı Muhsin Yazıcıoğlu ve 9. Cumhurbaşkanı Süleyman Demirel de, Kıvrıkoğlu’na birer başsağlığı mesajı gönderdi. 
     Cumhurbaşkanı Ahmet Necdet Sezer de, Kıvrıkoğlu’na gönderdiği mesajında şöyle dedi "Casa tipi bir askeri ulaştırma uçağımızın düşmesi sonucu, 34 askeri personelimizin şehit olmasından büyük üzüntü duydum. Şehitlerimize Allah’tan rahmet, ailelerine, ulusumuza ve şahsınızda Türk Silahlı Kuvvetlerimiz’e başsağlığı diliyorum." 
     



 GÜNCEL 





















</TEXT>
</DOC>
