<DOC>
<DOCNO> 38024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/spor/ysenay.html </URL>
<DATE> 2001/08/20/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
F.Bahçe şaşırttı 
</HEADLINE>
<TEXT>

     ERDOĞAN ŞENAY 

     Fenerbahçe, hem üç puan yaratmak, hem de çarşamba günü oynayacağı Glasgow Rangers maçının provaları için yarışıyordu Güngören çimeninde... Sarı - Lacivertli formada Oğuz da, Ceyhun ve Oktay da ilk kez direkt takımla çıkıyorlardı sahaya. 
     Ancak gerek Ceyhun, gerekse de Oktay’ın fizik güç olarak henüz Fenerbahçe için hazır olmadıkları öylesine net bir şekilde belli oluyordu ki oyunda... Özellikle yan çizgilerden oyun boyunca şişirilen yüksek toplarda Fenerbahçeli golcüler hep düşük kalıyor ve bütün İstanbulspor savunmasını kafa toplarında kahraman yapma yanlışına kilitli kalıyorlardı. 
     Fenerbahçe’ye karşı İstanbulspor’un tam bir kapalı defans oynaması ve kontrataklardan sonuç beklemesi Sarı - Siyahlı on birin bütün kendinden güçlü takımlara karşı yıllardır uyguladığı oyun anlayışıydı zaten. 
     İkinci yarıda Johnson’un sakatlığı yerine Ogün, ilk yarıda çok aksayan Oktay’ın bölgesine de Andersson’la çıkan Fenerbahçe, sürekli tek top paslarla oyunu açmaya ve İstanbulspor’un katı savunmasını yer yer kırmaya çalışıyor, ancak Sarı - Siyahlılar kendi sahalarında oynamanın getirdiği avantajla da sürekli kafa tutmaya devam ediyorlardı... Karşılıklı ataklar, akıl almaz pozisyon kayıpları iki takım adına da sarıp sarmalıyordu oyunu... Serhat’ın çizgi üstünden kaçırdığı gole bütün tribünler hayretlerle bakarken, genç futbolcu ne düşünüyordu aynı anlarda acaba Ayrıca kalede Oğuz’un tel tel dökülen Fenerbahçe savunmasından kopup gelen Sarı - Siyahlı golcülere karşı kullandığı mükemmel açı maharetleri olmasa, İstanbulspor’un Fenerbahçe önünde birkaç gol daha yakalaması tribünlerde hiç de şaşkınlık yaratmazdı inanın. 
     Benim anlayamadığım böylesine kapalı oynayan takıma karşı Mustafa Denizli’nin Yusuf gibi "pas anahtarı" bir adamı kulübede neden tuttuğuydu... Rapajiç’in çarşambaya saklanmasını anladık da, Yusuf eğer sakat değilse, niçin ilk tertipte yoktu. Evet, son yirmi dakikada oyun alanına dahil olmuş Yusuf’tan bu kadar zamanda fiziksel olarak ısınıp, oyunu kurtaracak bir mucize beklemenin de çok garip olduğunu düşünüyorum. 
     



 SPOR 

























</TEXT>
</DOC>
