<DOC>
<DOCNO> 16757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/ekonomi/eko17.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF gidişini erteliyor 
</HEADLINE>
<TEXT>

Hafta sonu ayrılması planlanan IMF heyetinin, siyasi gelişmeleri gözlemek üzere, gelecek haftaya kadar kalabileceği belirtiliyor 
     ZÜLFİKAR DOĞAN Ankara 

     Yeni niyet mektubunun müzakereleri sürdürülürken, önceki akşam ekonomi yönetimine veda eden IMF Türkiye Masası Şefi Cottarelli ile halefi Juha Kahkonen’in Ankara’dan ayrılışlarının "gelecek haftaya sarkabileceği" belirtildi. 
     
     Esnafa takıldı 
     Bakanlar Kurulu’nda çiftçi kredi faizlerinin düşürülmesi, temerrüde düşmüş borçların da ertelenmesi yönünde yaşanan tartışmalar üzerine, IMF heyetinin görev zararları konusunda uyarılarını ilettiği öğrenildi. 
     Esnaf kredileri için alınan benzer yöndeki kararla, Halk ve Ziraat bankaları için 400 trilyonluk ilave görev zararının gündeme gelmesinin ardından, bu hafta da, Ziraat Bankası için yaklaşık 150 trilyonluk yeni bir görev zararının uygulamaya konulmasının, IMF heyetinin eleştirilerine yol açtığı öğrenildi. Kredi borçlarının ertelenmesi talebinin ise "kabul edilemez" bulunduğu kaydedildi. 
     
     İşçi zammı takipte 
     IMF heyetinin kamu kesimi toplu sözleşmelerini de yakın takibe aldığı belirtilirken, KİT açıkları, KİT’lerin personel giderleri, Sosyal Güvenlik kuruluşlarının açıkları gibi noktalarda, henüz bütçe revizyonunun netleştirilemediği ifade edildi. 
     Ekonomi yönetimi ile IMF heyeti arasında sürdürülen müzakerelerde, bankacılık kesimi ile ilgili düzenlemeler konusunda yapılacak yasa değişikliğinin de tüm ayrıntıları ile ele alındığı belirtildi. 
     
     Enerjiyi izliyorlar 
     Ekonomi kulislerinde IMF heyetinin Beyaz Enerji Operasyonu iddianamesini ve dava açılması sürecini de yakından izlediği öne sürülürken, niyet mektubu taslağının tamamlanmasıyla, IMF’nin, programa destek konusunda bir iki gün içinde resmi açıklama yapacağı belirtiliyor. 
     


 EKONOMİ 

























</TEXT>
</DOC>
