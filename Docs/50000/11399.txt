<DOC>
<DOCNO> 11399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko04.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, AB’den de destek arayacak 
</HEADLINE>
<TEXT>

AB Temsilcisi Fogg, Derviş’in AB desteği için Brüksel’le temaslarda bulunacağını söyledi 
     REUTERS 

     Avrupa Birliği AB Türkiye Temsilcisi Karen Fogg, Devlet Bakanı Kemal Derviş’in programa destek konusunda Brüksel’de doğrudan temaslarda bulunabileceğini söyledi. 
     Gazetecilerin, önceki gün Derviş’le AB’nin Türkiye’ye kriz yardımını görüşüp görüşmediklerini sorması üzerine Fogg, "Ayrıntılı olarak değil. Derviş’ten bazı ön bilgiler aldım. Bunları Brüksel’de görüşeceğiz ve sanırım Brüksel’de doğrudan temaslarda bulunacak" dedi. 
     
     Avrupa Birliği, IMF değil’ 
     Fogg, AB’nin programa ilişkin tavrı konusunda şunları söyledi "Avrupa Birliği’nin IMF’yi taklit etmesinin beklenmemesi gerektiğini düşünüyorum. Avrupa Birliği’nin üye devletleri IMF ve Dünya Bankası’nın aktif üyeleridir. Avrupa Birliği’nin yapabileceği başka şeyler olabilir. Bunlardan biri mevcut araçlarımızı daha etkin kullanmaktır. Teknik yardım ihtiyacı olursa, desteklerin tanımlanmasına ihtiyaç olursa, bu konuları görüşebiliriz. Kopenhag kriterlerinden ikincisi ekonominin makro ekonomik sağlığı konusundadır ve ekonominin rekabet gücüne bakar. 
     Bu yüzden bu hedeflerin mümkün olan en kısa zamanda gerçekleştirilmesi, üyelik stratejisinde derin bir kaygı konusu olacaktır. 
     Muhtemelen Ulusal Program’da ekonomik kriterlerin yerine getirilmesi için gerekli önlemlere oldukça çok sayıda atıfta bulunacaktır." 
     


 EKONOMİ 
























</TEXT>
</DOC>
