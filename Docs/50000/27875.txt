<DOC>
<DOCNO> 27875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sondun20.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç iddia, kesin yalanlama... 
</HEADLINE>
<TEXT>

     Irak, Amerikan ve İngiliz savaş uçaklarının dün ülkenin kuzeyine düzenlediği saldırıda 23 kişinin öldüğünü, 11'inin de yaralandığını ileri sürdü. Ancak Amerika ve İngiltere bu iddia üzerine hemen bir açıklama yaparak Irak'ı yalanladı. 
     Resmi Irak haber ajansı INA, kuzeydeki Musul kentininin yakınında olan Talafar bölgesine Amerikan ve İngiliz uçaklarının saldırı düzenlediğini, ölen ve yaralananların o sırada bölgedeki bir tarlada futbol oynayanlar olduğunu kaydetti. 
     Amerikan ve İngiliz uçakları, Irak'ın kuzeyi ve güneyinde ilan edilen ancak Bağdat yönetimi tarafından tanınmayan uçuşa yasak bölgelerde rutin keşif uçuşu yapıyor. 
     Ancak Irak'ın iddiasına yanıt çabuk geldi. ABD ve İngiltere, Irak'ın ''Batılı uçakların Irak'ın kuzeyine düzenlediği saldırıda 23 kişinin öldüğü, 11 kişinin de yaralandığı'' yolundaki iddialarını yalanladı. 
     Almanya'nın Stuttgart kentinde bulunan ABD Avrupa Komutanlığı sözcüsü Binbaşı Edward Loomis, ''haberin tamamen yanlış olduğunu'' belirterek, uçuşa yasak bölgede rutin keşif görevi yaptıklarını, tüm uçaklarının güvenli bir şekilde döndüğünü söyledi. İngiltere Savunma Bakanlığı'ndan bir sözcü de, Amerikan ve İngiliz uçaklarının böyle bir saldırısının olmadığını kaydetti. 
     Irak resmi ajansı INA'nın haberi, ABD Savunma Bakanlığı tarafından da yalanlandı. 







</TEXT>
</DOC>
