<DOC>
<DOCNO> 17340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/spor/spo01.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM Takımımdan memnunum’ 
</HEADLINE>
<TEXT>

Beşiktaş Teknik Direktörü, "İkinci devrede iyi oynadık. Ancak çoğu pozisyonda şanssızdık" diye konuştu 
     BEŞİKTAŞ Teknik Direktörü Daum, maç öncesi kesilen elektriğin heyacanlarını kaybettirdiğini söyledi. Alman hoca, "Alışmadığımız bir şeyle karşılaştık. Kesinti taraftarda olduğu kadar bizdeki heyecanı da kaybettirdi. İlk yarı bekleneni veremedik. Ancak ikinci devredeki performanstan memnunum. Hava toplarını Ercan’a kaptırdık. Çoğu pozisyonda da şanssızdık" diye konuştu. 
     BURSASPOR galibiyetinin ardından bazı futbolcuların rehavete kapıldığını vurgulayan tecrübeli çalıştırıcı, "Kocaeli maçına başımız öne eğik gitmeliyiz. Penaltının garanti gol olmadığını bir kez daha gördük. Bunun için Mehmet’e yüklenemeyiz" dedi. Daum, Nouma ve Fazlı konusunda ise, "Bugün mücadele edecek oyuncuya ihtiyacım vardı. Bu yüzden ikisini kadroya almadım" açıklamasını yaptı. 
     
Maçtan notlar      Taraftar öfkeli 
     MAÇIN bitiminden sonra taraftarlar Şeref Tribünü önünde kaçan galibiyete isyan ettiler. Futbolculara tepki gösteren taraftarlar, "Hepsini satın, özellikle de Ahmet Dursun’u" dediler. Soyunma odası girişinde de futbolcular pet şişe yağmuruna tuttular. Taraftarlar, maçı izleyen Gaziantep Başkanı Celal Doğan’a ise, "Fenerbahçe’ye beş beş" diyerek, tempo tuttular. 
     
     Gergin anlar 
     SAMSUNSPOR beraberliği sonrası Fulya’da güvenlik güçleri tesislerin etrafını kuşattı. Taraftarın gelmesini engelledi. Arabalarla gelen bazı taraftar futbolculara küfür edip, kaçtı. Alpacino lakaplı taraftar kolunu jiletledi ve takım otobüsünün önüne atladı. 
     
     Ahmet’e uyarı 
     TARAFTAR tepkisi üzerine Ahmet Dursun formasını çıkardıktan sonra direk soyunma odasına gitmek istedi. Ancak Menajer Sinan Engin, genç futbolcuyu uyararak, kulübede kalmasını istedi. 
     
     Gocay köpürdü 
     BEŞİKTAŞLI yönetici Hasan Gocay, "Sinir sistemimiz allak bullak oldu" dedi. Gocay, "Böyle şans kaçar mı Yazık. Bazı oyuncularımız işlerini yapamıyorlar ama kendilerine fiyat biçiyorlar. Ahmet Dursun birçok pozisyon harcadı. Umutlarımızı tükettiler. Artık şampiyonluktan söz edemeyiz" diye konuştu. 
     
     İlhan’a takip 
     SİYAH - BEYAZLILAR, Samsunsporlu İlhan’ı yakın takibe aldı. Tarama Komitesi üyeleri, dünkü karşılaşmada Samsunspor’un golcüsünü dikkatle takip ettiler. 
     


 SPOR 




























</TEXT>
</DOC>
