<DOC>
<DOCNO> 38962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo16.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Shevchenko "Terim, futbolcuların heyecanını ortaya çıkarıyor" 
</HEADLINE>
<TEXT>

     AC Milan takımının golcü futbolcusu Ukraynalı Andrei Shevchenko, bu yıl takıma çok daha fazla şey vereceğini söyledi. 
     Kırmızı-siyahlı formada 3. sezonunu geçirecek olan Andrei Shevchenko, teknik direktör Fatih Terim'in diğer teknik adamların sahip olduğu özelliklerden fazla olarak futbolcuların içindeki heyecanı uyandıran bir kişi olduğunu bildirdi. 
     Ukraynalı futbolcu, ''Terim, bir motive edici ve bir psikolog. Genelde antrenörler futbolcularla taktik konuşurlar ama o içindeki heyecanı bulduracak türden konuşuyor'' dedi. 
     Terim'in oluşturduğu AC Milan'ın oyun sistemini sevdiğini kaydeden Shevchenko, şöyle devam etti 
     ''Bu sistemde oynamak için herkesin çalışmasına ihtiyaç var. Dinamo Kiev'deki sisteme benziyor ama orada Lobanovski emrediyordu, burada Terim istiyor. Kazanmak için başka bir zamanı beklemek istemiyorum. Bacakların ve beyin olarak kendimi hazır hissediyorum. Ve bu kez yalnızca gol atmayı düşünmeyeceğime söz veriyorum.'' 
     Shevchenko, AC Milan formasıyla geçirdiği 2 sezonda 48 gol atmıştı. Babasının rahatsızlığı ve hastanede bulunması yüzünden zor günler geçirdiğini ifade eden 25 yaşındaki Ukraynalı yıldız futbolcu, ''Babamın hastalığını düşünmekten bacaklarım ve beynim birlikte çalışmıyordu. Ama bunu aştım ve şimdi hazır olduğumu hissediyorum'' diye konuştu. 
     
     Mazzone geri döndü... 
     Bu arada yarın AC Milan'ın deplasmanda karşılaşacağı Brescia takımının 3 gün önce istifa eden teknik direktörü Carlo Mazzone, takıma geri döndüğünü açıkladı. UEFA Intertoto Kupası'nın final rövanş maçında Paris Saint Germain ile 1-1 berabere kalarak elenen Brescia'da, taraftarların tutumlarından dolayı ''Burada çalışılamaz'' diyerek istifa eden Mazzone, kulüp başkanı ve futbolculardan gelen yoğun istek üzerine yarın takımın başında olacağını bildirdi. Mazzone, ''Gerçek taraftarların ve kulübün ilgisine teşekkür ederim. Zorlu bir zamanda takımın bana ihtiyacı var. Onları bu zamanda yalnız bırakamam'' dedi. 
     İtalyan spor kamuoyunda lig başlamadan önce yapılan son yorumlarda ise, ''Takımını değiştirmeyen geçen sezonun şampiyonu Roma'nın ilk rakibi Lippi'nin Juventus'u olarak gözüküyor. Cuper'in Inter'i de daha disiplin ve birlik içinde. Milan da ise 'süper' bir takım olmasına karşın Terim kuşku uyandırıyor'' denildi. 






</TEXT>
</DOC>
