<DOC>
<DOCNO> 12531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sondun11.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da aşırı sağa mahkeme kararıyla gösteri izni 
</HEADLINE>
<TEXT>

     Hollanda'da, aşırı sağcılar, belediyenin yasaklamasına rağmen, mahkeme kararıyla ülkesel düzeyde gösteri yapacaklar. 
     Radikal sağ parti ve grupların Maastricht kenti yakınlarındaki Kerkrade kasabasında ortaklaşa yapacakları gösteriye, belediye, güvenlik nedenleriyle izin vermemişti. Belediyenin kararına karşı yargı yoluna başvuran radikal sağ gruplar, Maastricht Mahkemesi'nden izin kararı almayı başardılar. 
     Buna göre, Cumartesi günü Hollanda'daki tüm radikal sağ partiler ve grupların katılacağı bir gösteri düzenlenecek. Gösteriye, Almanya ve Belçika'daki radikal sağ örgütlerden de katılım bekleniyor. Kerkrade Belediyesi, aşırı sağa karşı aynı gün protesto eylemi yapmak isteyen sol grupların gösteri iznini de geri çevirmişti. Sol gruplar mahkemeye başvurmadı. Hollanda'da aşırı sağcılar, en son 1996 yılında Leerdam kentinde ülkesel düzeyde gösteri yapmışlardı. 




</TEXT>
</DOC>
