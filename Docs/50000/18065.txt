<DOC>
<DOCNO> 18065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur28.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay yürütmeyi durdurunca, RTÜK frekans ihalesini erteledi 
</HEADLINE>
<TEXT>

     Radyo ve Televizyon Üst Kurulu RTÜK Başkanı Nuri Kayış, yarın yapılacak olan Ulusal Televizyon Kanalları Sıralama İhalesi'ni, yargının verdiği karara uyarak ertelemek zorunda kaldıklarını bildirdi. Kayış, ''İhale yapılabilseydi devletin kasasına yüzlerce trilyon lira girecekti'' dedi. 
     RTÜK Başkanı Nuri Kayış, yaklaşık 4 saat süren Üst Kurul toplantısından sonra gazetecilere yaptığı açıklamada, RTÜK'ün, yargının verdiği yürütmeyi durdurma kararına uyarak, yarın yapacağı Ulusal Televizyon Kanalları Sıralama İhalesi'ni ertelemek zorunda kaldığını belirtti. 
     İhalenin yarın yapılamayacak olmasının, RTÜK'ü ihalenin bir an önce yapılması hedefinden döndüremeyeceğini vurgulayan Kayış, ihalenin en kısa zamanda gerçekleştirilebilmesi için yasal çerçevede ellerinden gelen her şeyi yapacaklarını söyledi. 
     Kayış, Avrupa'da radyo televizyon yayıncılığını geçici statüyle sürdüren ve yayın kuruluşlarına lisanslarını bir türlü veremeyen tek ülkenin Türkiye olduğunu belirterek, bu ''tuhaf durumun'' bir an önce sona ermesi gerektiğine işaret etti. 
     
     






</TEXT>
</DOC>
