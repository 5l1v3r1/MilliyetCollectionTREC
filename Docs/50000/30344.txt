<DOC>
<DOCNO> 30344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sontur21.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Meral Akşener de artık Yenilikçi oldu... 
</HEADLINE>
<TEXT>

     DYP'den istifa eden Kocaeli Bağımsız Milletvekili Meral Akşener, bundan sonra, FP'nin kapatılmasının ardından yeni parti kurma çalışmalarını sürdüren ''yenilikçiler''le hareket edeceğini bildirdi. 
     Akşener, beraberinde ''yenilikçi'' kanadın önde gelen isimlerinden Bağımsız Kayseri Milletvekili Abdullah Gül ve Bağımsız Sivas Milletvekili Abdüllatif Şener ile Gül ve arkadaşlarının çalışma ofisi olarak kullandıklarını Politik Araştırmalar Merkezi'nde basın toplantısı düzenledi. 
     Meral Akşener, şu anda siyasi yaşamını bağımsız bir milletvekili olarak sürdürdüğünü ifade ederek, kararı kendi iradesiyle verdiğini söyledi. 
     Türkiye'nin geldiği duruma bakıldığında siyaset kurumunun hızla vatandaşın gözünde ivme kaybettiğini savunan Akşener, Türkiye'nin kötü yönetildiğini öne sürdü. 
     Türk milletine yeni bir seçenek ve seçime götürecek bir ortam sunabilmek için bağımsız kaldığını söyleyen Akşener, bu amaçla yeni bir siyasi oluşumun başında yer almak istediğini anlattı. 
     Akşener, ''Umuyorum, Türk milletinin ekonomik sorunlarının çözümü, demokratik açılımların sağlanması gerekiyor'' diye konuştu. 
     Meral Akşener, ''Türk milletinin teveccüh göstereceği, devlet ve milleti kaynaştıracak, Türkiye'deki gerginliğin önüne geçebilecek, geniş tabanlı bir oluşum hedeflediklerini'' belirterek, sözlerini şöyle sürdürdü 
     ''Ezilmiş, horlanmış esnafın, çiftçinin, işçinin, köylünün, öğrencinin, gencin, kadının ve en önemlisi basın emekçilerinin hakkını arayabilecek, milleti siyaset kurumuna tekrar ısındırabilecek, özüyle eylemi bir, yüreğiyle dili aynı, bir büyük siyasi oluşumu milletimizin önüne koyabiliriz diye sizlerle beraberiz. İnşallah Allah bizi utandırmaz. Bundan sonra sizlerin de desteğiyle başarılı oluruz.'' 
     Açıklamasının ardından gazetecilerin sorularını yanıtlayan Akşener, ''yenilikçiler''in oluşumuna DYP'den başka katılımın olup olmayacağı sorusu üzerine, bu soruya kendisinin yanıt vermesinin doğru olmayacağını söyledi. 
     Yeni oluşumda, bir liderlik sorununun yaşandığını ifade eden ve ''Tayyip Erdoğan'ın siyasi yasağı var. Emanetçi bir genel başkana razı olabilir misiniz '' diye soran bir gazeteciye de Akşener, şu yanıtı verdi 
     ''Yeni dünya düzeninde 21. yüzyılda tek kişiye bağlı bir yönetim anlayışının çöktüğüne inanıyorum. Dolayısıyla bizim iddiamız, yönetim anlayışının değiştiği şeffaf, katılımcı ve ortak aklın önde olduğu, bir kadro hareketi... Dolayısıyla bir liderlik sorunu yaşanacağını zannetmiyorum.'' 
     Akşener, bir başka soruyu yanıtlarken de yeni siyasi oluşumlarının tüm Türkiye'yi kucaklayacak bir yapı olacağını belirterek, istismar edilen kavramların yeniden yerli yerine oturtulmasına çalışacaklarını kaydetti. 
     Akşener, bir başka soru üzerine de, istifasına ilişkin kararını DYP Genel Başkanı Tansu Çiller ile görüşmediğini bildirdi. 
     Sağ-sol ayrımı yapmıyorum 
     Katıldığı yeni oluşumun siyasi yelpazedeki yerinin sorulması üzerine de Akşener, sağ-sol ayrımı yapmadığını, toplumun her katmanından destek göreceklerine inandığını dile getirdi. Akşener, ''Katıldığınız yeni oluşumdaki milletvekilleri dini ve manevi değerleri ön planda tutan bir yapıdaydı. Bunu nasıl değerlendiriyorsunuz '' sorusuna şu yanıtı verdi 
     ''Milli ve manevi değerler, dini değerler milletin değerleridir. Dolayısıyla her parti bu değerleri savunmalıdır. Sadece tek bir parti milliyetçilik, bir partiye dindarlık, bir partiye liberallik bırakılmayacak kadar Türk milletinin omurgasını oluşturan kavramlardır. Dolayısıyla bu kavramların, insanlarımızı oluşturan bu değerlerin ebetteki bu siyasi organizasyonda yeri olacaktır. Ama istismarı söz konusu olmayacaktır. Bundan sonra Türkiye'nin geldiği nokta istismarların ortadan kaldırılacağı bir dönem olacaktır.'' 
     Akşener, bir gazetecinin, kurulacak partinin başkanlık divanında yer alıp almayacağı sorusuna da kendisinin bir pazarlık yapmasının söz konusu olmadığını söyledi. Akşener, bir başka soruyu yanıtlarken de Tayyip Erdoğan'la görüştüğünü bildirdi. 
     Akşener'in basın toplantısına, 19 ''yenilikçi'' milletvekili de katıldı. 
     
     
     






</TEXT>
</DOC>
