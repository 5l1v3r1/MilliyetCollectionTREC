<DOC>
<DOCNO> 27000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yazar/sazak.html </URL>
<DATE> 2001/06/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hocasız parti 
</HEADLINE>
<TEXT>

     Fazilet Partisi davasında karar aşamasına gelinirken Tayyip Erdoğan, Abdullah Gül, Bülent Arınç gibi isimlerin öncülüğündeki yeni oluşum hazırlıkları ilerliyor. 
     Yenilikçiler - erdemliler - hareketinin "partileşmesi" kaçınılmaz görünüyor. Anayasa Mahkemesi'nin vereceği karardan bağımsız olarak Anadolu'da düğmeye basıldı. FP kapatılırsa, yeni partinin kurulması ve örgütlenmesi süratle gerçekleşecek. 
     Fazilet cephesinde 3 ayrı etkinlik gözleniyor 
     Yeni oluşumcular. 
     Hoca'cılar. 
     Melih Gökçek'in girişimi. 
     İki yasaklı Tayyip Erdoğan ve Erbakan'ın eş zamanlı yurt gezileri Fazilet sonrası mücadelenin taraflarını belirledi. Yenilikçiler, Gebze ve Abant toplantılarıyla partinin kuruluş felsefesi üzerinde fikir birliğine gittiler. Ancak Fazilet'le ilgili dava sonuçlanmadan kamuoyu önünde bir tartışmaya girmekten kaçındıkları anlaşılıyor. 
     Erbakan'ın ise aynı özeni gösterdiği söylenemez. 
     Hoca geçen hafta Trabzon'a yaptığı gezide Fazilet Partili il başkanı ve milletvekilleriyle gövde gösterisi yaptı, kente araç konvoyuyla giren Erbakan'a FP Trabzon milletvekili Şeref Malkoç eşlik etti. 
     Anayasa Mahkemesi'ndeki karar celseleri başlarken "Tayyip fobisi"yle çıkılan bu gezi, "Refah'ın devamı olmaktan kapatılmak istenen" Fazilet'i biraz daha savunmasız bırakmaktan öte hangi işlevi görmüş olabilir Recai Kutan, FP Grubu'nda "Partimiz kapatılmayacak" diye konuştukça Erbakan mahkemeye gerekçe yağdırıyor. Adeta kapatılmaya zemin hazırlıyor. Ki, yasağı kalktıktan sonra emaneti kendisine teslim edecek kadroyla yeni bir parti kurabilsin 
     Aslında Hoca rahat bıraksa Fazilet, kuruluş günlerindeki gücünü koruyabilirdi. Son kongrede Abdullah Gül'ün seçimi kazanmasını engellemek uğruna son dakikada barkovizyonla delegelere mesaj vermekle partinin ipini çekmiş oldu. Oysa Gül'ü destekleyerek, köşesine çekilmesi Hoca'yı Fazilet tabanında büyütebilirdi. 
     Erbakan'ın şimdi Tayyip Erdoğan'a da sıcak bakmadığı, yolunu kesmeye çalıştığı gözleniyor. 
     Yenilikçiler ise Hoca'sız oluşumda kararlılar. Erdoğan'ın hukuki durumuyla ilgili tartışmalar ileriye bırakılmış. 
     Abdullah Gül, "Türkiye'de siyaset stili değişecek, partinin tapusu üzerinde kayıtlı liderlik devri bitecek. Kişiye dönük siyaset yerine demokrasiyi, çoğulculuğu benimsemiş çağdaş ve dürüst particilik öne çıkacak. Ben yerine biz diyen, katı ideoloji yerine ülkeye hizmeti esas alan kadroların önü açılacak" diye konuşuyor. 
     FP kararı, yeni oluşumun miladı sayılıyor. 
     
     







Yeni bir yön 


Çaresizler... 


Şeffaf yönetim sıkı denetim... 


Miras’ın buçuğu 


Devletle HADEP duvarı 


Sonbahar sendromu 


Hoş geldin tatil 


Yurtdışından gelen olumlu haberler 


Nasıl bir müdahale 


Güçler "savaşı" 


Çiftlik Hyde Park olsun 


"Republic of Turkey" 


Hocasız parti 


Tütünde orta yol 


Şaka değildi 


Türkler meze ile karın doyuruyor 


</TEXT>
</DOC>
