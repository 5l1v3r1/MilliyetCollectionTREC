<DOC>
<DOCNO> 30561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/ekonomi/eko02.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
184 trilyonluk takip 
</HEADLINE>
<TEXT>

Maliye, Turkcell ve Telsim’den lisans devrinden doğan 184 trilyonluk KDV alacağının peşinde. Turkcell’in KDV ödemesi ve gecikme cezasına itirazı Danıştay’dan döndü 
     REUTERS 

     Maliye Bakanlığı, Turkcell İletişim Hizmetleri’nden 500 milyon dolar tutarındaki GSM lisans devri ödemesinden doğan Katma Değer Vergisi KDV alacağını istiyor. 
     Danıştay ve Maliye Bakanlığı yetkililerinden edinilen bilgiye göre, Danıştay 9. Dairesi, Turkcell’in daha önce kaybettiği KDV davasında kararın bozulması için yaptığı itirazda, Maliye Bakanlığı adına davaya taraf olan Boğaziçi Vergi Dairesi’nin lehinde karar verdi. 
     Turkcell’in, İstanbul 2 nolu Vergi Mahkemesi’nin Turkcell GSM sözleşmesinden kaynaklanan KDV davasındaki kararının bozulması yönündeki talebi reddedildi. Mahkeme, GSM lisans devri için Turkcell’in Ulaştırma Bakanlığı’na ödediği 500 milyon doların KDV’sinin ve buradan kaynaklanan cezanın ödemesi yönünde karar vermişti. 
     
     Kusur cezası kararı 
     Danıştay, kararında, 37.2 trilyon lira tutarındaki ağır kusur cezasını, kusur cezasına çevirdi ve bu cezanın 9 trilyon lira olarak ödenmesine hükmetti. Turkcell, Danıştay’ın kararı doğrultusunda Boğaziçi Kurumlar Vergi Dairesi’nin çıkardığı ödeme emrine itirazda bulundu. Davayı ele alan İstanbul 5 nolu Vergi Mahkemesi, söz konusu KDV’nin aslı ve cezasının ödenmesine, ancak gecikme faizinin ise alınmamasına karar verdi. 
     Maliye Bakanlığı Hesap Uzmanları Kurulu raporuna göre Turcell ve Telsim Maliye Bakanlığı’na 1998 Nisan ayında lisans devri nedeniyle 204 milyar 267 milyon lira matrah bildirdi. Raporda matrah farkının 124.2 trilyon lira olduğu tespit edilmişti. Raporda, Turkcel ve Telsim’den 124.2’şer trilyonluk matrah farkı üzerinden yüzde 15 KDV tarh edilmesi sonucunda, 18.6 trilyon lira KDV tarh edilmesi gerektiği belirtiliyor. Ayrıca ağır kusur cezası ile 37 trilyon 263 milyarlık cezanın da kesilmesi gerektiği belirtilmişti. Danıştay 9. Dairesi’nin verdiği karardan sonra bu tutar 9 trilyon lira olarak ödenecek. 
     
     38 aylık gecikme faizi 
     Şirketlerden her birinin ödemesi gereken tutar 38 aylık gecikme faiziyle birlikte yaklaşık 92 trilyon liraya ulaşıyor. Böylece, Maliye Bakanlığı iki şirketten yaklaşık 184 trilyon lira tutarında KDV tahsil edecek. 
     
     Turkcell ve Telsim Maliye ile uzlaşmadı 

</TEXT>
</DOC>
