<DOC>
<DOCNO> 5188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sonspo02.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Final oynamak istiyoruz" 
</HEADLINE>
<TEXT>

     Beşiktaş Kulübü Yönetim Kurulu Üyesi İbrahim Altınsay, Türkiye Kupası yarı finalinde Gençlerbirliği ile eşleşmelerini değerlendirerek, ''Bizim için rakip çok önemli değildi, finale çıkmak istiyoruz'' dedi. 
     Türkiye Kupası'nda yarı finale ligin en güçlü 4 takımının kaldığını savunan İbrahim Altınsay, ''Kuralar 2 dakikada çekiliyor, ancak turu geçmek zor oluyor. Tüm takımlar çok güçlüydü. Yarı finale kaldık. Bundan sonra final niteliğinde maçlar oynayacağız. Mutlu sona ulaşmak için de bu turu geçmek zorundayız'' diye konuştu. 
     Altınsay, medya mensuplarının Beşiktaş'taki kaptanlık sorunuyla ilgili sorularına karşı çıkarak, ''Bizde kaptanlık krizi diye birşey yok. Bu konuda herhangi bir sorunumuz bulunmuyor'' dedi. Yarı final kura çekimine Gençlerbirliği Kulübü adına katılan Ercüment Tunçalp ise, bugüne dek yapılan maçlarda sürpriz yaşanmadığını belirterek, ''Türkiye'nin en güçlü takımları yarı finale çıktı. Biz de turu geçerek, adımızı finale yazdırmak istiyoruz'' diye görüş belirtti. 




</TEXT>
</DOC>
