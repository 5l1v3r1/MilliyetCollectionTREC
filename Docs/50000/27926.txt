<DOC>
<DOCNO> 27926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sontur10.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
FP toplu istifayı yüksek sesle dillendirmeye başladı 
</HEADLINE>
<TEXT>

     FP Antalya Milletvekili Mehmet Zeki Okudan, ''sine-i millet'' tartışmalarıyla ilgili olarak, ''Halkımızın çıkarına olduğunu düşündüğümüz her türlü girişimi yapmaya hazırız'' dedi. 
     FP Adana Milletvekili Ali Gören ise ''Halka hizmet imkanının bırakılmadığı bir ortam oluştuğu kanaatine varırsak, gerekli tedbirleri almak gibi bir hakka ve yetkiye sahibiz'' diye konuştu. Gören ve Okudan, TBMM'de basın toplantısı düzenleyerek, Hükümet'in tarım politikasını eleştirdiler. 
     Buğday taban fiyatının açıklanan rakamdan daha düşük ödendiğini iddia eden Gören ve Okudan, Ziraat Bankası'nın uyguladığı yüksek faizin çiftçileri zor durumda bıraktığını anlattılar. 
     Ali Gören, Tütün Yasa Tasarısı'na da değinerek, ''Yüce Meclis'i yüz kızartıcı duruma getirdikleri için tütün üreticileri adına Hükümet'i kınıyoruz'' dedi. 
     Gören ve Okudan, pamuk ve mısır üreticilerinin sorunlarını da gündeme getirerek, Hükümet'in uyguladığı politikaları eleştirdiler. 
     Gazetecilerin, FP milletvekillerinin ''sine-i millete dönme'' kararı aldıklarına ilişkin haberleri hatırlatması üzerine Mehmet Zeki Okudan, ''Halkımızın çıkarına olduğunu düşündüğümüz her türlü girişimi yapmaya hazırız'' dedi. 
     Aynı soruyu yanıtlayan Ali Gören ise şunları söyledi 
     ''Bu hususla ilgili partimizin yetkili kurul ve kişileri açıklamalarda bulundular. Türkiye'de vatandaş adına hareket eden anamuhalefet partisi mensupları olarak biz, siyasetin dengeli, adil ve normal koşullarda yapılması için buradayız. Siyaset yapma alanı gittikçe daraltılarak, halka hizmet imkanının bırakılmadığı bir ortam oluştuğu kanaatine varırsak, tabii ki partimizin yetkili kurullarının vereceği kararlar doğrultusunda gerekli tedbirleri kişisel ve kurumsal olarak almak gibi bir hakka ve yetkiye sahibiz. 
     Buradaki temel amaç, vatandaşın gözü kulağı ve sesi olma özelliğimizin devam etmesidir. Yoksa hiç kimsenin kimseye nispet etme veya tavır almak gibi bir niyeti yok. Bizim amacımız da o değil. Bizim buraya geliş amacımız, vatandaşa göz-kulak olmaktır. Bizim hiç kimsenin sırça köşküne taş atmak gibi bir derdimiz yok. Bizim her yaptığımızın bir çeşit izahı, vatandaşın derdine merhem olmaktır. Onun için sine-i milletten tut da siyasetin hangi alanında bir etkinlik yapılmak isteniyorsa, buradaki temel amaç vatandaş lehine, vatandaş adınadır.'' 
     
     
     







</TEXT>
</DOC>
