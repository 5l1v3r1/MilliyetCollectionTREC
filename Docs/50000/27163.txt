<DOC>
<DOCNO> 27163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/spor/spo04.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay'a vize 
</HEADLINE>
<TEXT>

     BORDO - Mavili kulüpte, geçici lisansı bulunan, ancak ayrılmak istediğini açıklamasıyla gözden düşen Oktay’a, Beşiktaş’ın talip olması sevinç yarattı. Yöneticiler, "İyi bir teklif getirirseniz, seve seve veririz" mesajını gönderdi. Asbaşkan Ömer Gürsoy, "Yeni sezonda Oktay’dan tam anlamıyla yararlanabileceğimizi düşünemiyorum" diye konuştu. 
     OKTAY’ın gönderilmesine sıcak bakan Teknik Direktör Sadi Tekelioğlu da, "Bu aşamadan sonra Oktay olsa da, olmasa da fark etmez. Ancak artık yararlı olacağını sanmıyorum. İyi teklif gelirse, gönderilmesinde fayda var" dedi. Yönetimin, Oktay’ın geçici lisans hakkını Beşiktaş’a devredip, 1 milyon dolar veya Fazlı’yı istemeyi düşündüğü bildirildi. 
     
     Trabzon’da üç imza 
     TRABZONSPOR’UN tecrübeli futbolcusu Osman, vekil seçtiği Süleyman Emirzeoğlu aracılığıyla dün bir yıllık sözleşmeye imza attı. Osman, "Boş mukaveleye imza atıyorum. Ancak verilecek parayı beğenmezsem, şartları yeniden konuşurum" dedi. Kulüp arayan Macit ise, son anda kararından döndü ve iki yıllık boş mukaveleyi imzaladı. Başka kulübe kiralanması düşünülen Okan Çebi ile de iki yıllık sözleşme yapıldı. 
     



 SPOR 




















</TEXT>
</DOC>
