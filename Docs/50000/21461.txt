<DOC>
<DOCNO> 21461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/guncel/gun08.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekile yaş sınırı olur mu 
</HEADLINE>
<TEXT>

ÇAPRAZ ATEŞ 
     SERHAT OĞUZ 

     ANAP Genel Başkan Yardımcısı Mustafa Taşar’ın, "Milletvekili olabilmek için en az 30 yaşında olunması yasal zorunluluk. Bir alt sınır varsa, üst sınır neden olmasın Milletvekili kalabilmek için de yaş sınırı olmalı. Bu sınır, devlet memurunun emekli olduğu 65 yaş olmalı" sözleri, tartışmaya yol açtı. İşte değerlendirmeler... 
     
     İsmail Köse MHP Milletvekili 
65 yaş olsun ama...      "65 yaş sınırı olsun" diyorum. Taşar’ın önerisine fazla olmamak kaydıyla katılıyorum. Ama, partilerin genel başkanlarının veya karar organlarının, kontenjan hakları içinde, 65 yaş sınırını geçenler için istisna öneriyorum. Bazı siyasetçilerin ekonomik, siyasi tecrübesinden yararlanalım. Tecrübeyi ortadan kaldırmayalım. Ne kadar çok milletvekilinin raporlu olarak gelmedikleri ve hastalıklı oldukları ortada. 
     
     Turhan Güven DYP Milletvekili 
Akli meleke önemli      İnsanın bilgi birikimi varsa, her yaşta topluma aktarabilmeli. Birtakım hukuk tasararuflarında bile sağlık raporu istenir. Milletvekili adayları içinde sağlık raporu istenebilir. Böylece akli melekeleri yerinde olmayan insanlar, Meclis’e girmemiş olur. Milletvekilleri için yaş değil, akli melekeler önemli. Dünyadaki liderlere baktığımızda genelde bu yaşın üstündeler. 
     
     Abdülkadir Aksu FP Milletvekili 
Sınırlama gelmeli      Taşar’ın söylediğini, biz önceden düşünmüştük. Ama o, bizden önce söylemiş oldu. Ancak yaş değil, dönem sınırlaması getirilmeli. Önseçim ve halkın tercihiyle milletvekili seçilecekse, buna tahdit getiremezsiniz. Ama merkez kontenjanıyla seçiliyorsa, iki dönemden fazla seçilmemeli. Bu kural, her kademedeki siyasetçiye aynı uygulanmalı. Bir genel başkan ve ilçe başkanı arasında ayrım olmamalı. 
     
     Akın Gönen DYP Milletvekili 
Yaşlıları küstürmeyelim      Meclis, seçkinler meclisi değil. Halkın her yaş, sınıf ve grubunun temsil edildiği düşünülürse, yaş sınırlaması yanlış olur. Meclis, her coğrafyadan, her kesimden insanın temsil edildiği yer olmalı. Meclis’te de 65 yaşını geçen çok sayıda insan yok. Tablo Türkiye’nin ortalamasını yansıtıyor. Eğer böyle bir yasak getirirsek, 65 yaşın üstündeki seçmenleri de gücendiririz. Yaşı ve rahatsızlığı nedeniyle görevini yapamayanlar zaten kendiliğinden eleniyor. 
     



 GÜNCEL 














</TEXT>
</DOC>
