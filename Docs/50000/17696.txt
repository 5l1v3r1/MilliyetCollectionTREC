<DOC>
<DOCNO> 17696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur14.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere ve Japonya Çeçen eyleminden endişeli... 
</HEADLINE>
<TEXT>

     İngiltere Dışişleri Bakanlığı, Swissotel'in müşterileri arasında 3 İngiliz vatandaşının bulunduğunu açıkladı. 
     Bakanlık sözcüsü, İngiliz müşterilerin rehine olup olmadıklarını ise bilmediklerini söyledi. Sözcü, İngiliz diplomatik görevlilerin İstanbul polisiyle temasta olduklarını ve rehineler arasında İngiliz vatandaşı bulunup bulunmadığını öğrenmeye çalıştıklarını kaydetti. 
     Bu arada, İsviçre havacılık şirketi SAirGroup, İsviçre havayolları Swissair'in 9 kişilik mürettebatının otelde bulunduğu ve müşterilerin zarar görmediği şeklinde bir açıklama yaptı. Açıklamada, Swissair'in mürettebatının rehineler arasında olup olmadığı konusunda bilgi verilmezken, Türk yetkililerle temasa geçildiği ifade edildi. SAirGroup, aralarında İstanbul'daki otelin de bulunduğu 23 wissotel'in mülkiyetini Singapur'un Raffles Holdings şirketine 306.1 milyon dolara sattığını da kaydetti. Öte yandan, Hong Kong'un Cathay Pacific Airways sözcüsü, silahlı kişilerin baskın düzenlediği Swissotel'de, 4'ü pilot 12'si kabin görevlisi olmak üzere havayolunun toplam 16 kişilik mürettebatının bulunduğunu açıkladı. Sözcü, otel dışında olan bir pilot ve bir kabin görevlisine ulaştıklarını, ancak diğerlerinden haber alamadıklarını, mürettebattan bazılarının rehineler arasında bulunabileceğini belirtti. 
     Japonya Dışişleri Bakanı Yohei Kono, Swissotel'de 10 kadar Japon vatandaşı bulunduğunu ve bunların rehineler arasında yer alabileceğini açıkladı. 
     Kono, düzenlediği basın toplantısında, ''Henüz elimize bütün bilgiler ulaşmadı, ancak otelde 10 kadar Japon vatandaşı bulunduğunu sanıyoruz'' dedi. Devlet televizyonu NHK da, Japonya'nın Ankara Büyükelçiliği'ne dayanarak, otel kayıtlarında 21 Japon vatandaşının bulunduğunu haber verdi. Haberde, bu kişilerin çoğunun, otelde düzenlenen uluslararası bir konferansa katılmak üzere İstanbul'a giden işadamları olduklarını ve Japonlar sık sık bu otelde kaldıkları belirtildi. 




</TEXT>
</DOC>
