<DOC>
<DOCNO> 48710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/spor/spo08.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrasya’ya terör bahanesi 
</HEADLINE>
<TEXT>

11 Kasım’da 23. kez gerçekleştirilecek yarışta halk koşusu iptal edildi 
     ABD’DE terör saldırılarına hedef olan New York ve Washington, 11 Eylül sendromundan "maratonla" kurtulmaya hazırlanırken, Avrasya "terör" bahanesiyle halka kapılarını kapadı. Spor Bakanı Fikret Ünlü, binlerce kişinin köprü üzerinden geçeceği maratonun hedef teşkil edeceğini öne sürerek, bu yıl halk koşusu ve 15 kilometre yarışının güvenlik nedeniyle yapılmayacağını açıkladı. 
     İSTANBUL Büyükşehir Belediyesi’nin organizasyonu üstlenmemesi üzerine iptal edilmesi gündeme gelen, daha sonra GSGM ve Atletizm Federasyonu’nun 11 Kasım’da koşulmasına karar verdiği maratonun her yıl onbinlerin katıldığı halk koşusu olmadan yapılacak olması şaşkınlık yarattı. İstanbul "teröre teslim" olurken, 4 Kasım’da New York, daha sonra da Washington maratonları koşulacak. 
     MARATONUN mali sıkıntıları da aşılamadı, nakit ödüller ve start parası kaldırıldı. Bakan Ünlü, "Geçen yıl 1 trilyonu aşkın para harcanmış. Biz Olimpiyat tanıtımı için bu kadar para harcamadık. Bu nedenle organizasyon spor teşkilatına kaldı" diye konuştu. 23. kez koşulacak olan Avrasya için dün İstanbul Valiliği’nde yapılan toplantıda da somut adımlar atılamadı. 
     



 SPOR 























</TEXT>
</DOC>
