<DOC>
<DOCNO> 28534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/yasam/ayas.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi olsa kocamı öldürmez boşardım’ 
</HEADLINE>
<TEXT>

Sivas Açık Kadın Cezaevi’nde hik yeler benzer, koğuşlar acı dolu... Belki de en önemlisi özlemle yanan yüreklerdeki pişmanlık... Pişmanlık diz boyu... 
     ASLI ÖKTENER Sivas 

     Kocamı öldürdüm. Bu yüzden buradayım. Şimdi de beni vurması için oğlumun eline silah veriyorlar" diyor biri... Sivas Açık Kadın Cezaevi’ndeki hükümlülerin hikayeleri, özünde aynı. Çoğu kocasını öldürmüş, geri kalanları da gasp veya hırsızlıktan içerde... Cezaevindeyiz. Demir kapı gürültüyle açılıyor. Müdür, yardımcısı ve üç infaz koruma memuru eşliğinde kadınların bulunduğu halı dokuma odasına iniyoruz. Karanlık bir yer, yeterince ışık yok, ses de yok. Günde 2 bin 950 lira kazanmak için 4 bin 500 ilmek atmak zorundalar. Önce hiçbiri konuşmak istemiyor. Sonra yanımızda iki kadın beliriyor. 
     
     Geçmişe dönebilseydik eğer.. 
     Sağre Babayiğit 30 eşini öldürmüş, 4 yıldır cezaevinde. Bir yıl daha yatacak. Ailesinin zoruyla evlenmiş. Halı dokuyarak, kitap okuyup, televizyon izleyerek zaman geçiriyormuş. Kadınların cezaevinde en çok dedikodu yüzünden kavga ettiklerini söylüyor, hem de saç saça, baş başa... Tek isteği, ziyaretine hiç gelmeyen ailesini görebilmek. 
     Alanyalı Ayşe Tunçkal da, içki ve kumara düşkün eşini öldürenlerden. 11 yıl evli kalmış, yatılı okulda bir oğlu var. Dört yıldır cezaevinde. Amcaları "Anneni öldüreceksin" diyerek silah tutmayı öğretmiş oğluna "Geçmişe dönebilseydim eğer, eşimi öldürmez, bir şekilde ondan ayrılırdım. En büyük suçlu, kadını tek başıma bırakan ailesidir. Kadın cezaevinde değil, eşi ve çocuklarıyla sıcak yuvasında olmak ister. 7 ayım kaldı. Alanya’ya dönemem artık. Tek isteğim oğlumu görebilmek" 
     
     Bir kadının gözyaşları 
     Koğuşun en kıdemlilerinden İstanbullu A.B. ise, suçunun cinayet olduğunu söylüyor. Kimi de, sorular üzerine gözyaşlarını tutamıyor, susuyor. Bir sigara yakıp köşeye çekiliyor. 
     Öğle yemeği için ara verildiğinde kadınlar mutfağa çıkıyor. Kazandıkları parayla ödedikleri yemeklerini yiyorlar. Akşam yemeği sonrası bazıları koğuşlarına çekiliyor, bazıları da 100 metrekarelik bahçede dolaşıyor. Bu arada bir kadın tuvalete çekilmiş ağlıyor. Telefon gelmiş, kardeşi ağır hastaymış. Bir diğeriyse tuvalette çamaşır yıkıyor. 
     Hayatın dram yüklü yüzünü arkamızda bırakıp çıkarken, demir kapı tekrar ağır ağır kapanıyor. 
     



 YAŞAM 


















</TEXT>
</DOC>
