<DOC>
<DOCNO> 22163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur18.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT'çu 55 metreyi ipsiz tırmandı 
</HEADLINE>
<TEXT>

     AKUT Antalya İl Temsilcisi Yılmaz Sevgül, 55 metre yüksekliğindeki Falez Otel'in ön duvarına, sadece güvenlik halatları kullanarak ipsiz tırmandı. 
     19 Mayıs Atatürk'ü Anma, Gençlik ve Spor Bayramı etkinlikleri arasında yer alan gösteride, AKUT Antalya İl Temsilcisi ve Akdeniz Üniversitesi Beden Eğitimi ve Spor Yüksekokulu Öğretim Görevlisi Sevgül, 55 metre yüksekliğindeki Falez Otel'e ipsiz tırmandı. Otelin mimari yapısında yer alan yarıklardan faydalanan Sevgül, bina tırmanışı için, ''Bu, delilik ya da çılgınlık olarak nitelenmemeli. Bu tırmanış, uzun süredir hayalimdi'' dedi. Türkiye'de kaya tırmanışı konusunda birçok rekor sahibi olan Sevgül'ün yaklaşık 1 saat süren tırmanışı, Antalyalılar tarafından ilgiyle izlendi. Sevgül, önümüzdeki günlerde Sivridağ'ın bin metrelik doğu duvarına ipsiz tırmanmayı hedeflediğini söyledi. 







</TEXT>
</DOC>
