<DOC>
<DOCNO> 10144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/guncel/gun07.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek gerilim hattı kanser yapar mı 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     İngiltere’de yapılan bir araştırma sonucunda, yüksek gerilim hatlarıyla kanser arasındaki ilişki ilk kez resmi olarak kabul edildi. Enerji hatlarının yakınında yaşayan ailelerin çocuklarının kansere yakalanma riskinin giderek arttığı görüşüne, bazı bilim adamları, "Bu etki daha önce de kanıtlanmıştı" diyerek destek verdi. Bazı bilim adamları ise, araştırmanın yeterli olmadığına dikkat çekerek sonuca itiraz etti. 
     
     Prof. Dr. Tunaya Kalkan 
Yıllar önce saptandı      Yüksek gerilim hatlarının beyin tümörü, lösemi ve diğer kanser türlerindeki riski arttırdığı çok önceden saptandı. İsveçli bilim adamları da 1970’li yıllarda, yüksek gerilim hattı altında yaşayan kişilerin risk altında olduğunu ortaya çıkardılar. Artık yüksek gerilim hatlarının bulunduğu yerlerde yerleşime izin verilmiyor. Yüksek gerilim hatları kadar elektrikli ev aletlerinin de vücuda olumsuz etkisi olduğu saptandı. Yıldız Teknik Üniversitesi’nin yaptığı bir araştırmaya göre İstanbul’un yüzde 7’si yüksek gerilim hatlarının altında yaşıyor. Bunları mümkün olduğu kadar kırsal alanda kurmak ya da şehir içinde yer altında geçirmek gerekir. Yerleşim, bu hatların en az 50 metre uzağında olmalı. Oysa bizde Levent’teki kanser araştırma merkezinin üstünden bile geçiyor. Biz de tavuk embriyosunda ve farelerde araştırmalar yaptık. Kanser başlangıcı tespit ettik. 
     
     Doç. Dr. Serdar Turhal 
Zararı kanıtlanmadı      Daha bir iki ay önce yüksek gerilim hatlarının kansere yol açmadığına dair, yani bu açıklanan çalışmanın aslında tam tersi yönde, arka arkaya bir iki araştırma yayınlandı. Hatta İngilizler’in de, "zararlı olmadığı kanıtlandı" diyen bir araştırması vardı. Kesin sonuçlar için birkaç çalışma daha görmek gerekir. O yüzden bu çalışmayı kuşkuyla karşılıyorum. Çünkü bugüne kadar yapılan 4 - 5 tane çalışmanın sonucu kansere yol açmadığı yönünde. Özellikle lösemi ya da beyin tümörleri üzerinde duruluyor. Neden lösemi ya da beyin tümörüne yol açıyor da, diğerlerine yol açmıyor Bu bilinmiyor. Lösemiyle ilgisi olduğunu sanmıyorum. 
     
     Prof. Dr. Uğur Çevikbaş 
Araştırmalar sürüyor      İstanbul Tıp Fakültesi Patoloji Anabilim Dalı, Pediatrik Patoloji Bilim Dalı Başkanı Prof. Dr. Uğur Çevikbaş 
     Elektromanyetik alan olduğu için bazı hastalıklar yapabilir. Kanser oluşumunu etkileyebilir. Bunun lösemi ağırlıklı olabileceğini tahmin ediyorum. Beyin tümörleri üzerinde de etkisi olduğu düşünülüyor. Bu konuda araştırmalar sürüyor. Yüksek gerilim hatlarının bulunduğu bölgede yaşayan insanlar üzerinde yapılan çalışmalar bazı tür kanserlerin manyetik alandan kaynaklandığı ihtimalini güçlendiriyor. 
     
     Prof. Dr. Maktav Dinçer 
Tahmin düzeyinde      Aynı şey cep telefonu için de ortaya atılmıştı. Cep telefonunun yaydığı elektromanyetik alanın, lösemi ve beyin tümörüyle ilişkisi, yayınlanan çalışmalarla reddedildi. Cep telefonunun zararlı olmadığı yönünde ciddi araştırmalar var. Kanser ve yüksek gerilim hattı arasındaki ilişki hakkında şimdiye kadar bilinenler tahmin düzeyinde. Bazı araştırmalar kanser ihtimalini çürütüyor. Bilim dünyasında araştırma sonuçları tartışılıyor. Bu tip araştırma sonuçlarına temkinli yaklaşmak lazım. Tek bir araştırmaya göre, "kanser yapıyor" demek yeterli değil. 
     


 GÜNCEL 





















</TEXT>
</DOC>
