<DOC>
<DOCNO> 6099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sondun09.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da 150 kişi daha donarak öldü 
</HEADLINE>
<TEXT>

     Afganistan’ın kuzeyindeki Herat kentinde evlerini terkederek mülteci durumuna düşen Afganlar aşırı soğuklarla mücadeleye ederken, yönetimdeki Taliban hareketine ait bir gazete son 3 gün içinde 150 kadar kişinin daha soğuklardan öldüğünü yazdı. 
     Şeriat gazetesi, kuzeydeki Baglan eyaletindeki soğuklarda ölenlerin çoğunun çocuk olduğunu belirtti. Gazete haberinden sonra BM yetkililerinin, haberin doğruluğunu araştırmak için başkent Kabil’in 200 kilometre kuzeyindeki bölgeye gitmeye çalıştıkları da belirtildi. 
     Baglan ve kuzeydeki bazı eyaletlere sığınan Heratlılar’ın sayısının 100 bin kadar olduğu ve oluşturulan mülteci kamplarında zor koşullar altında aşırı soğuklardan korunmaya çalıştıkları bildirilirken, BM ve diğer uluslararası kuruluşlar yardım çağrılarında bulunuyor. 
     Afganistan’ın son 30 yılın en kötü kuraklığını yaşadığı ve 20 milyonluk ülke nüfusundan 12 milyonun kuraklıktan etkilendiği bildiriliyor. Ülkedeki kuraklık ve savaş yüzünden yüzbinlerce insan yurt dışında, 2 milyon kadar insan da yurt içinde mülteci kamplarında yaşıyor. 
     BM yetkilileri, uluslararası yardım çağrılarına şimdiye kadar ABD, Japonya, Kanada, İngiltere, Norveç ve İsveç gibi gelişmiş ülkelerin de aralarında bulunduğu çok sayıda ülkenin olumlu yanıt verdiğini ve ilk aşamada 10 milyon 800 bin dolarlık acil yardım taahhüdünde bulunduklarını belirtiyor. 
     ABD’den Afganistan için yardım maddeleri taşıyan bir uçak dün komşu ülke Pakistan’ın kuzeyindeki Peşaver kentine inmişti. ABD’nin İslamabad Büyükelçiliği, bu hafta içinde çadır, battaniye ve ilaç yüklü 2 uçağın daha bölgeye gönderileceğini açıklamıştı. 
     BM, bu yıl için Afganistan’a 229 milyon dolar yaklaşık 158 trilyon TL yardım yapılması gerektiğini kaydetmişti. Afganistan’da iktidardaki Taliban yönetimi, geçen hafta yaptığı açıklamada, ülkenin batısındaki bir mülteci kampında 500’den fazla mültecinin donarak öldüğünü açıklamıştı. 
     




</TEXT>
</DOC>
