<DOC>
<DOCNO> 22035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/ekonomi/eko05.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank’ta tasfiye isyanı 
</HEADLINE>
<TEXT>

Ziraat Bankası’na devredilecek olan Emlakbank’ın çalışanları kararı protesto etti 
     PERVİN METİN 

     Ekonomik kararlar çerçevesinde tasfiye edileceği açıklanan Emlakbank’ın yaklaşık bin 500 çalışanı, Maslak’taki Genel Müdürlük önünde, kararı protesto etti. 
     Eyleme Devrimci İşçi Sendikaları Konfederasyonu Genel Başkanı Süleyman Çelebi de katıldı. Çelebi yaptığı konuşmada "Bankayı bu hale getirenler bedel ödemiyorlar. çalışanlara ödetiyorlar. Buna izin vermeyeceğiz. Aileleri ile 40 bin kişiyi ilgilendiren bir kararı, bir günde alamazsınız. Bu banka özellikle zarar ettiriliyor, hortumlanıyor" dedi. 
     
Bize danışılmalı’      Türkiye Devrimci Banka ve Sigorta İşçileri Sendikası Genel Sekreteri Veysel Kalay ise Emlak Bankası’nın çalışanlardan ve kamuoyundan gizlenen bir operasyonla tasfiye edilmek istendiğini vurguladı. Kalay "10 bin çalışanına danışılmadan banka hakkında hiçbir karar alınamaz. Bu bankalar kirli siyasi müdahalelere rağmen önemli işlevler yerine getirmişlerdir. Emlak Bankası’nı kapattırmayacağız" diye konuştu. 
     
500 milyon dolar’      Devlet Bakanı Faruk Bal da, Emlak Bankası operasyonu ile ilgili olarak yaptığı açıklamada, kapatma kararının yeniden müzakere edilmesi gerektiğini söyledi. "Bankanın knowhow değeri 500 milyon dolar olarak ifade ediliyor. Kapatılması, Türkiye’ye zararlı bir iştir" diyen Bal, niyet mektubunun yazımı aşamasında kapatma taahhüdünün varlığından haberdar olmadığını, bu konuyu tekrar Devlet Bakanı Derviş ile müzakere etmek istediğini söyledi. 
     Bal, Emlak Bankası’nın kapatma yerine, az şubeli bir ihtisas bankası haline getirilebileceğini de belirtti. 
     
Gece gündüz demedik, haram yemedik’      Yakalarına Atatürk’ün fotoğrafı ve siyah kurdele takan çalışanlar, "Emlak Bankası kapatılamaz", "Bankamı istiyorum", "Gece gündüz demedik biz haram yemedik" şeklinde sloganlar attılar. Eyleme katılanlar binada bulunduğu söylenen Vural Akışık’ın da aralarına gelmesini isteyerek banka yönetimini yuhaladılar. Protesto eylemi Gençlik Marşı ile İstiklal Marşı’nın okunmasından sonra sona erdi. 
     



 EKONOMİ 

















</TEXT>
</DOC>
