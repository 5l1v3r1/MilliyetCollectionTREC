<DOC>
<DOCNO> 35872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/soneko04.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Enflasyon hedeflemesi sonbahara..." 
</HEADLINE>
<TEXT>

     Devlet Bakanı Kemal Derviş, enflasyon hedeflemesine bir günde geçmenin mümkün olmadığını belirterek, ''Sonbaharda daha formal bir enflasyon hedeflemesine geçmek istiyoruz'' dedi. 
     Devlet Bakanı Kemal Derviş ile Maliye Bakanı Sümer Oral, bu sabah, Merkez Bankası Sosyal Tesisleri'nde bir araya geldiler. Derviş, yaklaşık bir buçuk saat süren görüşmenin ardından yaptığı açıklamada, enflasyon hedeflemesine geçilmesinin hazırlığını yaptıklarını ve daha formal bir enflasyon hedeflemesine gitmek istediklerini kaydetti. ''Hazırlığını yapıyoruz adım, adım. Sanıyorum Merkez Bankası'nın çalışmaları bu konuda sürüyor'' diyen Derviş, bu konuda Cuma günü İstanbul'da uluslararası deneyimin gözden geçirileceği bir toplantının düzenlendiğini söyledi. 
     Derviş, şöyle devam etti 
     'Sonbaharda daha formal bir enflasyon hedeflemesine geçmek istiyoruz. Ama enflasyon beklentilerini de toplumla birlikte oluşturmak, reel sektör ile birlikte oluşturmak, bunun da kamuya nasıl yansıyacağını Maliye Bakanımızla görüştük. Biliyorsunuz, enflasyon hedeflemesine geçmek istiyoruz. Bu konuda Maliye Bakanı'yla çalışmalarımız var. Enflasyon gerçekten inişe geçmiş durumda. Fakat uzun bir dönemden sonra toplumdaki beklentiler konusunda çok çalışmamız lazım.'' 







</TEXT>
</DOC>
