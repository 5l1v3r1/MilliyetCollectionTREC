<DOC>
<DOCNO> 21856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/guncel/gun08.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzellik yarışması İslam’a aykırı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     Mısır Baş Müftüsü Şeyh Nasr Farid Wassel’in, "Kadınların yarı çıplak çıktığı güzellik yarışması İslam’a aykırıdır. Tüm İslam ülkelerinde yasaklanmalıdır" sözleri, Türkiye’de de güzellik yarışmalarıyla ilgili tartışmaları tekrar gündeme getirdi. Feministlerin, "kadınlık onuru kırılıyor" diye karşı çıktığı güzellik yarışmalarına İslami kesim de katıldı. Görüşler şöyle 
     
     Prof. Dr. Saim Yeprem M.Ü. 
Konu dinle ilgili değil      Burada önemli olan amaçtır. İslam dininin tesettürle ilgili kuralları saklı kalmak kaydıyla, ortama ve amaca göre karar verilir. Amaç devleti tanıtmak, dünya devletleri arasında yer almaksa, olay dinin vereceği cevap şeklinde değil, başka sebeplerin gerekli kıldığı uygulama gibi tutulmalı. Konu dinle irtibatlandırılmamalı. Mısır baş müftüsünün kararı, dinden kaynaklanmaktan çok, siyasi bir tercih. 
     
     Afet Ilgaz Yazar 
Onurumuz çiğneniyor      Bu yarışmaları ben seyretmiyorum. Çünkü, utanıyorum. Güzellik yarışmaları rant getirici faaliyet haline geldi. Feministler de buna ses çıkarmalılar. Kadınlık onuru çiğneniyor. Kadınlar artık kendi başarılarıyla toplumda yer almalılar. Güzel olmak başarı değildir. Allah vergisi bir haldir. Güzellik yarışmaları, zamanı gelince, doyma noktasına ulaşınca, Türkiye’ye zarar verdiği apacık görülmeye başlandığında ortadan kalkar. 
     
     Prof. Dr. Ali Bardakoğlu M.Ü. 
İslam yasaklamaz      "İslam dini güzellik yarışmalarını yasaklar" diye bir şey söylenemez. İslam dini bir şeyin ayıp ve günah olduğunu belli eder. Bunu kabul edip etmemek, insanlararası ilişkilerde de geçerli kılmak, insanların tercihleridir. Yasaklama, toplumun ortak bilinciyle alakalıdır. İslamın yasaklayıp yasaklamadığından ziyade, cinsler arası ilişkiler önemlidir. Din, bu konularda ölçülü olmayı, adaba uygun davranmayı ister. Ancak yasaklama tamamen hukuk düzeniyle ilgilidir. 
     
     Ayşe Düzkan Yazar 
Kaldırılmalı      Yarışmaya katılan o kızlar, jürideki Süha Özgermi’yi de, Hıncal Uluç’u da arzulamıyorlar. Onların arzulanırlıkları hiçbir şekilde tartışılmazken, jürideki bu erkekler kızların santim santim, gram gram arzulanırlılıklarını tartışıyorlar. Kızların bu yarışmaya sokulmaları, ülkemizdeki modernleşmenin kadınlara yararı olmadığının bir göstergesi. Güzellik yarışmaları kaldırılmalıdır. Kızlarımıza, kendi ayakları üzerinde durmayı, erkeklerin beğenisi dışında bir hayatları olduğunu öğretmeliyiz. 
     



 GÜNCEL 




















</TEXT>
</DOC>
