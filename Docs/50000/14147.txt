<DOC>
<DOCNO> 14147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/dunya/tur.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Dünya medyasında 1 Nisan şakaları 
DIŞ HABERLER SERVİSİ 
     1 Nisan, Irak ve Suriye’de yayımlanan iki gazetenin "uydurma" haberleriyle önce sevinç, sonra hayal kırıklığı yarattı. 
     Irak lideri Saddam’ın oğlu Uday’ın yayımladığı Babil gazetesi, dünkü sayısında, ambargo altındaki ülkede, gıda yardımının artırılacağı, 1980’de sipariş edilen lüks BMW’lerin yola çıktığı ve öğrencilere de sınavlarda geçer not verileceğini müjdeledi. Ancak gazetenin arka kapağındaki bir uyarıda okurlar, "balık" durumuna düşmemeleri için uyarıldı. 
     Suriye’deki Teşrin gazetesinde de, memur maaşlarına zam yapılacağı, işsizlere aylık 60 dolar maaş bağlanacağı müjdelendi. Devletten çalınan 50 milyar doların da geri getirileceği duyuruldu. Bu haberleri servise koyan Ürdün’ün resmi haber ajansı Petra ise, bunun 1 Nisan şakası olduğunu anlayınca düzeltme yaptı. 
     1 Nisan kapsamında, New York’ta yapılan "En Ahmak Amerikalı" anketinde, eski Başkan Clinton birinci oldu. 
     


 DÜNYA 










</TEXT>
</DOC>
