<DOC>
<DOCNO> 6541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/spor/yers.html </URL>
<DATE> 2001/02/11/ </DATE>
<TIME>  </TIME>
<AUTHOR> Cemal Ersen  </AUTHOR>
<HEADLINE>
Tosyalı’dan ders 
</HEADLINE>
<TEXT>

     Cemal Ersen 

     Merkez Hakem Kurulu’nun devre arası seminerinde Bülent Yavuz bas bas bağırıyor 
     "Disiplinden, otoriden taviz yok. Ligin ilk yarısında en büyük eksiğiniz bu. Hata yapabilirsiniz ama disiplini sağlamazsanız hepimizin canı yanar." 
     Yavuz, dünkü Ankaragücü -İstanbulspor maçının kasedini hemen temin etmeli, ilk seminerde Cem Tosyalı ve yardımcılarının yönettiği maçı, ibreti alem için diğer meslektaşlarına izletmeli. 
     Henüz 26. dakikada kendisine sürekli itiraz eden Recep’i ikinci sarı kartla saha dışına yollayan Tosyalı, oyunun kalan bölümünü tereyağından kıl çeker gibi yönetti. Sahada tek hakimin hakem olduğunu ve kararlarının tartışılamayacağını öyle güzel gösterdi ki iki takım oyuncularına. Son dakikaya kadar, bir daha tek bir itiraz yaşanmadı. Kalan sürede çalan düdüklerin bir tekine dahi yorum getiren çıkmadı. Ne sahada, ne tribünde... Bravo Tosyalı, bravo Timur Tekinarslan ve Fahri Durmuş.. Mükemmel yönetiminize alkışlar. 
     Bir alkış da İstanbulspor’a tabii ki. Tam 64 dakikada 10 kişi kalmasına karşın, deplasmanda sırtı yere gelmediği, adeta tek kale oynanan maçta rakibine teslim olmadığı için. Futbolu çirkinleştirmediği, hırsı ve mücadelesi ile hak ettiği puanı kopardığı için. 
     Dünkü doksan dakika içinde övgüyü haketmeyen, laubali futbolunun karşılığını yitirdiği puanlar ile gören Ankaragücü’ne gelince... Kazanması için bundan daha müsait bir ortam bulması mümkün olmayan Sarı - Lacivertliler, ders alınacak bir doksan dakika yaşadı dün. Futbolun su götürmez gerçeği, ciddiyetsizlik ve rehavetin faturasının ne denli ağır olduğunu bir kez daha gördü. 
     


 SPOR 





























</TEXT>
</DOC>
