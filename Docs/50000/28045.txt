<DOC>
<DOCNO> 28045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun16.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Casusluk krizi... ABD 46 diplomatını Moskova'dan çekmeye başladı 
</HEADLINE>
<TEXT>

     ABD'nin geçen Mart ayında 50 Rus diplomatı istenmeyen kişi ilan etmesiyle iki ülke arasında patlak veren, ancak daha sonra çözümlendiği sanılan casusluk krizinin devam ettiği, ABD'in 46 diplomatını Moskova'dan çekmeye başladığı bildirildi. 
     ABD'nin Moskova Büyükelçiliği kaynaklarının İnterfaks'a verdikleri bilgiye göre, toplam 46 diplomat, 1 Temmuz'a kadar Rusya'yı terk etmiş olacak. Büyükelçilik yetkililerinin bunun dışında bir bilgi vermedikleri veya yorum yapmadıkları belirtildi. Skandalın üzerinin örtüldüğü sanılırken ABD'nin diplomatlarını çekmeye başlaması, krizin aynı derecede, üstelik iki ülke liderleri George Bush ve Vladimir Putin'in geçen hafta sonu Slovenya'da görüşmelerine karşın devam ettiğini ortaya koydu. 
     Skandal, ABD'nin Mart ayında toplam 50 Rus diplomatı sınırdışı etme kararı alması, bunlardan 4'ünün hemen, 46'sının da yaz aylarına kadar ülkeden ayrılmalarını istemesiyle patlak vermişti. ABD'nin bu kararı, Amerikan Federal Soruşturma Bürosu'nun FBI karşı casuslukla ilgili süt düzey yetkililerinden Robert P. Hanssen'in Rusya hesabına yıllardır casusluk yaptığının ortaya çıkarılmasının ardından gelmişti. Rusya da karara misilleme olarak Moskova'da görev yapan 4 Amerikalı diplomatın hemen, 46 diplomatın da 1 Temmuz'a kadar ülkeden ayrılmasını istemişti. 
     Her iki ülkenin dörder diplomatının başkentleri terketmelerine karşın taraflar temaslarını sürdürmüşler, özellikle Moskova, sorunun çözümlenmesinde çok istekli davranmıştı. Sonuçta, hem Washington, hem de Moskova, ''sorunun çözümlendiğini'' açıklamışlardı. Bu durum da, 46'şar diplomatın bulundukları ülkeleri terk etmeyecekleri beklentisini doğurmuştu. 
     Ancak ABD Büyükelçiliği'nin bugün Moskova'da yaptığı ''Biz diplomatlarımızı çekiyoruz'' şeklindeki açıklama, Washington'un eski tutumunu sürdürdüğünü ve Rus diplomatların da ABD'yi terk etmeleri talebini devam ettirdiğini ortaya koydu. 







</TEXT>
</DOC>
