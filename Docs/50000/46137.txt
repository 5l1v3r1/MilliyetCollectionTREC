<DOC>
<DOCNO> 46137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun26.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'dan Tel Aviv'e "Irak'a saldırı yıl sonundan önce olmaz" 
</HEADLINE>
<TEXT>

     ABD'nin Irak'a muhtemel saldırısının yıl sonundan önce yapılmayacağı yolunda İsrail'e bilgi verdiği öne sürülüyor. 
     Yediot Ahronot gazetesi, Washington'un İsrailli yetkililere verdiği bilgiye göre, saldırıların kapsamının genişletilmesinin ve bu arada Irak'a muhtemel bir saldırının ancak yıl sonunda ya da 2002 başında beklenmesi gerektiğini kaydetti. 
     Haberde, Washington'ın Irak'a saldırması durumunda, Irak'ın da Körfez Savaşı'nda olduğu gibi İsrail'e saldırabileceği konusundaki endişeyi haklı gördüğü belirtildi. 
     Bu nedenle, Washington'ın, Irak'a saldırmadan önce gerekli hazırlıkları yapabilmesi için İsrail'i erkenden uyaracağı konusunda da güvence verdiği kaydedildi. 
     
     Bütün senaryolara karşı hazırlanıyoruz 
     ABD'nin, Afganistan harekatını sadece 45 dakika önce İsrail'e haber verdiğini söyleyen Savunma Bakanı Binyamin Ben Eliezer, Irak'a saldırı durumunda ''ABD'den daha erken bir uyarı beklediklerini'' belirtti. 
     Ben Eliezer, İsrail televizyonuna verdiği demeçte, ''ABD'nin bizi tehlikeye sokacak bir adım atacağını sanmıyorum. Risk almıyoruz. 
     Savaşın Irak'a yayılma olasılığı da dahil olmak üzere bütün senaryolara karşı hazırlık yapıyoruz'' dedi. 
     Binyamin Ben Eliezer, İsrail'in bu kez Irak'tan gelecek muhtemel füze saldırısına karşı daha hazırlıklı olduğunu, çünkü Lübnan sınırında benzer saldırılarla karşılaştığını söyledi. 
     Harekatın Irak'a yayılması ve Irak'ın muhtemel bir misillemesine karşı askeri önlemler alınırken, İsrail genelinde gaz maskesi ve ilk yardım setleri dağıtımı da hızla devam ediyor. 
     
     Şaron "Kendimizi savunuruz" 
     Muhtemel bir Irak misillemesinde İsrail'in Körfez Savaşı'nda olduğu gibi sessiz kalmayacağı belirtiliyor. İsrail basını, dün akşam ABD Dışişleri Bakanı Colin Powell'in kendisini son durum hakkında bilgilendirmek için yaptığı görüşmede, İsrail Başbakanı Ariel Şaron'un ''Irak saldırırsa kendimizi savunuruz'' dediğini yazdı. 
     Irak, Körfez Savaşı sırasında İsrail'e 39 Scud füzesi göndermişti. 
     Bu kez saldırması halinde Irak'ın kimyasal ve biyolojik başlıklar taşıyan füzeler kullanacağından endişe ediliyor. 
     






</TEXT>
</DOC>
