<DOC>
<DOCNO> 36912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur10.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Chat odaları yeni bir turizm kapısı mı oluyorlar 
</HEADLINE>
<TEXT>

     Sanal dünyada başlayan dostluklar, turizmde yeni bir hareketliliğin başlangıcı mı oluyor 
     Kanada'nın Toronto kentinde yaşayan 2 çocuk annesi 33 yaşındaki Gül Gökçe, internette tanıştığı arkadaşlarını tanımak için Türkiye'ye geldi. 
     Toronto kentindeki bir restoranda çalışan Gökçe, bir yandan sıla hasretini gidermek, öte yandan da ''chat arkadaşlarını'' tanımak amacıyla geldiği Türkiye'de, Ankara ve Antalya'daki arkadaşlarıyla tanıştı. 
     Antalya'da bir turistik tesiste yöneticilik yapan ''chat arkadaşı'' Melike Asuman'ın konuğu olan Gökçe, internette sohbet ederken ''memleket hasreti''ni giderdiğini söyledi. 
     Sanal ortamda çok iyi arkadaşlıklar kurduğunu, bu sayede Türkiye'den de haberler alabildiğini anlatan Gökçe, ''Ancak arkadaşlarımı tanımıyordum. Sanal ortamdaki arkadaşlarımı gerçek yaşamda da tanımak istedim ve ülkeme geldim. Chat odalarındaki arkadaşlarımı tanıyınca hiç hayal kırıklığına uğramadım. Hepsi umduğum gibi mükemmel insanlar çıktılar'' dedi. 
     Sanal ortamda tanıştığı arkadaşını konuk etmekten mutlu olduğunu belirten Melike Asuman da, şunları söyledi 
     ''İnternet ortamında dünyanın çeşitli ülkelerinde bir çok dostluklar kurdum. Avustralya, Yeni Zelanda, ABD ve Avrupa'nın bir çok ülkesinden tanıştığım sanal arkadaşlarım Antalya'ya gelmek istiyor. Sanal ortamda bir yandan ülkemizin tanıtımını yaparken, bir yandan da yeni dostluklar kuruyoruz.'' 







</TEXT>
</DOC>
