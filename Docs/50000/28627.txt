<DOC>
<DOCNO> 28627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/ekonomi/eko10.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündem siyasete kayıyor 
</HEADLINE>
<TEXT>

Vergi Dünyası MUSTAFA ÖZYÜREK 
     Fazilet Partisi’nin kapatılması, solda ve sağda yeni oluşumların hazırlıklarının sürmesi, CHP’nin bu hafta sonu yapacağı kurultay, ANAP’taki genel başkanlık yarışı yaz aylarında dikkatleri siyasete yönlendirecekt. 
     Fazilet Partisi’nin şimdi bağımsız kalan milletvekilleri gecikmeden yeni bir parti kuracaklar.. Tartışılan, gelenekçiler ve yenilikçilerin bir arada olup olmayacakları. Partinin kapatılmasıyla ortaya çıkan duygusal atmosfer yenilikçilerin ayrı bir parti kurmalarını zorlaştırdı. 
     Siyasete hevesli olduğu her davranışından anlaşılan Kemal Derviş’in yaz aylarında yeni bir parti kurması veya mevcut partilere katılması beklenmiyor. Kendisinden IMF’nin desteği ile hazırladığı programı uygulaması isteniyor. Kısaca Kemal Derviş için siyaset bir başka mevsime kalıyor. 
     
Parçalı siyaset iyi değil      Sadece kişisel çekişmelere dayalı siyasi oluşumlar geçmişte uzun ömürlü olmamıştır. Ecevit’le yollarını ayıranların kurduğu Güven Partisi, Demirel ile ters düşenlerin kurduğu Demokratik Parti, Çiller’den kopanların kurduğu DTP, kurucularının son derece deneyimli ve partilerinde etkili kişiler olmasına rağmen, siyasi hayatta yer edinememişlerdir. 
     Türkiye siyasetinde ana akımlar değişmemektedir. Batılılaşma ve çağdaşlaşma çizgisini temsil eden ve Atatürk ilkelerinin koruyucusu rolünü üstlenen CHP çizgisi, özel sektörcü, ılımlı muhafazakar görüşleri savunan Demokrat Parti -Adalet Partisi çizgisi uzun yıllardır Türkiye’ye siyasetinin belirleyicisi olmuştur. 
     İslamcı görüşler MNP, MSP, Refah Partisi ve Fazilet Partisi etrafında örgütlenmiş, Türkçü ve milliyetçi görüşler MHP tarafından örgütlenmiştir. 
     12 Eylül Türk siyasetine yön veren partileri kapatarak siyasetin parçalanmasına neden olmuştur. Türkiye’de siyaset yapanların yeni yeni partiler kurarak siyasi yapıyı daha da parçalı hale getirmek yerine, siyaseti nasıl doğal çizgisine oturtacaklarına kafa yormaları gerekir. 
     
Hafta sonu kurultay      1999 seçimlerine giderken o günün şartlarında halka anlatılamayan ancak şimdi haklılığı anlaşılan nedenlerle hükümetin düşürülmesi, Apo’nun yakalanması ve diğer konjonktürel nedenlerle Meclis dışında kalan CHP bu hafta sonu yapılacak kurultaydan bütünlük içinde çıktığı takdirde ortanın solundaki siyasetin yerine oturmasını sağlayabilir. Tek başına kurultay başarısı, CHP’nin ve genel başkanlığı kazanacağına kesin gözüyle bakılan Deniz Baykal’ın ortanın solunu toparlaması için yeterli olmayacaktır. Yıllardır uygulanan ekonomik politikalardan ve yaşanan ekonomik krizlerden ezilen işçi, memur, emekli, esnaf ve üretici kesimlerin tepkisinin ve şikayetlerinin sokaklara, meydanlara ve Türkiye’nin gündemine taşınması görevi CHP’ye düşmektedir. Halkın tepkisini etkili şekilde dile getirilmesi yanında uygulanan politikaların alternatiflerinin konulması ve bu alternatif politikaları uygulayacak kadroların da kamuoyuna sunulması gerekmektedir. 
     Yaz aylarında sadece sıcaklardan değil siyasetteki hızlı gelişmeleri izlemekten de terleyeceğimiz anlaşılıyor. 
     



 EKONOMİ 






















</TEXT>
</DOC>
