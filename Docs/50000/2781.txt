<DOC>
<DOCNO> 2781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sondun05.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN 400 kişinin işine son veriyor 
</HEADLINE>
<TEXT>

     CNN televizyonu, yaklaşık 400 kişinin işine son vereceğini açıkladı. 
     İşten çıkartılacakların oranının, CNN'in toplam çalışanlarının yüzde 10'unu oluşturduğu belirtiliyor. İşe son verme işleminden sonra CNN'in personel sayısının 3900 olacağı belirtildi. 
     20 yıldır faaliyet gösteren CNN'in tarihindeki en büyük işten çıkarma işlemi olan operasyon, medya kuruluşlarının karşılaştıkları parasal güçlükleri gün ışığına çıkarttı. ABD'de reklam gelirlerinin son dönemlerin en düşük düzeyine indiği de verilen haberler arasında. Geçtiğimiz günlerde NBC televizyonu da 600 kişiyi işten çıkartacağını açıklamıştı. Bu arada, finans ve iş dünyasıyla ilgili haberler veren CNNfn'in başkanı Shelby Coffey eşiyle yeni bir iş kurmak üzere görevinden istifa ettiğini açıkladı. Coffey'in yerine Alman NTV kanalının müdürü Ken Jautz'un geleceği bildiriliyor. 




</TEXT>
</DOC>
