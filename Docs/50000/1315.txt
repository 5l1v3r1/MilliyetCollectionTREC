<DOC>
<DOCNO> 1315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/spor/spo06.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim senaryoları 
</HEADLINE>
<TEXT>

Herkesin gözü üzerinde. İtalyan basını hakkında her gün yeni bir haber yazıyor 
1- Fiorentina’da kalacak, teknik direktör - menajer olacak 
2- Milan’a gidecek, Rui Costa ile Pierini’yi de götürecek 
3- Inter Lazio’nun listesinde. Emre’yi Çizme’ye getirecek 

Geniş yetkiler      FİORENTİNA, oynadığı futbol ve aldığı sonuçlarla büyük ilgi çekerken, Teknik Direktör Fatih Terim’in de yıldızı İtalya’da iyice parladı. İtalyan basını hakkında her gün yeni bir haber yazarken, ünlü hocanın geleceği ile ilgili olarak da çeşitli senaryolar üretilmeye başlandı. Bunların ilki Terim’in Fiorentina’da kalacağı ve geniş yetkilerle donatılacağı şeklinde oldu. 
     
Ferguson gibi      TUTTO Sport Gazetesi’nde dün çıkan bir habere göre Terim, Fiorentina’da "teknik direktör - menajer" olarak görev yapacak. Haberde "Manchester United’da Alex Ferguson, Arsenal’de Arsene Wenger’in sahip olduğu yetkiler Terim’e tanınacak. Rui Costa ve Toldo gibi isimler satılmayacak. Fiorentina’da isteği doğrultusunda yeni spor tesisleri de hemen yapılacak" diye yazıldı. 
     
Teklif yağıyor      GAZETELERDE, Terim’e İtalya ve İspanya’dan çok sayıda teklifler geldiği iddia edilirken, üzerinde en çok durulan isim Milan oldu. Terim’in Rui Costa ile Pierini’yi de götüreceği ifade edildi. Inter ve Lazio’nun da Terim’i listesine aldığı belirtildi. Terim’in Fiorentina’da kalması, ya da herhangi bir kulübe gitmesi halinde Galatasaray’ın genç yıldızı Emre’yi getireceği ileri sürüldü. 
     
Fiorentina seferber      FLORANSA’da yayınlanan Stadio gazetesi, Fiorentina Kulübü ile Fatih Terim’in geleceğinin perşembe ya da cuma günü açıklığa kavuşacağını yazdı. Gazete, Terim’in, Başkan Cecchi Gori ile Roma’da bir araya geleceğini belirtirken menajer Antognoni’nin "Fatih Terim takıma yeni bir kazanma mantalitesini aşıladı ve her sahada yenebilecek kuvvette olan bir Fiorentina yarattı" şeklindeki görüşlerine yer verdi. Gazete ayrıca "Fiorentina seferber oldu. Terim’i ikna etmek için çalışıyor" yorumuna yaptı. 
     


 SPOR 




























</TEXT>
</DOC>
