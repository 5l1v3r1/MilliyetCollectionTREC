<DOC>
<DOCNO> 34506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/spor/spo02.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli taktiğini gizledi 
</HEADLINE>
<TEXT>

Fenerbahçe’nin hocası, Glasgow Rangers sınavları nedeniyle, hazırlık maçlarında oyun stratejisini ortaya koymanın gereği olmadığını söyledi 
     SARI - Lacivertli ekibin hocası, Real Sociedad sınavında taktik sır vermediğini belirtti. Denizli, "Glasgow maçları, stratejiktir. Bu nedenle hazırlık karşılaşmalarında taktiği ortaya koymanın gereği yok. Bizim için fizik kapasite önemliydi" dedi. Ünlü hoca, "Doğrularımızı daha doğru yapmak, yanlışlarımızı da düzeltmek için zamanımız var. İyi bir test oldu. Kazanamadık, ama zaman zaman organize ataklar geliştirdik" diye konuştu. 
     REAL Sociedad Teknik Direktörü Toshack ise F.Bahçe ile Glasgow’un eşleşmesinin büyük şanssızlık olduğunu ifade etti. Galli hoca, "İkisi de iyi takım. Stadın maraton tribünlerinin yıkılması Fenerbahçe için dezavantaj. İkinci yarıda daha saldırgan oynadılar. Pozisyon da buldular. Ama ben ilk devrede Fenerbahçe’yi beğenmedim" ifadesini kullandı. Bu arada 56. dakikada sakatlandığını ileri sürerek çıkmak isteyen Rapajic’e, Denizli izin vermedi. 
     
     Advocaat izledi 
     KARŞILAŞMAYI izleyen Glasgow Rangers Teknik Direktörü Dick Advocaat, Fenerbahçe’de en fazla dikkatini çeken futbolcunun Kaptan Revivo olduğunu söyledi. 75. dakikada staddan ayrılan Advocaat, "Türkiye şampiyonu olmuş bir takımın yeterli kaliteye sahip olduğuna inanıyorum. Bu karşılaşma özel olduğu için değerlendirme yapmak doğru olmaz. Bizim için Glasgow’daki mi, yoksa İstanbul’daki maç mı önemli daha sonra değerlendireceğim" diye konuştu. Bu arada maçtan önce, vefat eden Prof. Dr. Kaya Çilingiroğlu için saygı duruşunda bulunuldu. 
     



 SPOR 
























</TEXT>
</DOC>
