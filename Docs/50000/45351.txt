<DOC>
<DOCNO> 45351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/guncel/gun08.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe ibadet yapılır mı 
</HEADLINE>
<TEXT>

ÇAPRAZ ATEŞ 
     ELİF KORAP 

     İstanbul Üniversitesi Rektörü Prof. Dr. Kemal Alemdaroğlu, İ.Ü’nin 2001 - 2002 eğitim yılına başlaması dolayısıyla yaptığı konuşmada, "Eğer bir toplumda dil, insanların birbirini anlamasında önemli bir araçsa, o toplumun inançlarında da o dilin kullanılması mutlaka gerekecektir" dedi. Alemdaroğlu’nun sözleri kimi din adamlarınca destek bulurken, kimilerince eleştirildi. Tarafların, "kendi dilinde ibadet mümkün mü " sorusuna yanıtları şöyle 
     
     Prof. Dr. Zekeriya Beyaz M.Ü. İlahiyat 
Ezan Türkçe okunabilir      Türkçe ibadet, İslam’ın temel gereklerinden biridir. Önce şunu tespit etmeliyiz İslam dini evrensel midir, yoksa Araplar’ın milli dini midir Evrensel din olunca, bütün insanlar iki şeyle karşı karşıya kalır. Ya herkes Arapça öğrenecek veya Kuran - ı Kerim başka dillere çevrilecek. Bütün insanlığın Arapça öğrenmesi mümkün değil. Dolayısıyla oruç, abdest, namaz, diğer ibadetler, dualar tercümeyi gerektirir. İbadetlerimizde neler okuduğumuzu bilmek, anlamak da Allah’ın emirlerindendir. Buna göre ibadetlerin bütün halinde, anlaşılır bir vaziyette yapılması dinen gereklidir. Halbuki namaz kılan Türkler’in namazda ne söylediklerini, neden dua okuduklarını anlamadıkları herkesin malumudur. Bu da Kuran’ın ruhuna aykırıdır. Namazda herkesin kendi diliyle Allah’a dua etmesi, bizzat Kuran’ın emridir. Ezanın anlamı namazın vaktini bildirmektir. Başka dillerde okunmayacak diye bir şey yok. Ezan Japonca da okunmalıdır, Türkçe de. 
     
     Prof. Dr. Yaşar Nuri Öztürk İ.Ü. İlahiyat 
Din emperyalizmi var      Kitleler, yaratıcılarına kendi dilleriyle ibadet edebilmeliler. Bu insan haklarının birinci kuralıdır. Bunun ihmal edildiği yerlerde, insan haklarından söz edilemez. Bu insanın yüreğini, vicdanını prangalamak olur. "Arapça dışında bir dille ibadet yapılmaz" demek, "Müslüman olmak ve Allah’a ibadet etmek için önce Arap olmak lazım" demekle eş anlamlıdır. Bu ağır kültür emperyalizmidir. Bunu din emperyalizmi olarak, asırlardır kendimize uyguladık. Bu bizi perişan etti. Ne dinimizi, ne gerçekleri öğrenebildik, ne de dilimizi yaşatabildik. Koca bir kitle, Kuran’ın deyimiyle "Allah ile aldatıldı". Kuran "Allah ile aldatılmayın" diyor. Bunun göstergesi de, bize kendi dilimizle Allah’a ibadet etme hakkının verilmemiş olması. 
     
     Necati Tayyar Taş İstanbul Müftüsü 
Türkçe ibadet olmaz      Türkçe ibadet olmaz. Namazın orijinali vardır. Orijinali de kainatın efendisinin tatbikatıdır. Namazda Kuran - ı Kerim’den ayet okunur, onun tercümesi okunmaz. Mealiyle de namaz kılınmaz. Ezan da Türkçe okunmaz. Onun Türkçe okunması doğru olmaz. Ezan bütün İslam aleminde orijinal şekliyle okunuyor. Başka dillerde okunan ezan, hikmetini yansıtmaz. Orijinal haliyle okunmasının ne gibi bir sakıncası var ki Bütün dünyada orijinaliyle okunurken, Türkiye’de Türkçe okunmasını nasıl açıklayacağız Herkes kendi uzmanlık alanı çerçevesinde konuşmalı. Alemdaroğlu’nun neden böyle bir açıklama yaptığını anlamadım. Ben tıp konusunda açıklama yapıyor muyum 
     
     Tayyar Altıkulaç Diyanet İ. eski Baş. 
Orijinali korunmalı      Ezanı Türkçe okumak, Türkçe ibadet etmek, 14 - 15 asırlık bir gelenekten sapma demek olur. Orijinali korunmalıdır. Ama sayın rektörün söylediğinde bütün mesele ibadet etme arzusuysa, kendisi ister Türkçe, ister Kürtçe, ister İngilizce ibadet etsin. Umarım Allah kabul eder. Kendisi bunları gerçekten ibadet etme arzusuyla söylüyorsa, gerçekten ibadet etmeye karar verdiyse Türkçe etsin. 
     



 GÜNCEL 

















</TEXT>
</DOC>
