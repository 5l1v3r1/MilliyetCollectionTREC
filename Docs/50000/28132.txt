<DOC>
<DOCNO> 28132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/ekonomi/aeko.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretime can simidi 
</HEADLINE>
<TEXT>

Halkbank kredilerine yeni formül aranıyor. Anaparanın yüzde 25’inin öncelikle ödenmesi şartının kaldırılması gündemde 
     ZÜLFİKAR DOĞAN Ankara 

     Devlet Bakanı Kemal Derviş ve Kamu Bankaları Ortak Yönetim Kurulu Başkanı Vural Akışık’ın, Ankara Sanayi Odası Başkanı Zafer Çağlayan ve Gaziantep Sanayi Odası Başkanı Nejat Koçer ile yaptığı görüşmeden önemli kararlar çıktı. Daha önce ekim - kasım gibi açılması beklenen Halkbank kredileri, bu süreden daha önce açılacak. 
     Sanayicilerin Halkbank’ın başlattığı faiz borcunun tahsili, ana para borcunun da yüzde 25’inin peşin ödenmesi, kalanın 18 aya yayılması uygulamasına dönük istekleri değerlendirmeye alındı. Yüzde 25 peşin ana para borcu ödemesinin kaldırılması, bunun yerine 18 ay vadenin de 14 - 12 aya indirilmesi üzerinde duruluyor. 
     
     Performansa göre 
     Kredilerin tümüyle durdurulması yerine de, şirket performansına göre değerlendirilmesi benimsendi. Kredi başvuruları yeniden değerlendirilecek. İşletme sermayesi için kredi talebi ve ihracata yönelik sanayi kuruluşlarının kredi taleplerine öncelik verilecek. 
     Kamu Bankaları Ortak Yönetim Kurulu Başkanı Vural Akışık’ın önümüzdeki hafta şirket sahipleriyle bir araya gelerek sorunların doğrudan ele alınması kararlaştırıldı. 
     Toplantının ardından öğleden sonra Hazine Müsteşarlığı’nda ekonomi yönetimi, Devlet Bakanı Derviş başkanlığında tekrar bir araya gelirken, "kaynak ve çözüm arayışı" paketi hazırlıklarına da başlandığı öğrenildi. Kamu bankalarının kredi piyasasından çekilmesinin yarattığı boşluğun, özel bankalarca doldurulamamasının ortaya çıkarttığı sıkıntının programın büyüme ve ihracat artışı hedefini de sekteye uğratacağı sonucuna varıldı. 
     
Derviş’i ikna eden dosyalar      Devlet Bakanı Derviş’e toplantı sırasında iki de örnek dosya sunuldu. Bunlardan bir tanesi 15 milyon marklık ihracat yapan ve tüm döviz gelirini Halkbank’ta tutan şirketin kredi talebinin reddedilmesini içerirken, diğer dosyada da 9 milyon dolarlık ihracat yapıp, yine dövizini Halkbank’ta değerlendiren, ayrıca bankaya olan 250 milyar liralık kredi borcunu kapatıp, 250 milyar liralık yeni kredi isteyen şirketin yine talebinin reddi dosyasının olduğu öğrenildi. Dosyalar, Derviş’in ikna olmasında etkili oldu ve kararlar gelmeye başladı. 
     
     Tırıs bile gidemez’ 
     ASO Başkanı Zafer Çağlayan’ın "Enflasyonla mücadele, bir yılda da yapılabilir, üç yıldada da. Halkbank’ı bir yılda şaha kaldırmak, tüm sorunlarını çözmek mümkün olabilir. Ama, Halkbank şaha kalkacak diye, sanayici, ihracatçı batırılırsa, üretimini, ihracatını durdurup, kredi borcunu geriye ödeyemezse, Halkbank değil şaha kalkmak, tırıs bile gidemez" dediği, Devlet Bakanı Derviş’in de Çağlayan’ın bu değerlendirmesini onayladığı öğrenildi. 
     
     



 EKONOMİ 
























</TEXT>
</DOC>
