<DOC>
<DOCNO> 14121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur04.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına yarın etkisini kaybedecek 
</HEADLINE>
<TEXT>

     Yağışlı hava, hafta ortasına kadar etkisini sürdürecek. Yarın, Trakya dışında, İç Anadolu'nun doğusu, Doğu Anadolu ve Doğu Karadeniz'de yer yer ''etkili'' olmak üzere tüm yurtta yağış bekleniyor. Fırtına ise yarından itibaren etkisini kaybedecek. 
     Devlet Meteoroloji İşleri Genel Müdürlüğü'nden alınan bilgiye göre, yarın Trakya dışında tüm yurt yağışlı geçecek. Yağışlar, İç Anadolu'nun doğusu, Doğu Anadolu ve Doğu Karadeniz'de yer yer ''etkili'' olmak üzere sağanak ve gökgürültü sağanak, Karadeniz kıyıları ile Marmara'da ise yağmur şeklinde olacak. 3 Nisan Salı günü ise Marmara'nın doğusu, Karadeniz, İç Anadolu'nun kuzeyi ile Doğu ve Güneydoğu Anadolu'da yağışlı bir hava yaşanacak. Yağışların, Marmara'nın doğusu, Karadeniz'de yağmur, diğer yerlerde ise sağanak ve gökgürültülü sağanak şeklinde olması bekleniyor. 
     4 Çarşamba günü ise Doğu Karadeniz, Doğu ve Güneydoğu ile Marmara,Ege, Batı Akdeniz, Batı Karadeniz, İç Anadolu'nun kuzeybatısı yağışlı geçecek. Yağışlar yağmur ve yer yer sağanak şeklinde olacak. Bu arada, hafta sonunda Marmara, Batı Karadeniz ile Kuzey Ege'de görülen fırtına, yarından itibaren etkisini kaybedecek. Hava sıcakları ise önümüzdeki üç gün mevsim normalleri civarında seyredecek. 




</TEXT>
</DOC>
