<DOC>
<DOCNO> 12137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur21.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı ışıkta infaz 
</HEADLINE>
<TEXT>

Bursa E tipi Cezaevi'nde yatan babasını ziyarete gelen genç, kırmızı ışıkta duran otomobil içinde öldürüldü. Askerden izinli olarak gelen Abdullah Alkan 21 adlı genç, ailesiyle birlikte Eskişehir'den Bursa'ya gelerek E tipi Cezaevi'nde cinayet suçundan yatan babası Fesih Alkan'ı ziyaret etti. Ziyaret sonrası yakın çevre yolunu kullanarak Eskişehir'e dönmek üzere yola çıkan Abdullah Alkan ve ailesini taşıyan 34 NKL 21 plakalı otomobil, Demirtaş çöplüğü yakınlarındaki kavşakta, kırmızı ışıkta durdu. Bu sırada henüz kimliği belirlenemeyen bir kişi, otomobile yaklaşarak ön koltukta oturan Abdullah Alkan'a tabancayla ateş ederek ağır yaraladı. Abdullah Alkan, hastaneye kaldırılırken yolda hayatanı kaybetti. Saldırıdan sonra kaçan kişinin kimliğinin, görgü tanıklarının ifadesine göre belirlendiği ve yakalanması için arama ve operasyonların sürdürüldüğü bildirildi. 




</TEXT>
</DOC>
