<DOC>
<DOCNO> 27229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sontur16.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş bugün Sincan'da gezdi, dert dinledi... 
</HEADLINE>
<TEXT>

     Devlet Bakanı Kemal Derviş, cuma günü gerçekleştirilen iç borç takas işleminin sonuçlarının miktarını yarın açıklayacaklarını bildirerek, ''olumlu olacak'' dedi. 
     Bakan Derviş, Ankara Sanayi Odası'nın ASO davetlisi olarak geldiği Sincan 1. Organize Sanayi Bölgesi'nde OSB bazı tesisleri gezerek yetkililerden bilgi aldı ve sanayicilerin sorunlarını dinledi. 
     Derviş, sanayicileri dinledikten sonra basına yaptığı açıklamada, yaz sonuna doğru programın yavaş yavaş başarıya ulaşacağına inandığını söyledi. 
     Bakan Derviş, yaşanan ağır bunalımın faturasının çok ciddi bir şekilde Türk sanayicisi ile işçisinin birlikte ödediğini vurgulayarak, şunları kaydetti 
     ''Fakat yavaş yavaş, aşama aşama çok iyi bir duruma geçtiğimize inanıyorum. Sıkıntıyı hemen bertaraf etmesi zor. Fakat Mayıs ortalarından itibaren faizlerde düşüşün, güvenin yeniden gelmesi, dış finansman açısından olumlu gelişmeler, ihracat ve turizmin de yardımıyla reel sektöre bunun yansıması, bu yaz başlayacak. Sanayiciler bunun somut neticesini görmek istiyor. Hep birlikte çözmeye çalışacağız.'' 
     Derviş, sanayicilerin kendisine sorunlarını anlattıklarını ifade ederek, şunları söyledi 
     ''Özellikle finansman, kamu bankalarıyla ilişkiler, ihracat sorunları, vergi sorunu ve prim sorunu gibi konuları dile getirdiler. Ben de programın çerçevesini, hangi aşamada olduğumuzu anlattım. 3 fabrika gezdim tüm bu zorluklara rağmen arkadaşların ne kadar büyük gayret içinde olduklarını gördüm. Özellikle ihracata dönük gayretleri çok önemli.'' 
     Bir gazetecinin 15 günde 15 yasanın çıkmasına ilişkin sorusuna karşılık Derviş, ''yasalar 18-19 oldu'' karşılığını verdi. 
     Bazı bakanların esnemesi de yasaklansın 
     Ankara Sanayii Odası Başkanı Zafer Çağlayan ise programa inandıklarını belirterek, "daha önce de programlar uygulandı. Ancak başarıya ulaşmadı. Bunları bir daha yaşamak istemiyoruz. Onun için çok temkinliyiz" dedi. Sorunların çözülmesi için bütün kesimlerin anlaşmak zorunda olduğunu kaydederek, "içinde bulunduğumuz sıkıntılara çözüm bulunamazsa, cenaze levazımatçılarına gün doğacak" diye konuşan Çağlayan, bazı bakanların program hakkında uluorta konuşmasının sıkıntı yarattığını vurgulayarak şu öneride bulundu 
     "Sayın Başbakan, bu bakanlara konuşma yasağı getirmelidir. Hatta, bu bakanların esnemesine bile izin vermemelidir." 
     Derviş, öneriyi gülerek karşılarken, Çağlayan, bazı kesimleri kriz tellallığı yaptığını, bunun ortadan kaldırılması gerektiğini de vurguladı. 







</TEXT>
</DOC>
