<DOC>
<DOCNO> 38438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko17.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapanan Ziraat Bankası şubelerinin işini PTT yapacak 
</HEADLINE>
<TEXT>

     Yaptıkları işlemler açısından ekonomik büyüklüğü bulunmamasına karşın yürüttüğü kamu görevi açısından küçük yerlerde varlığını sürdüren Ziraat Bankası şubeleri kapanıyor. Ziraat Bankası şubelerinin kapatıldığı beldelerde, emekli maaşı ödemeleri ya da bunun gibi sadece bu şubelerde yapılan işlemler ise bundan sonra PTT şubeleri tarafından yapılacak. 
     Devlet Bakanı Başbakan Yardımcısı Hüsamettin Özkan, MHP İstanbul Milletvekili Murat Sökmenoğlu'nun yazılı soru önergesine gönderdiği yanıtta, Mayıs 2001'de beldelerde bulunan 44 şube ile bir büronun kapatıldığını bildirdi. Özkan kapatılacak şubeler belirlenirken, şubenin bulunduğu yerin nüfusu, kar zarar durumu, diğer şubeye uzaklığı, işlem hacmi gibi belli kriterlere bakıldığını bildirdi. 
     Özkan yanıtında şubelerin kapandığı yerlerde kamu hizmetinin sürmesi açısından boşluk doğmaması için alınan önlemleri de şöyle sıraladı 
     "Kapanan şubelerin bulunduğu beldelerdeki emekli maaşı ödemeleri ile diğer bazı işlemlerin mahallindeki PTT işyerlerince yapılabilmesi için PTT, SSK ve Emekli Sandığı ile yapılan protokol çalışmaları devam etmekte olup adı geçen kurumlarca sözkonusu işlemlere Ağustos 2001 ayında başlanması planlanmaktadır. 
     Kapanan şubelerin bulunduğu beldelerdeki kredi kullanacak üreticiler kredinin kullandırılma aşamasında kapanan şube işlemlerinin devredildiği şubeye başvurarak kredi kullanacak olup, ancak kredi taksitlerini bulundukları beldelerdeki PTT işyerlerince Banka adına tahsil edilmesi için PTT ile yapılan protokol çalışmaları devam etmektedir. Kapatılan şubelerdeki yerlerde bulunan şahısların havalelerini PTT işyerlerinden göndermeleri mümkün bulunmaktadır." 







</TEXT>
</DOC>
