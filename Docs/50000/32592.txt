<DOC>
<DOCNO> 32592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/guncel/gun03.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışı harcına özel’ düzenleme 
</HEADLINE>
<TEXT>

50 dolarlık harcı öğrenciler, gurbetçiler ve sınır ticareti için günübirlik çıkanlar vermeyecek 
     ELÇİN ERGÜN Ankara 

     İç kaynak arayışlarının önemli bir bölümünü oluşturan yurtdışı harcırahına özel düzenlemeler getiriliyor. Yurtdışı seyahatlerinden 50 dolar harç alınmasını öngören yasa, öğrenci, gurbetçi ve günübirlik seyahat edenleri kapsamayacak. 
     1 Ağustos 2001 tarihinden itibaren her yurtdışı seyahatinden 50 dolar harç alınmasını öngören yasa bugün Maliye Bakanı Sümer Oral tarafından Bakanlar Kurulu’nun gündemine getiriliyor. Ek vergi yasası, Bakanlar Kurulu’na harç miktarının bir misli artırılması, yasal oranlar kapsamında indirilmesi ve muaf tutulacakları belirleme konusunda yetki vermişti. Ek vergileri içeren yasanın Cumhurbaşkanı Ahmet Necdet Sezer tarafından imzalanmasının ardından yurtdışı harçları için Maliye Bakanlığı’nda yasanın düzenlenmesine ilişkin çalışmalar başlamıştı. Önceki gün yurtdışı harçlarına ilişkin düzenlemeler tamamlandı. Buna göre, sadece yurtdışına seyahat amaçlı çıkış yapanlardan harç alınması öngörülüyor. 
     
     Kimler muaf olacak 
     Alınan bilgiye göre yeni düzenlemeyle 50 dolarlık yurtdışı harcından muaf olacaklar ise şöyle 
     Sınır ticareti için günübirlik çıkış yapanlar. 
     Lisans, yüksek lisans ya da ortaöğrenimini yurtdışında gerçekleştiren öğrenciler. 
     Yurtdışında yaşayan, izin dönemlerinde Türkiye’ye gelen "gurbetçi" vatandaşlar. 
     



 GÜNCEL 


















</TEXT>
</DOC>
