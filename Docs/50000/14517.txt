<DOC>
<DOCNO> 14517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/siyaset/siy00.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler zirvede Kemal Derviş'in dikkatini çekti 
</HEADLINE>
<TEXT>
"Elinizi çabuk tutun" 
Başbakan Ecevit acilen toplanan zirvede Derviş'e dolardaki ani fırlamadan duyduğu "rahatsızlığı" ileterek nedenini sordu. Derviş, "Krizden sonra olur. Endişeye gerek yok" dedi 
     SERPİL ÇEVİKCAN Ankara 

     Dövizdeki ani yükselmenin hemen ardından acilen toplanan dünkü liderler zirvesinde ekonomiden sorumlu Devlet Bakanı Kemal Derviş'e koalisyon ortaklarından "Elinizi çabuk tutun" uyarısının geldiği bildirildi. 
     Başbakanlık'ta yaklaşık bir saatlik toplantı yapan koalisyonu oluşturan partilerin genel başkanları ile Başbakan Yardımcısı Hüsamettin Özkan ve ekonomiden sorumlu Devlet Bakanı Kemal Derviş'in katıldığı toplantıda, ortaya çıkan durumun nedenleri üzerinde durulduğu kaydedildi. 
     
     Rahatsızlık yarattı 
     Başbakan'ın isteği üzerine gerçekleşen toplantıda Ecevit'in dövizde hareketliliğin dikkat çekici olduğunu vurgulayarak, "Merkez Bankası rezervleri ve dolardaki ani fırlama rahatsızlık yarattı" diyerek Derviş'ten açıklama istediği bildirildi. 
     
     Kalıcı değil 
     Derviş'in durumu izah ederken şunları söylediği öğrenildi 
     "Bu durum kalıcı değil. Endişeye mahal yok. Geçici bir durumdur. Dövizdeki yükselme vatandaştan kaynaklanmıyor. Bugün Hazine'nin yaptığı ihalede de görüldüğü gibi, vatandaş Türk parasına da güveniyor. Bu tür dalgalanmalar böyle kriz yaşanan ortamlarda olağandır. Benzer kriz yaşayan ülkelerde de aynı şeyler gözlenir." 
     
     Elinizi çabuk tutun 
     Zirvede Başbakan Yardımcısı Yılmaz'ın ise "Öyle ama piyasaların ve vatandaşın beklemeye tahammülü yok. Elinizi çabuk tutun. Gerekirse 24 saat çalışın. Program, taslak, tasarı ne yapılacaksa bir an önce getirin" dediği öğrenildi. 
     Yılmaz'ın çalışmalarda daha süratli davranılması yolundaki uyarısına Bahçeli'nin de destek verdiği kulislere yansıdı. 
     
     Bankalarla görüşün 
     Zirvede Devlet Bakanı Derviş'in dövizdeki durumun nedeninin vatandaş değil bankalar olduğunu vurgulamasının üzerine Yılmaz'ın "Madem bankalardan kaynaklanıyor, İstanbul'a gidin bankaları toplayın ve onlarla görüşün" talimatı verdiği ve talimatı Ecevit ile Bahçeli'nin de desteklediği kaydedildi. 
     Zirvenin Derviş'in bankalarla görüşmesi kararıyla noktalandığı kaydedildi. 
     
     


 SİYASET 














</TEXT>
</DOC>
