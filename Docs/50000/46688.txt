<DOC>
<DOCNO> 46688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/soneko07.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen hafta hangi yatırım aracı ne kadar kazandırdı 
</HEADLINE>
<TEXT>

     Para ve sermaye piyasaları geçen hafta, Uluslararası Para Fonu IMF ve Dünya Bankası'ndan gelecek kaynak beklentileriyle hareket etti. 
     G-7'lerin büyükelçileriyle görüşen Devlet Bakanı Kemal Derviş'e büyükelçilerin ''G-7'lerin IMF kanalıyla Türkiye'ye kredi verilmesi konusunda anlaştıklarına'' ilişkin açıklamalarıyla olumlu bir havaya bürünen piyasaların, IMF İcra Direktörü Horst Köhler'in ''Türkiye'ye yeni kredi için henüz erken'' açıklamalarıyla tedirgin olduğu görüldü. 
     Borsa, haftanın ilk gününü yüzde 1.31 düşüşle tamamladı. Daha sonraki günlerde gelen alımlarla yükselen Endeks 8,000 puanın üstüne çıktı. Hisse senetleri Salı günü ortalama yüzde 1.85, Çarşamba günü ortalama yüzde 5.38 ve Perşembe günü de ortalama yüzde 7.18 oranında değer kazandı. 
     Cuma günü ilk seansta IMF cephesinden ek kaynak konusunda gelen açıklamalara dayandırılan düşüşler oldu. İkinci seansta gelen alımlarla bir toparlanma olsa da hisse senetleri günü ortalama yüzde 2.26 oranında kayıpla kapadı. Endeks, haftalık bazda ise ortalama yüzde 10.96'lık artış kaydetti ve 8,431.49 puandan kapandı. 
     
     Özetle yatırım araçları 

     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 0.62, Alman Markı'nın fiyatı ise yüzde 1.97 oranında düştü. 24 ayar külçe altının gram satış fiyatı yüzde 3.30 oranında, Cumhuriyet altınının satış fiyatı da yüzde 2.43 oranında geriledi. 
     Mevduat faizlerinde önceki hafta sonuna göre ortalamalarda küçük çapta düşüşler oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.99, bir haftalık reponun net getirisi de yüzde 0.98 olarak gerçekleşti. 
     
     Borsa'da geçen hafta 

     Borsa haftaya düşüşle başladı. İlk gün ortalama yüzde 1.31 değer yitiren hisse senetleri, daha sonraki 3 gün boyunca yükseliş yaşadı. 
     Salı günü ortalama değer artışı yüzde 1.85, Çarşamba günü yüzde 5.38 ve Perşembe günü de yüzde 7.18 oldu. Endeks, Cuma günü IMF Başkanı Köhler'in açıklamalarına dayandırılan yüzde 2.26'lık bir gerileme gösterdi ve haftayı 8,431.49 puandan tamamladı. 
     
     Nedenler, beklentiler 

     Borsa uzmanları, geçen hafta piyasaya bir miktar para girişi olduğunu vurgulayarak, çok olumsuz bir gelişme olmazsa endeksin yeniden 8,600 puan seviyelerini deneyebileceğini belirtiyorlar. 
     Uzmanlar, G-7 veya IMF'den ek krediye ilişkin gelişme olması durumunda ise 9,100 puan düzeyinin zorlanabileceğini kaydediyorlar. 
     İMKB Bileşik Endeksi geçen hafta toplam 832.58 puan artarak 7,598.91 puandan 8,431.49 puana çıktı. Hisse senetlerinin haftalık ortalama değer artışı yüzde 10.96 oldu. 
     İMKB Ulusal-Mali Endeksi 881.01 puan artarak 9,695.57 puandan 10,576.58 puana, İMKB Ulusal-Sanayi Endeksi 715.11 puan artarak 7,205.18 puandan 7,920.29 puana ve İMKB Ulusal-Hizmetler Endek i de 
     766.31 puan artarak 4,519.27 puandan 5,285.58 puana yükseldi. 
     Böylece, mali grup hisseleri ortalama yüzde 9.09 oranında, sanayi grubu hisseleri ortalama yüzde 9.92 ve hizmetler grubu hisseleri de ortalama yüzde 16.96 oranında değer kazandı. 
     
     Kazananlar ve kaybedenler 

     Borsada geçen hafta işlem gören 289 hisse senedinden 266'sı değer kazandı. 16 hisse senedi değer yitirirken, 7 hisse senedinin de değeri değişmedi. 
     En yüksek oranlı artış, yüzde 74.65 ile Lüks Kadife hisselerinde oldu. Önceki hafta sonunu 1,775 liradan kapayan Lüks Kadife hisseleri geçen hafta sonunda 3,100 liraya ulaştı. 
     Aselsan hisseleri yüzde 67.65 oranındaki artışla ikinci ve Otokar hisseleri de yüzde 54.24 oranındaki artışla üçüncü olarak sıralandı. 
     En yüksek oranlı düşüş yüzde 15.38 ile Hürriyet hisselerinde oldu. 
     Yüzde 9.59'luk düşüşle Doğan Yayın Holding hisseleri ikinci, yüzde 7.04'lük düşüşle de Milliyet üçüncü sırada yer aldı. 
     İMKB Ulusal Pazar'da geçen hafta toplam 639 milyar 606.7 milyon adet hisse senedi işlem gördü ve karşılığında 1 katrilyon 713 trilyon 233.6 milyar liralık işlem hacmi gerçekleşti. 
     
     Döviz 

     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 0.62, Alman Markı da yüzde 1.97 oranında değer yitirdi. 
     ABD Doları'nın Türk Lirası satış fiyatı 10 bin lira düşerek 1 milyon 610 bin liraya, Alman Markı'nın satış fiyatı da 15 bin lira düşerek 745 bin liraya indi. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 2.08 oranında düşerek 2 milyon 350 bin liraya, İsviçre Frangı'nın Türk Lirası satış fiyatı da yüzde 0.61 oranında düşerek 985 bin liraya gerilerken, Fransız Frangı'nın Türk Lirası satış fiyatı yüzde 0.45 oranında artarak 225 bin liraya yükseldi. 
     Bugün öğle saatlerinde İstanbul serbest piyasada ABD Doları 1 milyon 610 bin liradan, Alman Markı 748 bin liradan satılıyordu. 
     
     Altın 

     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 3.30 oranında, Cumhuriyet altınının satış fiyatı da yüzde 2.43 oranında düştü. 
     Kapalıçarşı'da külçe altının gram satış fiyatı 500 bin liralık düşüşle 14 milyon 650 bin liraya, Cumhuriyet altınının satış fiyatı da 2 milyon 500 bin liralık düşüşle 100 milyon 500 bin liraya geriledi. 
     İstanbul Altın Borsası'nda İAB işlem gören 24 ayar altının gram fiyatı yüzde 0.67 oranında artarak, 14 milyon 800 bin lira oldu. 
     
     Yatırım Fonları 

     Yatırım fonlarına katılma belgeleri bir önceki haftaya göre ortalama yüzde 1.66 oranında değer kazandı. 
     Fonlar arasında en çok değer kazanan katılma belgeleri, yüzde 21.'lük artışla EGS Yatırım Menkul Değerler A Tipi Finans Grubu Fon, yüzde 19.80'lik artışla İş A Tipi Teknoloji Endeks Fon ve yüzde 13.69'luk artışla Akbank A Tipi Teknoloji Sektör Fon oldular. Geçen haftanın en çok değer yitiren ilk üç katılma belgesi yüzde 1.74'lük düşüşle Vakıf B Tipi Yabancı Menkul Fonu, yüzde 1.32'lik düşüşle EGS Sigorta A Tipi Değişken Fon ve yüzde 0.86'lık düşüşle de YKB B Tipi Yabancı Menkul Kıymetler Fonu olarak sıralandı. 
     
     Tahvil ve bono 

     Hazine geçen hafta 91 gün vadeli bono ihalesi düzenledi. İhaleye toplam 683.4 trilyon liralık teklif gelirken, nominal 400.8 trilyon liralık satış gerçekleşti. İhaledeki net satış miktarı da 340.3 trilyon lira oldu. İhaledeki bileşik faiz yüzde 92.49, basit faiz ise yüzde 71.15 oldu. Kamuya da 105 trilyon liralık net satış gerçekleştirildi. Bonoların geri ödemesi, 9 Ocak 2002'de yapılacak. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.82 ile yüzde 1.24 arasında gerçekleşti. 
     
     Faiz,repo 

     Geçen hafta mevduat faizlerinde ortalamalarda küçük çapta düşüşler oldu. 
     Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle mevduat faizinin haftalık net getirisi, bir yıllık mevduatta yüzde 98, 6 aylık mevduatta yüzde 0.97, 3 aylık mevduatta yüzde 0.98 ve 1 aylık mevduatta yüzde 0.99 oldu. 
     Önceki hafta sonunda ortalama faizi yüzde 60'ın biraz üzerinde bulunan haftalık reponun net getirisi yüzde 0.98 dolayında gerçekleşti. 
     






</TEXT>
</DOC>
