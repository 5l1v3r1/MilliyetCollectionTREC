<DOC>
<DOCNO> 19586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur07.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Egebank sanıkları Murat Demirel ile Nail Keçili İstanbul yolunda... 
</HEADLINE>
<TEXT>

     ''Egebank davası'' kapsamında İstanbul DGM'ce haklarında dava açılan bankanın eski sahibi Yahya Murat Demirel ile eşi Ayşenur Esenler Demirel'in de aralarında bulunduğu 3'ü kadın 12 sanık, Ankara Merkez Kapalı Ceza ve Tutukevi'nden İstanbul'a gönderildi. 
     Edinilen bilgiye göre, Ankara DGM Cumhuriyet Başsavcılığı'nca Ankara'da başlatılan ''Kasırga operasyonu'' soruşturması kapsamında tutuklanarak Ankara Merkez Kapalı Ceza ve Tutukevi'ne konulan 12 sanık, bugün, İstanbul'da kalacakları cezaevlerine konulmak üzere cezaevi ring aracı ile güvenlik önlemi altında yola çıkarıldı. 
     Yahya Murat Demirel, Cenajans Grey Reklamcılık Şirketi'nin sahibi Nail Keçili, Egebank Off-Shore Bankacılık Genel Müdürü Aykut Karabulut, yöneticisi Ali Süha Paya, Genel Müdür Yardımcısı Kevin Hood, Egebank Yönetim Kurulu üyesi Hüsnü Barbaros Olcay ile banka yöneticileri Gökalp Baştürk, Şaban Ayhan Tatlıgil ve Turan Turanoğlu'nun Kartal Özel Tip Kapalı Cezaevi'ne konulacakları kaydedildi. 
     Ayşenur Esenler Demirel ile Egebank Genel Müdür Yardımcısı Emine Mehtap Ceylan ve banka yöneticisi Sevtap Arslan'ın ise Bakırköy Kadın ve Çocuk Tutukevi'ne konulacakları belirtildi. İstanbul DGM Cumhuriyet Başsavcılığı'nca açılan ''Egebank Davası''nın iddianamesinde, Yahya Murat Demirel'in, üzerine atılı 7 ayrı suçtan toplam bin 891 yıl 6 ay ile 4 bin 727 yıl arasında ağır hapis cezasına çarptırılması talep ediliyor. 
     Demirel'in eşi Ayşenur Esenler Demirel, kardeşi Neslihan Demirel ve Nail Keçili'nin de aralarında bulunduğu diğer 35 sanığın ise işledikleri iddia edilen suçlara göre, 6 aydan başlayarak çeşitli ağır hapis cezalarına çarptırılmaları isteniyor. 
     







</TEXT>
</DOC>
