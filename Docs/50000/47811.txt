<DOC>
<DOCNO> 47811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/siyaset/asiy.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’den hükümete 
</HEADLINE>
<TEXT>
Yanlışı düzeltin 
Cumhurbaşkanı, hükümetin beklediği "Kararı yayımlayın" talimatına gerek olmadığını savundu. Çankaya, madde "eski haline" dönerse onaylayacak 
     SERPİL ÇEVİKCAN Ankara 

     Anayasa değişiklik paketine son anda eklenen milletvekillerinin maaşlarının artırılmasına ilişkin maddeyi halkoylamasına sunmaya karar veren Cumhurbaşkanı Ahmet Necdet Sezer’in hükümetin beklediği "Kararı yayımlayın" talimatına gerek olmadığını savunduğu öğrenildi. 
     Başbakan Bülent Ecevit’e önceki günkü görüşmede, "Ben görevimi yaptım" diyen Sezer’in "Yasa getirin, onaylayayım" teminatı vermediği kaydedildi. Sezer’in "sözünü tuttuğunu" belirterek bir Anayasa değişikliği ile maddenin eski haline dönüştürülmesi durumunda onay vereceği belirtildi. 
     Edinilen bilgilere göre Sezer, Ecevit ile yaptığı görüşmede konunun bir gerginlik malzemesi olmasını engellemek amacıyla detaylı bir değerlendirmeye gitmeyip, "Görevimi yaptım" demekle yetindi. Sezer bu ifadesiyle Meclis ve hükümete hatanın düzeltilmesi için yeterli süreyi tanıdığı mesajını da yinelemiş oldu. Sezer’in, hükümetin öne sürdüğü gibi referandum kararının yayımlanması için Cumhurbaşkanlığı makamının talimat vermesi gerektiği görüşüne katılmadığı öğrenildi. Köşk’ün, 27. maddenin referanduma götürülmesi kararının "yayımlanması talimatını da içerdiği" görüşünü taşıdığı kaydedildi. 
     Çankaya’nın, Ecevit’in maddenin yayımlamasının Başbakanlığa bağlı Mevzuatı Geliştirme ve Yayın Genel Müdürlüğü’nü yetkili kılmasının da bir anlam taşımadığı görüşünde olduğu belirtildi. 
     
     YSK’ye düşer 
     Sezer’in referandum kararını da içeren yazıyı Başbakanlık, Meclis Başkanlığı ve Yüksek Seçim Kurulu’na gönderdiği belirtilirken, Çankaya’ya yakın kaynaklar kararın yayımlanmasının referandumu uygulayacak kurum olan YSK tarafından da yapılabileceği görüşünün hakim olduğunu dile getirdiler. 
     
HÜKÜMET eksik’ diyor      Ecevit’in "Bu iş Meclis’in ve YSK’nin işi" açıklamasının ardından hükümet referandum kararının yayımlanması konusunda Sezer’in "eksik işlem" yaptığı görüşünü savunmayı sürdürdü. Başbakanlık kaynakları, Sezer’in Başbakanlığa gönderdiği yazıda, 27. maddenin dışındaki maddelerin yayımlanması talimatını verdiğini, bu nedenle eksik bir işlem yaptığını kaydettiler. Hükümetin kararın yayımlanması talimatını beklediği belirtildi. 
     



 SİYASET 













</TEXT>
</DOC>
