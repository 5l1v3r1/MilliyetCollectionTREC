<DOC>
<DOCNO> 34947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur04.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İçimiz yanıyor... Ocak ayından beri tam 118 orman yangını çıktı 
</HEADLINE>
<TEXT>

     ''İhmal ve dikkatsizlik'' ormanları yakmaya devam ediyor. Ocak ayından bu yana yaklaşık 1118 orman yangını çıktı. Yangın çıkış nedenleri arasında çoban ateşi, söndürülmeden atılan sigara izmariti ve anız yakma ilk sıralarda yer alıyor. 
     Orman Genel Müdürlüğü Orman Koruma ve Yangınla Mücadele Dairesi Başkanlığı verilerine göre, Ocak ayından 30 Temmuz'a kadar olan dönemde Türkiye'de bin 118 orman yangını yaşandı. Yangınlarda yaklaşık 3 bin 950 hektar alan kül oldu. Geçen yılın aynı döneminde ise bin 39 orman yangını çıkarken, 15 bin 599 hektar alan zarar görmüştü. 
     Yangın çıkış nedenleri arasında ilk sırada ''İhmal ve dikkatsizlik'' geliyor. İhmal ve dikkatsizlik sonucu 7 aylık dönemde 544 yangın çıkarken, yaklaşık bin 927 hektar alan tahrip oldu. Bu yangınların nedenleri arasında ise ilk sırada çoban ateşi, söndürülmeden atılan sigara izmariti ve anız yakma geliyor. İhmal ve dikkatsizlik sonucu çıkan çöplük yangından 278, söndürülmeden atılan sigara izmaritinden 165.5 ve çoban ateşinden kaynaklanan yangınlarda ise 161 hektar orman alanı zarar gördü. 
     7 aylık dönemde kasıt sonucu 82 orman yangını meydana gelirken, yaklaşık 265 hektar alan da kül oldu. 
     Elektrik hatlarının kopması sonucu 33 orman yangını çıkarken, bu yangınlarda toplam 208 hektar alan yandı. Geçen yıl elektrik hatlarının kopması sonucu 71 yangın çıkmış, bu yangınlarda 4 bin 245 hektar alan zarar görmüştü. 
     Çıkış nedeni belirlenmeyen meçhul yangınlarda 850, yıldırım düşmesi gibi doğal nedenlerden kaynaklanan yangınlarda ise 657 hektar alan zarar gördü. 
     Ocak ayından bu yana çıkan orman yangınlarının bölgeler itibariyle en çok orman yangını sırasıyla İzmir, Muğla, İstanbul, Amasya, Balıkesir, Zonguldak'ta meydana geldi. 
     Yanan alan miktarına göre en çok kayıp Bursa, İzmir, Kahramanmaraş ve Balıkesir'de oldu. . 
     Orman yangınlarının en çok yaşandığı ve kaybedilen alan miktarı bakımından büyük kayıpların yaşandığı Antalya ise 7 aylık dönemde alt sıralara düştü. Antalya'da bu dönemde 48 orman yangını çıktı ve bu yangınlarda toplam 24.42 hektar alan yandı. 
     
     






</TEXT>
</DOC>
