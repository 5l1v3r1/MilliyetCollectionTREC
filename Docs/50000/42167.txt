<DOC>
<DOCNO> 42167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/soneko15.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk kredisinin 100 milyon doları bu yıl kullanılacak 
</HEADLINE>
<TEXT>

     Devlet Bakanı Hasan Gemici, Sosyal Riskin Azaltılması projesi kapsamında Dünya Bankası'ndan sağlanan 500 milyon dolarlık kredinin 100 milyon dolarlık bölümünün, bu yıl içinde kullandırılacağını bildirdi. 
     Gemici, Hazine Müsteşarlığı'nda Dünya Bankası kredisinin imza töreninde yaptığı konuşmada, projeyi Sosyal Destekleme ve Dayanışma Fonu'nun yürüteceğini, Sosyal Hizmetler ve Çocuk Esirgeme Kurumu ile Devlet İstatistik Enstitüsü'nün de buna katkı sağlayacağını söyledi. 
     Fonun çok geniş bir yelpaze içinde, ekonomik yoksulluk içindeki vatandaşlara yardım ulaştırdığını kaydeden Gemici, bu çerçevede geçen yıl 6 milyona yakın kişi ve aileye 358 trilyon lira yardım yapıldığını vurguladı. 4 yıllık dönemde ise yaklaşık 16 milyon kişiye, 812 trilyon lira karşılıksız yardım sağlandığını anlatan Bakan Gemici, bu dönemde 1 milyon kişiye gıda, 1 milyonu aşkın kişiye yakacak yardımında bulunulduğunu ifade etti. 
     Devlet Bakanı Gemici, Fonun halen özellikle Doğu ve Güneydoğu'da olmak üzere 64 bin kişiye sıcak yemek sağladığını da belirttiği konuşmasında, 10 milyon kişinin de her türlü sağlık yardımının Fon tarafından karşılandığını söyledi. Fonun 4 yıllık süreçte 212 trilyon liralık da eğitim yardımı yaptığını bildiren Gemici, bu yardımdan 3.6 milyon çocuğun faydalandığını kaydetti. Taşımalı eğitim kapsamında ortalama 550 bin çocuğa da sıcak yemek verildiğini vurgulayan Devlet Bakanı, üniversite öğrencilerine karşılıksız burs uygulamasıyla da sadece 2000-2001 öğretim yılında 221 bin 700 öğrenciye 25 milyon lira burs verildiğini söyledi. Gemici, küçük istihdam projeleri çerçevesinde de 280 bin kişinin üretken hale getirilmesine çalışıldığını bildirdi. 
     Devlet Bakanı Gemici, daha sonra Dünya Bankası'ndan sağlanan 500 milyon dolarlık krediye ilişkin bilgi verdi. Gemici, krediye ilişkin çalışmaların çok hızlı ve başarılı bir şekilde sürdürüldüğünü, kredi daha realize edilmeden Sosyal Yardımlaşma ve Dayanışmayı Teşvik Fonu'nun yardım çalışmalarını başlattığını belirtti. Hızlı yardım kapsamında eğitim yardımının uygulamaya konulduğunu anlatan Gemici, ilkokul ve orta"ğretimdeki 1 milyon 50 bin çocuğun eğitim ihtiyaçlarının karşılanması için şu ana kadar vakıflara 52.5 trilyon gönderildiğini vurguladı. 
     Bu hafta itibarıyle yardımın büyük bölümünün yapıldığını, önümüzdeki hafta da tamamlanacağını söyleyen Gemici, eğitim, gıda, yakacak ve sağlık yardımlarına ilişkin genelgenin de hazırlandığını bildirdi. Bakan Gemici, bu yardımlara ilişkin uygulama kriterlerinin önümüzdeki hafta vakıflara bildirileceğini, kamuoyuna da açıklanacağını kaydetti. 
     Devlet Bakanı, Dünya Bankası'ndan sağlanan 500 milyon dolarlık yardımın 100 milyon doları bu yıl içinde olmak üzere 4 yıllık bir sürede kullandırılacağını ifade etti. 2001'in ikinci 6 ayında Fonun 125 trilyon liralık bölümü Dünya Bankası kredisi olmak üzere 381 trilyon liralık yardımda bulunacağını anlatan Gemici, eğitim yardımlarında çocuğu okula devam şartının arandığını, küçük çocuklara yardımda ise çocuğun yeterli beslenmesi ile aşılarının düzenli yapılması koşulunun bulunduğunu söyledi. Gemici, yardımları insan onurunu incitmeden, sessiz sedasız bir şekilde yapmaya özen gösterdiklerini de sözlerine ekledi. 







</TEXT>
</DOC>
