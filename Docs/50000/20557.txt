<DOC>
<DOCNO> 20557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo16.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Gaziantepspor'a hazırlanıyor 
</HEADLINE>
<TEXT>

     Trabzonspor, hafta sonunda deplasmanda Gaziantepspor ile yapacağı lig maçının hazırlıklarını sürdürdü. 
     Teknik direktör Sadi Tekelioğlu yönetiminde, Mehmet Ali Yılmaz Tesisleri'nde yapılan ve yaklaşık 1.5 saat süren antrenmana, izinli olan Gökdeniz ve Sergen katılmazken, sakatlığı süren Milosevski doktor kontrolünde çalıştı. Sakatlığı süren ve İstanbul'da bulanan Sergen'in, bordo-mavili takımın Gaziantepspor ile yapacağı lig maçında oynamasının zor olduğu, büyük bir olasılıkla da bu futbolcunun maç kadrosunda yer almayacağı bildirildi. Bordo-mavili ekibin antrenmanında futbolcular, yarım alanda çift kale maç yaptılar. Maçta Oktay, attığı gollerle göz doldururken, sakatlığından da kurtulmuş bir görüntü verdi. Tekelioğlu, stoper mevkinde görev yapan Cem ve Kenan ile forvet oyuncuları Zafer ve Oktay'ı özel olarak bir süre çalıştırdı. 
     Kulüp başkanı Özkan Sümer ve futbol şubesi sorumlusu Serdar Bali, bugün Ankara'ya gitti. Sümer ve Bali'nin Ankara'da Bayındırlık ve İskan Bakanı Koray Aydın'ı ziyaret edecekleri, transferde de talip oldukları Ceyhun'un için Siirt Jet-Pa Spor Kulübü Başkanı Takeddin Yarayan ile görüşecekleri bildirildi. 
     Trabzonspor Kulübü Başkan Yardımcısı Ahmet Kul, ligde kalan 3 maçları içinde şampiyonluk yarışı yapan Gaziantepspor ve Galatasaray ile karşılaşacaklarını belirterek, ''Amacımız, son 3 haftayı da 9 puanla kapamak. Trabzonspor'un takım ayrımı olmaz. Fenerbahçe karşısında gösterdiğimiz mücadeleyi, diğer rakiplerimiz karşısında da göstereceğiz. Son 3 maçımızı galibiyetle kapatarak, gelecek sezona moralli bir biçimde girmek istiyoruz'' diye konuştu. Öte yandan Trabzonspor, yarın basına kapalı yapacağı çalışmanın ardından Ankara'ya gidecek. Bordo-mavili takım, başkentte 1 gün kalacak ve daha sonra da Gaziantep'e geçecek. 







</TEXT>
</DOC>
