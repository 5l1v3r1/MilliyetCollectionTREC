<DOC>
<DOCNO> 46826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun14.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da binlerce gösterici ABD'yi protesto etti 
</HEADLINE>
<TEXT>

     Pakistan'ın güneydeki Yakupabad kentinde binlerce kişi, ABD güçlerinin havaalanındaki varlığını protesto için gösteri yaptı. 
     Görgü tanıklarının verdiği bilgiye göre, polis, taş atan göstericileri dağıtmak için göz yaşartıcı bomba kullandı ve havaya ateş açtı. Paramiliter birliklerin ateşinde 1 kişi öldü, 12 kişi yaralandı. 
     Görgü tanıkları, 3 bin kadar göstericinin kent merkezinde bir demiryolu istasyonuna taşlarla saldırdıktan sonra, Amerikan askerlerinin kullandıkları havalimanına doğru yürümeye başladıklarında, paramiliter birliklerin ateş açtığını söylediler. 
     Gösteride yaralananlardan 1'inin polis olduğu belirtildi. 
     Yakupabad'dan bir polis yetkilisi, göstericilere sert davranmaları için hükümetten talimat aldıklarını söyledi. 
     Protestocular, ''Kahrolsun Bush köpeği'', ''Amerikan mezarlığı - Afganistan'', ''İslamın kahramanı - Usame Bin ladin'' diye slogan attı. 
     Bu arada, İslam Ulema Cemiyeti'nin sözcüsü Abdül Gaffar, güvenlik güçlerinin yaklaşık 2 bin göstericiyi gözaltına aldığını iddia etti. 
     Sözcü, Amerikan kuvvetlerine üs verilmesini protesto için yapılacak gösteriye katılmak isteyen yaklaşık 2 bin kişinin, Yakupabad havaalanına giderken tutuklandığını söyledi. 
     






</TEXT>
</DOC>
