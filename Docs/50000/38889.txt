<DOC>
<DOCNO> 38889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/spor/spo01.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DÖRTLÜ FORVET 
</HEADLINE>
<TEXT>

Beşiktaş Teknik Direktörü Christoph Daum, Diyarbakırspor karşısında İlhan, Stavrum, Tümer ve Nihat’ı birarada oynatacak, seyircisi önünde farklı galibiyet kovalayacak 
     BİLAL MEŞE 

     Herşey gol için 
     SÜPER Lig’e kötü bir başlangıç yapan Beşiktaş, Diyarbakırspor maçına dörtlü forvetle çıkacak. Siyah - Beyazlı ekip, konuk takımın savunma ağırlıklı taktiğini ofansif gücü yüksek oyuncularla çökertecek. Teknik Direktör Christoph Daum, rakip defansı kanatların yanısıra, süratli futbolcularıyla aşmayı hedefliyor. 
     
     Hata istemiyorum’ 
     KARŞILAŞMAYA farklı galibiyet için çıkacak olan Siyah - Beyazlı ekipte İlhan ve Stavrum ikilisine Tümer ve Nihat destek verecek. Kontrataklara da büyük önem veren Daum, özellikle rakibin iki etkili ismi Fazlı ile Kona’yı da yakın markaja alacak. Alman hoca, oyuncularıyla yaptığı toplantıda ilk iki maçtaki hataları istemediğini belirtti. 
     
Nouma için süper teklif      FRANSIZ kulübü Monaco, Nouma’yı transfer etmek için bastırıyor. Kırmızı - Beyazlılar, Beşiktaş’a bir faks göndererek, yazıda bulunan 16 futbolcudan üç tanesini seçmelerini, üstüne para da vereceklerini eklediler. Fransız yöneticiler, dört futbolcu istenmesi halinde ise artı para vermeyeceklerini de belirttiler. Yönetici İbrahim Altınsay, "Nouma, İngiltere’de oynamayı kafaya koymuş. Bu yüzden elimiz kolumuz bağlandı" ifadesini kullandı. Beşiktaş dün Diyarbakırspor maçının son çalışmasını İnönü Stadı’nda yaptı. 
     
Beşiktaş - Diyarbakır      SEZONA kötü bir başlangıç yapan Siyah - Beyazlı takım, evinde ağırlayacağı Diyarbakırspor karşısında galibiyet kovalacak. İnönü Stadı’nda saat 19.00’da başlayacak olan karşılaşmayı Ali Aydın yönetecek. Konuk takımda Alp sakatlığı nedeniyle görev alamayacak. 
     
14 yıl sonra      BEŞİKTAŞ ile Diyarbakır 14 yıl aradan sonra karşı karşıya gelecek. İki takım en son 25 Nisan 1987’de Diyarbakır’da karşılaşmış ve Siyah - Beyazlılar maçı 1-0 kazanmıştı. Şimdiye dek 10 kez mücadele eden iki takımdan Beşiktaş’ın 5-3 üstünlüğü bulunuyor. 
     



 SPOR 























</TEXT>
</DOC>
