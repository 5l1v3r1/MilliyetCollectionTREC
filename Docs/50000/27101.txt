<DOC>
<DOCNO> 27101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur24.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli maç skandalı savcılıkta... 
</HEADLINE>
<TEXT>

     Türkiye'nin Azerbaycan ile oynadığı 2002 Dünya Kupası 4. Eleme Grubu maçında yaşanan ''Şeref tribünü krizi'' nedeniyle haklarında soruşturma başlatılan Türkiye Futbol Federasyonu Başkanı Haluk Ulusoy ile bazı yönetim kurulu üyeleri, İstanbul Adalet Sarayı'nda ifade verdi. 
     Spordan Sorumlu Devlet Bakanı Fikret Ünlü'nün, Türkiye'nin Azerbaycan ile oynadığı maç sırasında yaşanan kriz nedeniyle İstanbul Cumhuriyet Başsavcılığı'na suç duyurusunda bulunması üzerine, Cumhuriyet Savcısı Selahattin Üstündağ, TCK'nın 159. maddesi uyarınca,''Türklüğü, Cumhuriyeti, TBMM'yi, hükümetin ve bakanlıkların manevi şahsiyetini alenen tahkir ve tezyif etmek'' iddiasıyla soruşturma başlattı. 
     Soruşturma kapsamında, Türkiye Futbol Federasyonu Başkanı Haluk Ulusoy ile bazı yönetim kurulu üyeleri, bugün İstanbul Adalet Sarayı'na geldi. Ulusoy ve yöneticiler, soruşturmayı yürüten Cumhuriyet Savcısı Üstündağ'a, yaklaşık 20 dakika süreyle ifade verdiler. 
     Ulusoy, adliyeden ayrılırken gazetecilerin soruları üzerine, ''Hakkımda, TCK'nın 159. maddesi uyarınca dava açılmış. Böyle olmasını istemezdim. Federasyon özerkleştirildiğinden beri mahkemelerden kurtulamaz olduk'' dedi. 
     İnönü Stadı'nda, 2 Haziran Cumartesi akşamı oynanan maç sırasında, Futbol Federasyonu Başkanı Ulusoy ile yönetim kurulu üyeleri, misafir Azerbaycan federasyonu üyeleri ve UEFA görevlileri kapalı tribünde oturmuş, bando da bu tribüne dönerek merasim yapmıştı. 
     Spordan Sorumlu Devlet Bakanı Fikret Ünlü ile diğer misafirler ise şeref tribününde oturmuştu. 
     
     






</TEXT>
</DOC>
