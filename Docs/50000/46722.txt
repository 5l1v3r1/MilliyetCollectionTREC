<DOC>
<DOCNO> 46722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur20.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Sınırsız ve süresiz asker gönderme yetkisine karşıyız" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Hükümete sınırsız ve süresiz asker gönderme yetkisine karşıyız'' dedi. 
     Erdoğan, Sivas'ta İl Başkanlığı binasının açılış töreninde yaptığı konuşmada, terörün her türlüsüne karşı olduklarını belirtti. 
     ''İster İslami olsun ister Hıristiyan terörizmi olsun hepsine karşıyız'' diyen Erdoğan, terörün dininin olamayacağını belirtti. 
     Erdoğan, Afganistan'da yaşayan sivil halkın öldürülmesinden endişe duyduğunu belirterek şunları söyledi 
     ''Hükümete sınırsız ve süresiz asker gönderme yetkisine karşıyız. 
     AK Parti olarak bu konudaki tavrımız gayet açıktır. Grup toplantılarımızda da bu tavrımızı net bir şekilde ortaya koyduğumuza inanıyorum. Türkiye'nin Körfez Savaşı'nda uğradığı ekonomik kaybı unutmadık. Korkarım bu kez de aynısı olacak. Türkiye, adımını bu kez çok iyi atmalıdır. Faiz borçlarını hala yardımlarla ödeyen bir ülke durumundayken, atacağımız adımlara dikkat etmeliyiz.'' 
     






</TEXT>
</DOC>
