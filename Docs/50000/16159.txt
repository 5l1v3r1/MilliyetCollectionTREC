<DOC>
<DOCNO> 16159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/ekonomi/eko05.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayici kaçmak istiyor 
</HEADLINE>
<TEXT>

Kriz yüzünden işadamlarının yüzde 59’u uykusuzluk çekiyor. Yüzde 59’u da her şeyi bırakıp gitme isteği duyuyor 
     ANKARA Milliyet 

     Ankara Sanayi Odası’nın ASO ’Ekonomik ve Politik Krizin Sanayicilerin Ruh ve Beden Sağlığı Üzerindeki Etkileri’’ konulu anketinde işadamlarının ciddi psikolojik ve sosyal sorunlar yaşadığını ortaya koydu. 
     ASO’nun anketine yanıt veren 470 işadamının yüzde 84.2’si gelecek kaygısı yaşarken, yüzde 87.9’u da ülkeninin geleceğinden endişe ediyor. Sanayicilerin psikolojik sağlıklarını belirlemek amacıyla yöneltilen sorulara verilen yanıtlarda yüzde 59’unun uykusuzluk çektiği belirlenirken, herşeyi bırakıp kaçmak isteyenlerin oranı da yine yüzde 59 olarak saptandı. Ankete katılan işadamlarının yüzde 57.1’i kendilerine duydukları güvenin azaldığını belirtti. 
     
İşadamları eve kapandı      ASO üyelerinin yüzde 65.3’ü kriz dönemi ile birlikte sağlık sorunlarında artış yaşadıklarını kaydetti. Ne tür sağlık sorunları yaşadıklarının belirlenmesi amacıyla yöneltilen sorulara işadamlarının yüzde 26’sı stresli ve gergin oldukları, yüzde 24’ü şiddetli ve sürekli başağrısı çektiği, yüzde 23’ünün kendini yorgun hissettiğini, yüzde 17’si mide rahatsızlığı çektiğini, yüzde 11’i de psikolojik rahatsızlıklar yaşadıkları yanıtını verdi. 
     ASO üyelerinin yüzde 98’i kriz nedeniyle kendini aldatılmış hissediyor. Stresten kurtulmak için işadamlarının yüzde 51’i televizyon izliyor. Yüzde 37’si sigara ve alkol tüketimini artırdı. İş yaptığı çevrelerle tartışma ve çekişmelerde artış olduğunu belirten sanayicilerin oranı yüzde 86.1 olurken, işyerlerinde çalışanlarla aralarında yaşanan sorunlarda artış olduğunu belirten sanayicilerin oranı yüzde 67.9. İşadamlarının iş yaşamı dışındaki sosyal faaliyetlere ayırdıkları zamanda yüzde 83.8 azaldı. 
     
Çağlayan Kimyamız bozuldu      İşadamlarının yüzde 75’inin çabuk sinirlendiği ve daha hoşgörüsüz olduğu, yüzde 57’sinin dikkatini toparlamakta güçlük çektiği, yüzde 69’unun insanlara duyduğu güvenin giderek azaldığı, yüzde 30’unun ruhsal durmunda ani değişikler olduğu belirlenen ankette, yüzde 21’inin giderek içine kapandığı ifade edildi. ASO Başkanı Zafer Çağlayan anket sonuçlarını değerlendirirken, yaşanan ekonomik kriz nedeniyle sanayicilerin moral çöküntüsü’ içersinde olduğunu ve vücut kimyalarının’ bozulduğunu belirtti. Çağlayan, "Bu anket gösteriyor ki Türkiye’de çoğu sektör kaybederken, tekel ve sağlık sektörleri kazanıyor. Sanayicinin alkol ve sigara tüketimi ve sağlık sorunları arttı" dedi. 
     


 EKONOMİ 
















</TEXT>
</DOC>
