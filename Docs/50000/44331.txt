<DOC>
<DOCNO> 44331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/spor/ygokberk.html </URL>
<DATE> 2001/09/30/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Bütün Fenerbahçe Kenneth’lendi 
</HEADLINE>
<TEXT>

     Aziz Yıldırım günlerdir kenetlenelim diyor. Kritik günler ya. Denizli dinliyor başkanı. Andersson’la başlıyor. İşte Kenneth’leniyor. Bu yetmiyor ama. Maç başlamadan futbolcular birbirlerine sarılıp bir kere daha kenetleniyorlar. Başkan ve seyirci için. Gerçi bu şovlara gerek yok belki de. Haftalardır hep beraber birlik, beraberlik içinde öyle kötü oynuyorlar ki, zaten bu bile kenetlenmiş olduklarını gösteriyor. Ama keşke aralarına Mustafa Denizli’yi de alsalardı. Böylece Kenneth’lenen takım, bir de hocanın etrafında kenetlenmiş olurdu. Son günlerin yanlız adamı Denizli’nin de bunlara ihtiyacı vardı. Hem Kenneth’e, hem de kenetlenmeye. Bir şey belli oldu dün. Apo ve Ogün bu takımın Romus - Romülüs’ü gibi. Hani derede, sepet içinde bulunan ikizler. Daha sonra da Roma İmparatorluğu’nu kurmuşlar. Filan falan. Denizli’nin, Ogün ve Apo’yu sepette bulmadığı belli. Trabzon’dan geldiler. Aralarında kesin bir trajik hikaye var, hiçbirimizin bilmediği. Vazgeçemiyor onlardan. Belki de Fener İmparatorluğu’nu onların üstüne inşa edecek. Hele Ogün bir enteresan. İsterseniz acaba Ogün takımın hangi mevkiinde bugün diye şiirle anlatabiliriz. İsterseniz de kahveye dalıp okeye benzetebiliriz. Rüştü sakatlansa herkes Oğuz oynar diyor. Ama bence kaleye Denizli, Ogün’ü koyar. 
     En ilerideki Andersson’la en gerideki Mert Meriç arasında upuzun, kocaman, hani Devlet’ten, pardon Denizli’den tahsis bekleyen arazimsi bir alan var. Birbirlerine yaklaşmıyorlar. O alan küçülmeden de Fener’in futbolu büyümüyor. Üstelik Mirkoviç ve Mustafa Doğan’ın topla araları iyi değil, giremiyorlar. Oyuna da girmeyi sevmiyorlar. Zaten beceremiyorlar. Ne yapsınlar, sıkılıp sağdan soldan geçen adamlara giriyorlar. Defans ve forvet birbirinden o kadar uzakta oynuyor ki. Belki de maç öncesi bu yüzden sık sık toplanıp birbirlerine sarılıyorlar. Birbirlerini unutmamak için... 
     Tabii zor maçtı. Üstelik bize o ipteki iki cambazı hatırlattı. Evet, iki cambaz, aynı ipte oynamaz. Saracoğlu’ndan da iki Denizli’den biri çıkmaz diyordum. Mustafa Denizli çıktı. Ama nasıl çıktı Revivo’nun iki çay kaşığı muz ortası, bir tutam bacak arası çalımı, bir avuç bilakabiliyet Lazetiç koşusu. İki ölçü Andersson presi ve çabası. O dünkü Fener’di işte. Ama o bile yetti ikisine de. Hem Denizli’ye, hem Mustafa Denizli’ye... 
     



 SPOR 


























</TEXT>
</DOC>
