<DOC>
<DOCNO> 6664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/spor/yfbkob.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar gibi Fener 
</HEADLINE>
<TEXT>

Gençlerbirliği engelini ikinci 45 dakikadaki futboluyla aştı 
     Yusuf Kobal 

     Hafta içinde ikisi de finale kalmıştı. Zevkli, heyecanlı, çekişmeli ve sert geçen maçlardan çıkıp, moralli ve gösterişli bir şekilde Fenerbahçe Şükrü Saraçoğlu Stadı’na düştüler. Bu iki Türkiye Kupası finalistinin o maçtan kalma iki "panter" kalecisi kalelerde, Fenerbahçe ve Gençlerbirliği’nin izlenme oranları artan oyuncuları da puan peşindeydi. Otuzbeşbin seyircinin intikam isteği Fenerbahçe’yi soğuk İstanbul gecesinde adeta ateşten bir top yapmıştı. 11. Kadıköy galibiyetine niyetlenen Fenerbahçe, baskı ve heyecanla Gençlerbirliği’nin üstüne gittikçe gitti. 
     Galatasaray’ı, Kupa’da safdışı eden Fenerbahçe’nin iki gol atağı Revivo ve Johnson’ın küçük bir gösterisiyle maç sahne aldı. Ateşi düşen Fenerbahçe, sakinleşince bu kez maçın hakemi Bülent Uzun adeta bir üvertür gibi ortaya çıktı. Çileden çıkaran düdükler, gerilimi, itiş kakışı yaratırken, otorite tam anlamıyla ayaklar altına serildi. Futbolcular bu kötü yönetimden sinirlerini kavgayla almayı denedi. Hakeme küfürlerin bini bir paraya düştü, bu ortamdan Fenerbahçe takımını sapsarı kesilmiş ve Mirkovic’i kaybetmiş olarak çıktı. 
     
Konuk ekip sindi      Fenerbahçe ikinci yarıya yüksek isabetli pas oranı ve yine Revivo’nun güzel bir golüyle başlayıp stadyumu dolduran bunca taraftarın gönlünü alarak başladı. Gençlerbirliği takımı, 2 - 0’dan sonra adeta sindi. Bütün kontrol Fenerbahçe’ye geçti. Başkent ekibi savunmadan çıkmayıp yüzer gezer ataklar aramaya başladı. Kırmızı - Siyahlılar’ın siyahi oyuncuları gecenin karanlığına karışınca başkent ekibinin gardı da tam anlamıyla düştü. Artık Fenerbahçe bir direğe, bir fileye oynamaya başladı. Revivo sanki içinde "uhte" kalmışçasına maçın sonlarına doğru kısa bir gösteri daha yapıp, kaçırdığı gollerle bile stadyumu dolduranların alkışlarını almayı başardı. Sahadan Kupa finalisti Gençlerbirliği cakasını, diğer finalist Fenerbahçe’ye tamamen iade ederek ayrıldı. 
     Dakikalar 
     11. dakikada Rapajic’e yapılan faulde Fenerbahçe frikik kazandı. Sağ taraftan Revivo bu frikiği kullandı. Arka direkte bekleyen Johnson yükselip kafayı vurdu ve Patrick’in kapattığı köşeden topu ağlara gönderdi 1 - 0 
     23. dakikada Serkan’ın ara pasıyla ceza sahasına giren Babangida’nın vuruşunda Rüştü’yü geçen topu Mustafa Doğan çıkardı. 
     50. dakikada Ogün’ün pasında Rapajic topu beklemeden ceza sahasında bekleyen Revivo’ya ortaladı. Revivo bekletmeden düzgün vuruşla Patrick’i avladı 2 - 0 
     73. dakikada Abdullah’ın uzattığı topla savunmanın arkasında topla buluşan Serhat mükemmel vurdu, top üst direkten geri döndü. 
     74. dakikada Rapajic’in kullandığı frikik atışında top Gençlerbirliği kalesinin üst direğinden geri geldi. Ancak bu kez Ogün topu kafayla tamamladı 3 - 0 
     85. dakikada Rapajic bu kez soldan ortaladı. Ceza sahası içinde bekleyen Revivo vole ile topu ağlara göndermek istedi. Ancak top az farkla auta gitti. 
     


 SPOR 


































</TEXT>
</DOC>
