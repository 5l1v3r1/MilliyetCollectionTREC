<DOC>
<DOCNO> 5935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko09.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'ta olağanüstü Genel Kurul 
</HEADLINE>
<TEXT>

     Koç Holding, Tofaş ve Ford Otosan ürünlerini pazarlayan 17 satış şirketi ile devralmak suretiyle birleşmek için izin almak üzere Olağanüstü Genel Kurul'a gidiyor. 
     Koç Holding'den Borsa'ya gönderilen açıklamaya göre, 12 Şubat Pazartesi günü şirketin Nakkaştepe'deki merkezinde yapılacak Olağanüstü Genel Kurul'da, 17 şirketin Koç Holding tarafından devir alınmak suretiyle birleşilmesi hususu ele alınacak. 
     Toplantıda, birleşmenin Türk Ticaret Kanunu'nun 451. maddesi ve diğer hükümleri ile Kurumlar Vergisi Kanunu'nun 37, 38, 39'uncu maddelerine uygun olarak gerçekleştirilmesi için, daha sonra Genel Kurul'un onayına sunulmak üzere, sözkonusu şirketlerle birleşme sözleşmesini akdetmek ve konuya ilişkin gerekli işlemleri yapmak ve izinleri almak üzere Yönetim Kurulu'na yetki verilmesi istenecek. 
     Koç Holding'in açıklamasına göre, birleşmeye konu Tofaş ve Ford Otosan pazarlama şirketleri şunlar 
     ''Bursa Oto A.Ş., Ege Oto A.Ş., Egemak Ege Makina ve Ticaret A.Ş.,Günoto Güney Otomobil Ticaret A.Ş., İstanbul Oto A.Ş., Kuzey Motorları Ticaret ve Sanayi A.Ş., Marmara Oto A.Ş., Ormak Orta Anadolu Makina ve Ticaret A.Ş., Otoan Otomobil Ticaret A.ş., Otokoç A.Ş., Otomotör Ticaret A.Ş., Ottar Oto ve Tarım Araçları Ticaret A.Ş., Samoto Otomobil Ticaret A.Ş., Standart Motor Ticaret ve Sanayi A.Ş., Suroto A.Ş., Tormak Toros Makina ve Ticaret A.Ş, Toroto A.Ş.'' Koç Holding Yönetim Kurulu Başkan Vekili ve CEO'su Temel Atay, 2 Şubat'ta yaptığı açıklamada, Tofaş ve Ford Otosan'ın ürünlerini pazarlayan satış şirketlerinin birer şirket çatısı altında toplanması kararı alındığını, kurulacak iki şirketin, halen 17 ayrı şirket tarafından yürütülen satış ve servis hizmetini üstleneceğini açıklamıştı. 




</TEXT>
</DOC>
