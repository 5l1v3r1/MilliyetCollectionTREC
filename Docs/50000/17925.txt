<DOC>
<DOCNO> 17925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/siyaset/siy07.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Dinçer vefat etti 
</HEADLINE>
<TEXT>

İsmet İnönü hükümetinde başbakan yardımcılığı, Ürgüplü koalisyonunda savunma bakanlığı ve Demirel hükümetlerinde adalet ve devlet bakanlığı yapan Dinçer bugün toprağa veriliyor 
     İSTANBUL Milliyet 

     Eski bakanlardan Hasan Dinçer 91 , dün sabaha karşı hayata veda etti. Hasan Dinçer’in cenazesi, bugün saat 10.00’da TBMM’de düzenlenecek törenin ardından Afyon’a götürülecek. Dinçer, İmaret Camii’nde ikindi vakti kılınacak cenaze namazının ardından toprağa verilecek. 
     1910 yılında Sandıklı’da doğan Dinçer, ortaokulu Afyon’da, liseyi ise Konya’da tamamladı. İstanbul Üniversitesi Hukuk Fakültesi’nden 1933’de mezun olan Dinçer, Hayrabolu’da Savcılık, Afyon ve Balıkesir’de Savcı Yardımcılığı, Bolvadin’de ise Ceza Hakimliği yaptı. 1946’da Afyon Milletvekili seçilen Dinçer, 1946 - 1950 ve 1961 - 1973 yılları arasında üç devre Afyon, bir devre de Konya Milletvekili olarak parlamentoda bulundu. İsmet İnönü’nün kurduğu üçlü koalisyon hükümetinde koalisyon ortağı olarak başbakan yardımcılığı, Suat Hayri Ürgüplü’nün kurduğu dörtlü koalisyonda da Milli Savunma Bakanlığı yaptı. 
     Süleyman Demirel’in Adalet Partisi hükümetlerinde, Adalet 1965 - 69 ve Devlet Bakanı 1971 - 72 olarak bulundu. 
     Üç çocuk babası olan Dinçer, Demirel’in yurtdışına çıkışlarında ise Başbakanlığa vekalet etti. 



 SİYASET 


















</TEXT>
</DOC>
