<DOC>
<DOCNO> 30441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/yasam/yas05.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Terbiye’ katliamı 
</HEADLINE>
<TEXT>

Amerika'da 14 yaşındaki bir çocuk, 'terbiye edilmesi' amacıyla gönderildiği kampta çamur yedirilince çırpına çırpına can verdi 
     DIŞ HABERLER SERVİSİ 

     Amerika'nın Arizona eyaletinde, sorunlu çocukların 'terbiye edilmesi' için faaliyet gösteren bir kampta, 14 yaşında bir çocuğun çamur yedirilerek ölüme itildiği öne sürüldü... 
     Kurban, daha önce, marketlerde hırsızlık yaptığı için tutuklanıp şartlı salıverilen, ardından annesinin otomobilinin tekerleklerini bıçakla delik deşik eden Anthony Haynes’ti. Küçük Anthony, 'biraz disiplin kazanması için', ailesi tarafından Buckeye'deki 'Bufalo Askerlerini Canlandırma Birliği'ne bağlı kampa gönderildi. 
     
     Siyah üniformalı eğitim’ 
     Bu kampın özelliği, siyah üniformalı çocukların kavurucu sıcakta 'yanaşık düzen' eğitime zorlanması, tekmelenmesi ve gün boyu bir elma, bir havuç ve bir kap fasulye ile yarı aç bırakılarak eğitilmesiydi’. 
     Ancak bu terbiye’, Anthony’nin ölümüne neden oldu. İddiaya göre 14 yaşındaki çocuk, eğitimin bir parçası olarak herkes gibi çamur yemeye zorlandı. Ve sonunda, dayanamayarak can verdi. 
     
     Olduğu yere yığılıp kaldı 
     Çocuğun annesi Melanie Hudson, kamp müdürünün kendisine, "Haynes'in gün boyunca çamur yediğini, kendisine su verilmesini reddetip öylece yere yığıldığını" söylediğini belirtti. Baba Gettis Haynes ise, "Keşke hapse girseydi, en azından hayatta olurdu" dedi. 
     Kampta bulunan 50 çocuk, iddialar üzerine ailelerine teslim edildi. 
     



 YAŞAM 

















</TEXT>
</DOC>
