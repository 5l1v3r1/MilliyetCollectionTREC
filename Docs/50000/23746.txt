<DOC>
<DOCNO> 23746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur22.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
1.5 yaşındaki çocuk 2 aylık bebeği üstüne oturarak öldürdü 
</HEADLINE>
<TEXT>

     İzmir'in Karşıyaka ilçesindeki Çocuk Yuvası'nda, 1,5 yaşındaki çocuk, 2 aylık bir bebeğin üzerine oturunca,ölümüne yol açtı. 
     Karşıyaka İlçe Emniyet Müdürlüğü'ne bağlı ekipler, bir bebeğin öldüğü yönünde yetkililerden gelen ihbar üzerine yuvaya gitti. 
     Yuva yetkilileri, polise verdikleri ifadede, 1,5 yaşındaki S.M.'nin, 2 aylık Saynur Silahtaroğlu'nu sevmek için yattığı yere çıkıp üzerine oturunca, bebeğin nefessiz kalarak öldüğünü söylediler. 
     Karşıyaka Çocuk Yuvası Müdürü ve Sosyal Hizmetler Uzmanı Bahri Öcal, olayın, 0-2 yaş grubu çocukların kaldığı bölümde meydana geldiğini belirterek şunları anlattı 
     ''Saynur Silahtaroğlu, Mart ayı başında Muğla'da terk edilmiş olarak bulundu. S.M de geçtiğimiz yıl 'koruma kararıyla' yuvamızda bakıma alındı. Yemek saati olduğundan, çocukların karınlarını doyurma işiyle uğraşan bakıcılar, S.M.'yi bebeğin üzerinde görünce hemen müdahale etmişler. Bebek nefessiz kaldığı için, suni solunum ve diğer yöntemler denenmiş, fakat karşılık alınamamış. Olaydan büyük üzüntü duyuyoruz. Yuvamızın 150 kişilik kapasitesine rağmen, 170 çocuk barındırıyoruz. Personel azlığı nedeniyle de tüm çocuklara yetişemiyoruz. Olayda, görevli personelin bir ihmalinin olup olmadığı yönünde idari soruşturma da başlattık.'' 







</TEXT>
</DOC>
