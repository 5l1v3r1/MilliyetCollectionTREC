<DOC>
<DOCNO> 41259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/yazar/sazak.html </URL>
<DATE> 2001/09/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Basketin ödülü, 500 kadro 
</HEADLINE>
<TEXT>

     12 dev adamın başarısı Sidney 2000 olimpiyatları ardından Devlet Bakanı Fikret Ünlü tarafından geliştirilen "spor akademileri kanalıyla sporcu yetiştirme" projesini de ateşliyor. 
     İspanya galibiyeti üzerine... 
     Bakan Ünlü, Milli Eğitim Bakanı'yla birlikte Başbakan Ecevit'i ziyaret ederek Akademi kökenli 1000 uzman kadro beklentisini açıyor. Proje bir yıla yakın askıdaydı. Hırvatistan zaferi "beyaz gölge" efsanesine dönüş oldu. 12 dev adamın başarısından etkilenenlerin başında Ecevit geliyor Başbakan ödül olarak 500 uzman kadro kararnamesini imzalıyor. 
     Almanya maçı öncesinde konuştuğumuz Fikret Ünlü basketteki başarının öteki spor branşlarına katkısı açısından da sevinçliydi 
     "Akademi mezunu 500 spor hocasını, üniversitelerle işbirliği halinde bölgelerde görevlendireceğiz. Basket, voleybol, yüzme, atletizm, tenis... Hocalar, illerin özelliklerine göre okullara dağılacaklar, böylece sporcu kaynağına inmiş olacağız. Alt yapıdan yetişen çocukların başarısını görüyorsunuz. Akdeniz oyunlarında halterde, güreşte büyük başarılar elde ettik. Süreyya, dünya atletizm şampiyonasında çok başarılı oldu. 2004 Atina olimpiyatlarına kadar sporun her dalında insan kaynağımızı geliştireceğimize inanıyorum." 
     Fikret Ünlü spordan geldiği için "moral motivasyon"un ve sporcuya sağlanan alt yapı ve ödül desteğinin ne anlama geldiğini biliyor. Sponsorluk yasasının çıkması için aylarca uğraş verdi. Spora destek sağlayan şirketlere vergi indirimi sağlandı. Ünlü, kolej ve üniversitelerde sporcu burslarının geliştirilmesi yönünde de çaba harcıyor. 
     12 dev adamın başarısında asıl imza kuşkusuz oyuncularla birlikte Aydın Örs ve Basketbol Federasyonu Başkanı Turgay Demirel'e ait. 
     Turgay Demirel'in kurduğu vakıf az daha başına iş açarken Fikret Ünlü federasyon başkanına açık destek verdi. Demirel şimdi "potada ödül havuzu" kurulmasını istiyor. Garanti'nin 1 milyon dolarlık sponsorluğunun da altı çizilmeli. En önemlisi de, Athena'nın müziğiyle coşan milyonların sinerjisi. 
     Avrupa'da ilk dörde giren 12 dev adam,Dünya Şampiyonasına katılacak. Onların başarısı daha çok konuşulacak. Kendini baskete adamış spor yazarları Abdi İpekçi'den dalga dalga Türkiye'ye yayılan heyecanın teknik gerekçelerini irdeleyecekler. 
     Siyasette, ülke yönetiminde bulamadığımız "moral gücü"nü bize sporcular yaşatıyor. Galatasaray'ın UEFA başarısı, Fatih Terim'in İtalyan futbolüne model olması ve Efes Pilsen ekolünün yaratıcısı Aydın Örs'le 12 dev adamın Avrupa'da zirveye koşması. 
     Keşke bu "takım ruhu"na her alanda sahip olabilsek. 
     5 Kasım'da PDR konferansın düzenlediği "dünya çapında takım yaratmanın ne ve nasıl'ı" konulu uluslararası toplantıda Fatih Hoca'nın "takımdaşlık" felsefesi tartışılacak. Kriz reçetesi arayanlara duyurulur 
     
     







Cim bom bommm... 


Anayasa değişikliği 


Konya’da krizin ve susuzluğun darbesi 


Yarın 


Üniversite değiştiriyor 


Basketin ödülü, 500 kadro 


Ericsson’da büyüme out, k rlılık in 


Arkadaşını gönderme 


Veraset ilamında görülmez 


Kıbrıs işi Vatikan'da halledilir 


İş ilanları azaldı iş arayanlar çoğaldı 


Uyanışın şehri olacak... 


</TEXT>
</DOC>
