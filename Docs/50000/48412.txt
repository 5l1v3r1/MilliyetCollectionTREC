<DOC>
<DOCNO> 48412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/soneko25.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenspan'den ABD mali sistemine övgü... 
</HEADLINE>
<TEXT>

     - ABD Merkez Bankası Başkanı Alan Greenspan, 11 Eylül'deki terörist saldırıların ABD mali sisteminin esneklik ve dayanıklılığını gösterdiğini öne sürdü. 
     Greenspan, Amerikan Bankerler Birliği ABA toplantısı için hazırladığı ve İnternet'te yayımlanan konuşmasında, ''ABD'nin, yaratıcı, esnek ve yenilikçi bir mali sistemi nedeniyle talihli olduğunu'' söyledi. 
     ABA'nın 29 Eylül'de planlanan yıllık toplantısı saldırılar nedeniyle havayolu ulaşımının aksaması üzerine iptal edilmiş, bunun yerine davetlilerin konuşmalarını İnternet üzerinden sunmalarına karar verilmişti. 
     Greenspan, bu uygulamanın bile tek başına, ABD'nin mali sisteminin dayanıklılığının, teknolojik gücünün ve esnekliğinin bir göstergesi olduğunu, her türlü beklenmedik gelişmeye karşı bir çözüm yolu bulabilme yeteneğini kanıtladığını ifade etti. 
     Greenspan, banka sisteminin ve Merkez Bankası çalışanlarının saldırının ardından gösterdiği perfonrmansı överek, bankaların saldırının hemen ardından uğradıkları onca personel ve kaynak kaybına rağmen, derhal faaliyete geçerek bir mali çöküşe mahal vermediğini vurguladı. 
     New York'un mali kalbine yönelen darbenin iletişim kanallarını tahrip ederek banklara arasındaki milyarlarca dolarlık işlemlerin yapılmasını tehlikeye soktuğunu hatırlatan Greenspan, Merkez Bankası'nın sağladığı rekor miktarda nakit girişiyle bu tehlikenin aşıldığını bildirdi. 
     Bankaların ve mali kurumların da yükümlülüklerini yerine getirmekte başarılı olduğunu söyleyen ABD Merkez Bankası Başkanı, mali sistemin bir bütün olarak başarılı bir sınav verdiğini söyledi. 
     






</TEXT>
</DOC>
