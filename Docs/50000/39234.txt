<DOC>
<DOCNO> 39234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/soneko22.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "Kampanyamızın ikinci aşaması doları düşürmek olacak" 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''TL'ye İtibar Hareketinin'' ikinci aşamasında ''Doları Düşürme'', üçüncü aşamasında ise ''Yerli Malı Kullanma Kampanyalarının'' bulunduğu bildirdi. 
     Başbakan Bülent Ecevit ATO Başkanı ve Yönetim Kurulu üyelerini Eski Başbakanlık binasında kabul ederek bir süre görüştü. Görüşme sonrasında Gazetecilere bir açıklama yapan ATO Başkanı Sinan Aygün, bir süre önce ATO'nun başlattığı ''TL'ye İtibar Hareketi'nin ''Türkiye sathına yayıldığını belirterek, Başbakan Bülent Ecevit'in de bu hareketi desteklediğini ve açtıkları kampanya için ilk imzayı verdiğini söyledi. Aygün Başbakan Ecevit'in imzaladığı belgeyi de basına gösterdi. 
     Kampanyanın ikinci ve üçüncü aşamaları ile ilgili de Başbakan Ecevit'e bilgi sunduklarını anlatan Aygün, Başbakan Ecevit'in bundan sonraki aşamanın dolardaki artışın durdurulması olduğunu söylediğini belirterek, yaptıkları kampanyanın ikinci aşamasının dolardaki artışın durdurulması, üçüncü aşamasının da yerli malı kullanımını özendirmeye ilişkin olduğunu bildirdi. 
     TL'ye değer kazandırma hareketi kapsamında 8 slogan bulduklarını bu sloganları da Başbakan'a sunduklarını belirten Aygün, söz konusu loganların ''Ulusal Para Ulusal Onurdur'', Türk Lirasına İtibar'', ''Ulusal Parana Sahip Çık'', ''Ulusal Paramız Bağımsızlığımızın Simgesidir'', ''Cepte Taşınan Her Döviz O Aile'den Bir Kişiyi İşsiz Bırakır'', ''Yastık Altında Tutulan Döviz Kapanan bir Fabrika Demektir'', ''İtibarlı bir TL İş Güvenliği, İş Güvencesidir'', ''Ne Mutlu TL'yi Kullanana'' sloganlarından oluştuğunu bildirdi. 
     Başbakan Ecevit'in bütün sloganları beğendiğini ve bunlara ekleyecek bir şeyi bulunmadığını bildirdiğini belirten Aygün, bu sloganların yazılı olduğu pankartları Ankara'nın her yerine asmak için Başbakan'dan izin istediklerini, Başbakan Ecevit'in de kendilerine bu izni verdiğini ve konu ile ilgili Ankara Valisi'ne talimat vereceğini söylediğini kaydetti. 







</TEXT>
</DOC>
