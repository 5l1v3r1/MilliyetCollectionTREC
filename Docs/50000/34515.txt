<DOC>
<DOCNO> 34515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/spor/yfburu.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorunlar çok 
</HEADLINE>
<TEXT>

     Ömer Üründül 

     Fenerbahçe 10 gün sonraki çok önemli Glasgow sınavı için dün gece Kadıköy'de Real Sociedad ile prova yaptı. İlk yarıda kontrollü anlayış temel prensipti. Hazırlık paslarına ağırlık verildi. Ancak hiç üretkenlik sağlanamadı. Bu takım tertibi ile de sağlanması olanaksızdı. İleride Andersson fizik açıdan çok yetersiz. Orta sahanın ortasında da Mirkoviç ile Yusuf oynayınca ofansif aksiyonlar çıkmaza girdi. Rakipten ileride ve orta alanda top çalınamayınca hep yerleşmiş savunma düzenine karşı hücum edildi. Bunların yanında iki-üç tane de ciddi kale önü tehlikesi yaşandı. 
     İkinci yarıda her iki takım da çok fazla oyuncu değiştirdi. Fenerbahçe ilk yarıya oranla daha hareketliydi. Pozisyonlar da buldu. Andersson'un yerine giren Serhat hem preste top çaldı, hem de çapraz koşular yaptı. Orta sahaya geçen Lazetiç de çabukluğu, dinamizmi ve ileriye doğru rakipten adam eksiltmesiyle takımı ateşledi. Ümit Özat baştan sona hem defansif açıdan, hem de hücuma verdiği katkı ile tam not aldı. Sonuçta maç beraberlikle neticelendi. 
     Mustafa Denizli ilk yarıda Johnson'a üçlü defans blokunda görev verdi. Belki Glasgow maçı için böyle düşünüyor. Ama bizce yanlış. Johnson'a orta sahada ihtiyaç var. Ayrıca savunma özellikleri de eldeki defans oyuncularından daha iyi değil. Glasgow maçına kısa bir süre kaldı. Takımın temposu yetersiz. Belli ki o iki maçta hücum gücü çok sınırlı kalacak. Bu yüzden takım savunması büyük önem taşıyor. 
     



 SPOR 
























</TEXT>
</DOC>
