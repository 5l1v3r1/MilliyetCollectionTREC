<DOC>
<DOCNO> 40899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/spor/spo03.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜMİT GÖKDENİZ'DE 
</HEADLINE>
<TEXT>

Galatasaray yönetimi, Ümit Davalı’yı Milan’a kaptırınca, Teknik Direktör Lucescu, Trabzonspor’un genç oyuncusunun alınmasını istedi. Karadeniz ekibi bu transfer için 1.5 milyon dolar ve iki futbolcu istedi 
     HALİL ÖZER 

     Pazarlığa başladılar 
     Galatasaray Milan ile anlaşan Ümit Davala’nın yerine Trabzonspor’un orta saha oyuncusu Gökdeniz’e gözünü dikti. Teknik Direktör Lucescu sağ kanattaki boşluğu sadece Gökdeniz’in doldurabileceğini söyleyince, Sarı - Kırmızılı yöneticiler, Trabzonspor ile pazarlığa başladı. Bordo - Mavili ekibin bu transfer için 1,5 milyon dolar ve iki futbolcu istediği belirtildi. 
     
     Trabzon’da huzursuz 
     Galatasaray yönetimi futbolcu takasına sıcak bakarken, paradan indirim istedi. Gökdeniz’in de Trabzonspor’da huzursuz olması ve ayrılmak istemesinin de Karadeniz ekibini pazarlık masasına oturtan en büyük etken olduğu öğrenildi. Galatasaray bu görüşmelerden sonuç çıkartamazsa, Bursasporlu Ender için harekete geçecek. 
     
     Fleurquin oynuyor 
     GALATASARAY Teknik Direktörü Lucescu, Uruguaylı Fleurquin’i Antalyaspor maçında oynatacak. Bir anda dört yeni yabancısı olan Rumen hoca diğer futbolcular için kararını önümüzdeki haftalara erteledi. Futbolcuları antrenmanlarda gözleyip, form durumlarını kontrol edecek olan Lucescu, Horvath’ı da Lazio için hazırlayacak. 
     
     Horvath geldi 
     G.SARAY’IN yeni oyuncusu Horvath dün İstanbul’a gelirken Çek futbolcunun bugün Antalyaspor maçı için kampa katılacağı açıklandı. Sarı - Kırmızılı takımın dün yaptığı antrenmana Hasan Şaş ve Ümit katılmadı. Çalışma öncesinde ise Teknik Direktör Lucescu oyuncuları ile kısa bir toplantı yaptı. Lucescu milli oyunculara İsveç maçını unutmaları gerektiğini, hiç bir şeyin sona ermediğini anlattı. Rumen hoca ayrıca tüm takımdan Antalya ve Lazio maçlarına kilitlenmelerini istedi 
     
     Lucescu frene bastı 
     YENİ takımıyla sözleşme imzalamak için bavullarını toplayan Ümit Davala’yı, Milano uçağından teknik direktör Lucescu indirdi. Rumen çalıştırıcı milli oyuncunun transferini sezon sonu bedava gitmemesi için onayladığını belirtirken, "Ancak önümüzde Lazio ile çok önemli bir maçımız var. Ümit bu karşılaşmada forma giysin, ondan sonra yeni takımına gitsin" dedi. 
     MİLAN Teknik Direktörü Fatih Terim bu hafta oynatmaya hazırlandığı Ümit’teki ertelemeyi, "Tamam, istediğiniz gibi olsun" diyerek kabul etti. Ümit haftaya perşembe günü Milano için rezervasyon yaptırırken, Galatasaray Başkanı Mehmet Cansun, dün Milan yönetimiyle masaya oturmak için İtalya’ya gitti. Cansun’un en az 4 milyon dolara anlaşma imzalayacağı öğrenildi. 
     



 SPOR 




















</TEXT>
</DOC>
