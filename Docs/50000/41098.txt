<DOC>
<DOCNO> 41098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/yasam/yas02.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı’ çapkının sonu 
</HEADLINE>
<TEXT>

Motosiklet tutkunuydu Metin.. Aksaray'da, bir hayat kadınına takıldı. Ve onu bindirdiği taksiyle yarışırken, feci şekilde öldü... 
     ŞAKİR AYDIN İstanbul 

     Aşırı sürat, İstanbul'da bir kişinin daha canını aldı. Korkunç kazaya kadar giden olaylar, motosiklet tutkunu Metin Özdil'in 29 , Aksaray'da Moldova uyruklu Anastasia Zetkov'u görmesiyle başladı. Özdil, para karşılığı erkeklerle birlikte olan genç kadına, birlikte evine gitmeyi teklif etti. Ancak Zetkov, motosiklete binmekten korktuğunu söyledi. Özdil de bunun üzerine, Zetkov'u Hasan Deryol'un kullandığı 34 TAJ 53 plakalı taksiye bindirdi. Kendisi de 34 Z 1933 plakalı sürat motosikletiyle, taksinin önünde evine doğru yola çıktı. 
     
     Motor 150 metre 'uçtu' 
     Okmeydanı'na geldiklerinde, Özdil bilinmeyen bir nedenle yavaşlayarak, Zetkov'un içinde bulunduğu taksinin önüne geçmesini sağladı. 
     Ve ne olduysa, birkaç dakika sonra, saniyeler içinde oldu. TEM Otoyolu'ndan Fatih Sultan Mehmet Köprüsü istikametine giden Özdil, aşırı hız yapmaya başladı. Ve uçar gibi giden motorsikletinin hakimiyetini bir anda kaybetti. Kontrolden çıkan motosiklet, korkunç bir süratle, Zetkov'u taşıyan taksiye arkadan çarptı. Motosikletinden fırlayan Özdil metrelerce ötede yola çakılıdı ve kaza yerinde can verdi. Taksiye çarpmasına rağmen sürüklenmeyi sürdüren motosikleti de, yaklaşık 150 metre sonra durabildi. 
     
     Ya LPG de patlasaydı 
     Kazada, arka kısmından darbe alan taksinin LPG deposunun zarar görmemesi, daha büyük bir faciayı önledi. 
     Taksi sürücüsü kazayı şöyle anlattı 
     'Kadını Aksaray'dan aldım. Motosiklet sürücüsü bana, 'Kız arkadaşım motora binmekten korkuyor. Onu al ve beni takip et. Beykoz'daki evime gideceğiz' dedi. Ancak Okmeydan'ında arkamıza geçti. Otoyolda bir süre gittikten sonra arkadan büyük bir görültü koptu. İnip baktığımda motor çarpmıştı.' 
     Özdil'in cesedi olay yerine gelen ambulansla Şişli Etfal Hastanesi'nin morguna kaldırılırken, Deryol ve Zetkov ifadeleri için karakola götürüldü. 
     



 YAŞAM 

















</TEXT>
</DOC>
