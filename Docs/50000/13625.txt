<DOC>
<DOCNO> 13625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sondun03.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Şap hastalığı...27 bin hayvan itlaf edildi 
</HEADLINE>
<TEXT>

     Hollanda'da Şap hastalığının belirlendiği çiftlik sayısı 8'e yükseldi. 
     Tarım Bakanlığı'nın emriyle salgına önlem olarak, Şap hastalığı görülen yerlerin yakınındakiler ile hastalık şüphesi bulunan 89 çiftlikte 27 bin koyun, dana ve domuz itlaf edildi. Bu uygulamaya çiftçilerin tepkisi ise giderek artıyor. Çiftçiler eylem komiteleri oluşturarak, hayvanların itlaf edileceği çiftlik çevrelerinde 2 gündür yer yer engelleme eylemleri yapıyorlar. Eylem yapan çiftçiler, hayvanlara Şap aşısı uygulamasına geri dönülmesini istiyor ve önlem gerekçesiyle sağlam hayvanların da itlaf edilmesine karşı çıkıyorlar. Öte yandan, hükümet, hayvanlarının yok edilmesine karşılık çiftçilerin tazminat taleplerine sıcak bakmadığını açıkladı. Tarım Bakanı Laurens Brinkhorst, bunun bir işyeri riski olduğunu, her işyeri gibi çiftçilerin de bu riske katlanmaları gerektiğini bildirdi. 




</TEXT>
</DOC>
