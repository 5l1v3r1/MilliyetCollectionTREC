<DOC>
<DOCNO> 19530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sondun10.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal Program, İngiliz Lordlar Kamarası'nda tartışıldı 
</HEADLINE>
<TEXT>

     Türkiye'nin AB üyelik sürecine ilişkin olarak hazırladığı Ulusal Program UP , İngiltere'de Lordlar Kamarası'nda ele alındı. 
     Görüşmeye katılan bazı Lordlar, İngiliz hükümetinden Türkiye ile daha yakın ilişkiler kurulmasını ve Türkiye'ye daha çok yardımcı olunmasını istediler. 
     Parlamentonun dışişleri konularıyla ilgili sözcüsü Barones Scotland of Asthal, hükümetin Türk hükümeti tarafından hazırlanan UP'yi destekleyip desteklemediği sorusunu yanıtlarken, hükümetinin programı büyük memnuniyetle karşıladığını ve Türk hükümetinden konuyla bağlantılı gelişmeler açısından daha çok açıklama beklediğini kaydetti. 
     Programın içerdiği reformların hızlı ve etkili şekilde uygulamaya konulması halinde, programın Türkiye açısından ileriye doğru atılmış önemli bir adım olacağını belirten Barones Asthal, bir başka soru üzerine, ''Biz AB üyesi ülkeleri Türkiye'nin daha çok desteklenmesi ve cesaretlendirilmesi konusunda ikna etmek için elimizden gelen çabayı gösteriyoruz'' dedi. 
     
     'Çözüm bekleyen sorular var' 
     Türkiye'nin önünde çözüm bekleyen sorunlar bulunduğunu ve bunların çözümüne yardım için bu tür desteklerin önem taşıdığını kaydeden Barones Asthal, AB'nin Helsinki zirvesinde Türkiye'nin önüne kapsamlı bir üyelik stratejisi konulmasından bu yana bu konuda ilerlemeler sağlanması için çalıştıklarını anlattı. Barones Asthal, AB'nin Türkiye'nin üyelik öncesi sürecine yardım edebilmek için yıllık desteğini 180 milyon euro'ya çıkardığını da söyledi. 
     Barones Asthal, Kıbrıs konusunda siyasi sorunların varlığını sürdürdüğünü, gelecekte bu sorunların çözüm şansının geçmişten daha fazla olacağını bildirdi. 







</TEXT>
</DOC>
