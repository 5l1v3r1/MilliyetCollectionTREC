<DOC>
<DOCNO> 19908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/siyaset/siy02.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt genelgesi deliniyor 
</HEADLINE>
<TEXT>

Genel müdür ve müsteşar yardımcısı düzeyindeki kamu personelinin araçlarına dokunmayacak bir yasa değişikliği hazırlanıyor 
     ÖNDER YILMAZ - ELÇİN ERGÜN Ankara 

     Kamu araçlarında tasarruf sağlanması için çıkarılan taşıt genelgesi doğrultusunda, 237 sayılı Taşıt Yasası’na işlerlik kazandırılması için Maliye Bakanlığı ve Başbakanlık bir çalışma başlattı. Söz konusu yasa değişikliği gerçekleşirse, genel müdür ve müsteşar yardımcısı düzeyindeki kamu personelinin araçlarına "dokunulmayacak". 
     Genel müdür ve altındaki personelin makam araçlarının elden çıkarılmasına karar verilen genelgeyle, 1961’de çıkarılan Taşıt Yasası’nın da uygulanması öngörüldü. Fakat bu yasanın zaman aşımına uğradığı ve bazı değişikliklerle günümüze uyarlanması gerektiği göz önünde bulundurularak, yasada bazı değişiklikler yapılması üzerinde duruldu.Yasada yapılacak değişiklik, genel müdür ve müsteşar yardımcılarının tasfiye edilecek araçlarına yönelik oldu. Değişikliğin yapılmasıyla elden çıkarılması beklenen müsteşar yardımcısı, genel müdür ve bu düzeydeki kurum başkanlarının makam araçları tasfiye edilmeyecek. Böylece geçtiğimiz günlerde yayımlanan genelgeyle işlerlik kazandırılan, 237 sayılı yasa gereği elden çıkarılması beklenen yaklaşık 190 genel müdür ve müsteşar yardımcısının makam araçlarına dokunulmayacak. 
     Taşıt Yasası’nda makam aracı tahsisi iki tabloyla belirleniyor. Değişiklikle, genel müdür ve bu düzeydeki kurum başkanı ve müsteşar yardımcılarının ikinci tabloya eklenmesi bekleniyor. 
     



 SİYASET 

















</TEXT>
</DOC>
