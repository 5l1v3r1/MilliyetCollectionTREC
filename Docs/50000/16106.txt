<DOC>
<DOCNO> 16106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo07.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Fenerbahçe'nin başarısından rahatsız olanlar var" 
</HEADLINE>
<TEXT>

     Fenerbahçe Teknik Direktörü Mustafa Denizli, ''Fenerbahçe olarak lige başımızı koyduk ve ligi zirvede bitireceğiz'' dedi. 
     Sarı-lacivertli takımın bu sabah Samandıra Tesisleri'nde yapılan idmanı öncesinde basın mensuplarıyla söyleşen Mustafa Denizli, takımının Aralık ayından itibaren formunu yükselttiğini dile getirerek, ''Son maçlarda ligde alınan sonuçlara bakarak, takımın yüksek performansı yokmuş gibi hareket ediliyor. Liderliği hak ederek elde ettik ve şu an zirvedeki yerimizi koruyoruz. Kimse korku senaryoları üretmesin'' diye konuştu. 
     Denizli, camianın içinde ve dışında, kendilerini, Osmanlı İmparatorluğu'nun son dönemine benzetenler olduğunu ileri sürerek, ''Fenerbahçe'nin ve benim önümü kesmeye çalışıyorlar. Fenerbahçe'nin başarısından rahatsız olanlara fırsat vermeyeceğiz. Kesin kararlıyız''dedi. 
     Şampiyonluk için mücadele ettikleri rakiplerinin Fenerbahçe Şükrü Saraçoğlu Stadı'na geleceğini kaydeden Denizli, şöyle konuştu 
     ''Puan sıralamasında bize en yakın takımlar Kadıköy'e gelecek. Kimseden korkumuz olamaz. Takımı bugünlere korkuyla getirmedik. Fenerbahçe olarak lige başımızı koyduk ve ligi zirvede bitireceğiz. Ligde korkulan takım Fenerbahçe'dir. Bizim de kimseden korkumuz yok. Bu böyle bilinmeli.'' 
     Denizli, Rüştü'nün sakatlığı konusundaki soruları da yanıtlayarak,şunları söyledi 
     ''Kalecimiz Rüştü, Türkiye Kupası finalinde Gençlerbirliği karşısında forma giyerek büyük fedakarlık yaptı ve oynadı. 3 gün öncesinde sakat olan Rüştü, 3 gün sonra nasıl oynadı diye senaryolar üretiliyor. Kimse öküz altında buzağı aramasın. Rüştü'nün sorunu 2 günde geçecek değil. Bunu biliyoruz.'' 




</TEXT>
</DOC>
