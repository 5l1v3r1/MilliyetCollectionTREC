<DOC>
<DOCNO> 18930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/spor/spo09.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Turu 
</HEADLINE>
<TEXT>

Gaziantep’te hedef 12 puan      GAZİANTEP Teknik Direktörü Sakıp Özberk, bir ilki gerçekleştirip Şampiyonlar Ligi’ne katılmayı çok istediklerini söyledi. Özberk, düzenlediği basın toplantısında, Fenerbahçe yenilgisinin üzüntüsü ile çıktıkları Ankaragücü karşılaşmasını kazanıp iddialı olduklarını ortaya koyduklarını kaydetti. Ligde dört maçları kaldığını vurgulayan Özberk, "Hedefimiz, 12 puan alıp mutlu sona ulaşmak. Tarihi fırsat yakaladık. Bunu kaçırmamalıyız" diye konuştu. 
     
Bursaspor’da Okan için seferberlik      ANTALYASPOR’u farklı bir skorla yenen Bursaspor’da moraller yerine gelirken, Yeşil - Beyazlı takımda artık tek hedefin Okan’ı gol kralı yapmak olduğu belirtildi. Teknik Direktör Nejat Biyediç, futbolcularının bir arkadaşları için dayanışma içinde olmasından dolayı mutluluk duyduğunu söyledi ve "Futbolcularım Okan’ı kral olarak görmek istiyorlar. Okan krallığa hem yakın, hem de layık bir oyuncumuz" dedi. 
     
Ç.Rizespor düğmeye bastı      ÇAYKUR Rizespor, iç transfer görüşmelerine başladı. Kaleci Murat, Serkan, Turan ve Devran ile yapılan ilk görüşmenin olumlu geçmesinden sonra şimdi de Kaptan Ümit, Recep, Kılıçarslan, Mevlüt, Kazım, Mutlu ve Yusuf ile de pazarlıklara başlayacağı belirtildi. Genel Kaptan Nurettin Cengiz, "Çaykur Rizespor yönetimi olarak yararlandığımız hiç bir futbolcuyu bırakmak niyetinde değiliz" dedi. 
     
Körfez’de Karaman’la yola devam      KOCAELİSPOR’da iç transfere bu hafta içinde başlanacağı belirtilirken, ilk olarak Teknik Direktör Hikmet Karaman’la görüşüleceği açıklandı. Yönetimin Hikmet Karaman’la yola devam kararı aldığı ve iki yıllık sözleşme imzalanacağı öğrenildi. Daha sonra da sözleşmeleri sona eren Serdar, Cihan, Orhan Ak, Faruk, Engin, Metin Mert ile yabancı futbolcular Ayman ve Timko’yla masaya oturulacak. 
     
Samsun’da kötü oyun itirafı      YOZGAT karşısında sahadan 2-0 mağlup ayrılan Samsunspor taraftarlarını hayal kırıklığına uğratırken, Teknik Direktörü Yücel Uyar, "Bu futbola, bu sonuç normal. Yenilgiyi hakettik" dedi. Uyar, maçta düşündükleri oyunu bir türlü sahaya yansıtamadıklarını belirterek, "İlk yarı başa baş bir mücadele sergiledik. Ancak ikinci yarının başında savunmada yaptığımız basit hatalarla 2-0 yenik duruma düştük. Ben, maç öncesi Yozgat’ın son haftalarda iyi futbol oynadığını söylemiştim. Rakibimiz, iyi futbol sergileyerek hakkıyla üç puanı aldı" diye konuştu. 
     



 SPOR 



























</TEXT>
</DOC>
