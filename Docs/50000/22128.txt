<DOC>
<DOCNO> 22128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/soneko01.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Tüm gücümüzle reel sektör çalışmalarına başlayacağız" 
</HEADLINE>
<TEXT>

     Devlet Bakanı Kemal Derviş, ''Gelecek hafta itibariyle tüm gücümüzle özellikle reel sektör çalışmalarına başlayacağız'' dedi. 
     Paris'te yapılan OECD Bakanlar Toplantısı'na katılan Bakan Derviş, eşi Catherine Derviş ile bu akşam Türkiye'ye döndü. 
     Atatürk Havalimanı'nda, eşi Catherine ile gazetecilerin karşısına çıkan ve bir basın toplantısı düzenleyen Derviş, ilk olarak şehit ailelerine başsağlığı dileğinde bulundu. Derviş, ''Çok üzgünüz, ailelerimize başsağlığı diliyoruz'' dedi. 
     Paris'te bakanlar düzeyinde OECD toplantısına katıldığını ve Türkiye'nin programını bir daha anlatmak fırsatını bulduğunu kaydeden Derviş, şunları söyledi 
     ''Gelecek hafta itibariyle tüm gücümüzle özellikle reel sektör çalışmalarına başlayacağız. Bu arada program konusunda görüşlerini almak için mümkün olduğu kadar bazı Anadolu şehirlerine de gitmek istiyorum. 
     Sanıyorum, program uygulanırsa yaz ayları ortalarından itibaren büyümeye yeniden geçebileceğiz ve daha güzel günleri Türk ekonomisi görecek.'' 
     Bu arada, eşinin de Türkiye'ye geldiğini hatırlatan Derviş, ''Şimdiye kadar 7 gün çalışıyorduk haftada, artık 6 gün çalışacağımı tahmin ediyorum ve öyle istiyorum. Bir gün ayırabileceğim için gelmesi uygun oldu. Gelmekten de çok mutlu'' dedi. 
     ''Yeni bir şey yok arkadaşlar'' diyerek, basın mensuplarına teşekkür eden Derviş, eşinin artık kendisiyle kalacağını, arada bir ailesini görmeye gidip geleceğini kaydetti. 
     Derviş, ''Türkiye'ye yerleşiyoruz birlikte. Hem Ankara, Türkiye'nin diğer illerini görmek istiyor. Birlikte de gideceğiz birçok yere. Çalışma hayatımda da bana destekçi olacak'' diye konuştu. 
     Derviş, eşinin ilk kez mi geldiğinin sorulması üzerine, ''Yok canım, en az 15. kez geliyor'' dedi. 
     Kemal Derviş ile birlikte gazetecilerin karşısına çıkan Catherine Derviş, sade lacivert döpiyesiyle dikkati çekti. 
     Bakan Derviş ve eşi, Atatürk Havalimanı'ndan ayrıldıktan sonra Büyükdere'deki Sedadkent Sitesi'ne gitti. 







</TEXT>
</DOC>
