<DOC>
<DOCNO> 22014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur20.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TAI'den açıklama "CASA üretim süreci devam ediyor" 
</HEADLINE>
<TEXT>

     Tusaş Havacılık ve Uzay Sanayi A.Ş TAI , İspanyol CASA firması ile imzalanmış olan sözleşme çerçevesinde, Nisan 2001 itibariyle beş adet CN-235 hafif nakliye uçağının, son montaj hattında değişik istasyonlarda üretim sürecine devam edildiğini bildirdi. 
     Önceki gün Malatya'nın Akçadağ ilçesi yakınlarında düşen uçaktan sonra, bugün de test uçuşu için öğle saatlerinde Akıncılar Üssü'nden havalanan Casa tipi uçak henüz bilinmeyen nedenle düşerken, TAI'den yapılan açıklamada, uçakların üretim programına ilişkin bilgi verildi. Açıklamaya göre, TAI sözleşme çerçevesinde 50 adet CN-235 hafif nakliye uçağını, 1991-1998 yılları arasında üreterek, Türk Hava Kuvvetleri'ne teslim etti. 
     Proje kapsamında TAI, uçak gövdesinin yüzde 20'si kompozit malzemeden olmak üzere, yüzde 92'sini hammaddeden imal etti. 
     Türk Deniz Kuvvetleri Komutanlığı için altı adet ve Sahil Güvenlik Komutanlığı için üç adet olmak üzere toplam 9 ilave CN-235 Uçağı'nın TAI tesislerinde CASA ile ortak üretimine yönelik sözleşme, 23 Temmuz 1999 tarihinde yürürlüğe girdi. 
     Program kapsamında, montaj işlemleri ile arka gövde üretimi 24 Mart 2000 tarihinde başlayan ilk uçağın Merkez Kanat üretimi Haziran 2000, Kuyruk Takımı üretimi Ekim 2000 ve Kapı Grubu üretimi Haziran 2000'de başladı. 
     İlk uçağa ait gövdeler Son Montaj Hattına 15 Ağustos 2000 tarihinde yüklenirken, 7.5 aylık bir montaj sürecinden sonra, uçağın fabrika çıkışı yapıldı ve 28 Mart 2001 tarihinde uçuş işlemleri operasyonlarına başlandı. 
     Program çerçevesinde, daha önce CASA'nın Endonezya'dan tedarik ettiği yaklaşık 1200 adet ''Dış Kanat Yapısal Parçaları'' da, TAI tesislerinde üretilerek, ''Dış Kanat'' montajını yapan Kayseri İkmal Bakım Merkez Komutanlığı'na KİBM gönderildi. 
     Nisan 2001 itibariyle, beş adet uçağın son montaj hattında değişik istasyonlarda üretim sürecine devam ediliyor. 






</TEXT>
</DOC>
