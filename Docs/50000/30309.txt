<DOC>
<DOCNO> 30309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sonspo05.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "Ben artık Galatasaraylıyım...Cavcav 180 derece döndü" 
</HEADLINE>
<TEXT>

     Gençlerbirliği Kulübü'nün bonservis konusunda Galatasaray Kulübü ile anlaşamamasına rağmen, sarı-kırmızılı takımla anlaşan ve idmanlara çıkan milli futbolcu Ümit Karan, ''Ben artık Galatasaraylıyım'' dedi. 
     Galatasaray'ın bir diğer milli futbolcusu Ümit Davala, kendisine ait ''www.umitdavala.com'' adlı internet sitesinde, Ümit Karan ile söyleşi yaptı. 
     Galatasaray'ın İsviçre kampında Ümit Karan ile aynı odayı paylaştığını anlatan Ümit Davala, ''Açıkcası Ümit Karan'ın bu kadar sıkı Galatasaraylı olduğunu, bu söyleşi yapılan kadar bilmiyordum. Camiamız, amatör ruhlu, tam profesyonel bir futbolcu kazandı'' diye görüşlerini belirtti. 
     
     'Cavcav sözünden döndü...' 
     Ümit Karan, transferiyle ilgili gelişmeleri şu şekilde açıkladı 
     'Bu transfer bir yıl gecikmiş bir transfer. Geçtiğimiz sene başkanımız İlhan Cavcav, gitmek istediğimi söylediğimde, 'Sana bu sene çok ihtiyacımız var. Bir sene daha kal, önümüzdeki sene istediğin takıma gitmende bizzat ben kolaylık sağlayacağım' demişti. Bunun üzerine, çocukluğumdan beri hayalini kurduğum sarı-kırmızılı formayı giymeyi bir yıl ertelemiştim. Sezon sona erdiğinde, gönül rahatlığı ile tüm teklifleri geri çevirip, doğrudan Galatasaraylı yöneticilerle anlaştım. Aklımda en ufak bir soru işareti yoktu. Çünkü başkanımız bana söz vermişti. Ama, ben ve Galatasaray, anlaştığımızı açıkladığımızda, başkanımız 180 derecelik bir dönüşle, beni vermeyeceğini söylemeye başladı. Açıkcası şok oldum. Ben artık Galatasaraylıyım ve bu nedenle de kampa geldim. Gerekirse futbolu bile bırakabilirim bu uğurda. Hiçbir şey ve hiç kimse beni bu formadan artık koparamaz.'' 
     
     'Bu sistem çok yanlış' 
     Ümit Karan, söyleşi sırasında, mevcut transfer sistemiyle ilgili görüşlerini de şöyle açıkladı 
     ''Bu sistem çok yanlış. Düşünsenize, mal gibi alınıp satılıyorsunuz ve size fikriniz sorulmak istenmiyor. Bu, başta insan haklarına aykırı. Elbette bir sözleşme imzalandıysa, bu süre zarfında o kulüp için hizmet etmeye mecbursunuz. Ama ya sözleşmeniz bittiğinde.Bu sistem değişmeli. Zaten FIFA bu doğrultuda da karar aldı bile. Kulüpler para kazanamazmış. Avrupa'da futbol kulüpleri, artık insan ticareti yaparak değil, kendilerine bir sürü ekstra kaynak yaratarak para kazanıyorlar ve böyle zenginleşebiliyorlar.'' 
     
     '40 yıllık Galatasaraylı gibiyim' 
     İnternet sitesindeki söyleşide Ümit Karan, Davala'nın, Galatasaray'ı nasıl bulduğu yolundaki sorusu üzerine de şunları kaydetti 
     ''Ben tipik bir gurbetçi çocuğuyum. Orada gözümüzü Galatasaray'la açtık. Diğer takımlar Edirne dışına çıktıklarında fark yerken, Galatasaray, Şampiyon Kulüpler Kupası'nda yarı final oynamıştı. Bu, bizim orada diğer yabancılara ve Almanlar'a karşı göğsümüzü kabartmıştı. Daha bu formayı sırtıma geçireli birkaç gün oldu ama inanın kırk yıllık Galatasaraylı gibiyim. Gençlerbirliği'nde oynarken de Galatasaray'ın büyüklüğünün farkındaydım, ama şimdi camia kulübünün ne demek olduğunu anladım. Bu kadar büyük bir camia daha olabileceğine inanmıyorum'' 
     
     'Yedek de beklenir ama...' 
     Ümit Davala'nın ''Sen bu takımda kendine yer bulabilecek misin '' diye sorması üzerine de, Ümit Karan şöyle konuştu 
     ''Elbette takıma girmek için mücadele edeceğim. Gerek Serkan'ın, gerek Berkant'ın ne kadar iyi olduğunu biliyorum. Gerektiğinde yedek de beklenir, ama ben ilk 11 için olanca gücümle çalışacağım ve iki arkadaşımdan birini mutlaka kulübeye yollayacağım.'' 
     Ümit Davala ise söyleşinin sonunda sarı-kırmızı taraftara seslenerek, ''Taraftarımız Ümit Karan'ın gollerini izlemeye hazırlansın. Yeni sezonda gol krallığının en büyük adayı bence Ümit Karan olacak. Onda bu inanç, bu sevgi ve azim olduktan sonra başaramayacağı bir şey olamaz sanırım'' dedi. 






</TEXT>
</DOC>
