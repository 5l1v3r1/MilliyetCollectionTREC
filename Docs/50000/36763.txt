<DOC>
<DOCNO> 36763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sontur04.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtlı hayat kadını sayısı azalıyor, gizli fuhuş artıyor 
</HEADLINE>
<TEXT>

     Kamuoyunun gündemini uzun süre işgal eden yolsuzluk olaylarına yönelik operasyon yürüten polis, şimdi de fuhuş sektörüne el attı. Fuhuş sektöründe organize suç gruplarının yer aldığını, bu grupların cürüm işlemek amacıyla teşekkül oluşturduğuna dikkat çeken Emniyet Genel Müdürlüğü, fuhuşa aracılık ve teşvik edenleri tespit ederek Devlet Güvenlik Mahkemelerine sevk edecek. 
     Polis bu gibi kişilerin telefonlarını dinleyebilecek, yurt dışına çıkışlarına tahdit koyabilecek ve bu olayların aydınlatılmasını sağlayan tanıklar ve görevliler korumaya alınabilecek. 
     Fuhuş yapanlara ise sadece idari tedbir uygulandığı belirtilen genelgede, 2000 yılında hayat kadını sayısının 2 bin 252 iken, 2001 yılında bu sayının 2 bin 170'e düştüğü hatırlatılarak ''gizli fuhuş''un arttığı vurgulandı. Geçen yıl 2 bin 59, bu yılın ilk 5 ayında 1280 gizli fuhuş olayının meydana geldiği, 17 ayda 10 bin 369 hayat kadınına işlem yapıldığı belirtilerek, aynı artışın adli suç teşkil eden fuhşa teşfik ve aracılık, kadın ticaretine de yansıdığı kaydedildi. Geçen yıl fuhuşa teşvik eden 1834, bu yılın ilk 6 ayında ise 1370 kişi hakkında fuhuşa teşvik iddiasıyla haklarında soruşturma yapıldığı ifade edildi. 
     Yasadışı faaliyetlerin görüldüğü her alanda çıkar amaçlı suç örgütlerinin faaliyet gösterdiği kaydedilen genelgede, ''Organize suç örgütlerinin kuruluşlarındaki temel ilke kolay kazanç elde etmektir. Buna uygun olarak da organize suç örgütlerinin kazancın çok yüksek olduğu bu alanda faaliyet göstermemesi düşünülemez'' denildi. 
     İstanbul Emniyet Müdürlüğü'nün yaptığı bir operasyonda genelevde çalışan kadınların nasıl kullanıldığı ve sömürüldüğünün ortaya çıktığını, fuhuştan geçimini sağlayan genel kadınların zor ve baskıylaçalıştırıldığı, zorla senet imzalatıldığı, borçlandırıldığı ve tüm bunlarla haksız kazançlar elde edildiği hatırlatılan Emniyet Genel Müdürlüğü'nün genelgesinde, ''Devletin izni ve kontrolü altında fuhuş yapılan bir genelevde ortaya çıkan bu durumun, gizli fuhuş yapıldığı ortamlarda daha etkili olduğu değerlendirilmektedir'' ifadelerine yer verildi. 
     Asayiş Daire Başkanlığı'nın ABD'li uzmanlarla geçen Nisan'da yapılan toplantıda, ABD'li uzmanların Türkiye'de fahişenin ''varış merkezi olmaktan çıktığı, batı ülkelerine geçiş noktası olarak'' kullanıldığı'' şeklinde değerlendirdikleri ifade edilen genelgede, ABD'lilerin fuhuş olaylarını narko-terörizmde olduğu gibi diğer olaylarla birlikte düşünülmesi için tavsiyelerde bulundukları bildirildi. 
     






</TEXT>
</DOC>
