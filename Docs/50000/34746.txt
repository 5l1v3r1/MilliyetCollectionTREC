<DOC>
<DOCNO> 34746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/soneko09.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's Lübnan'ın kredi notunu düşürdü 
</HEADLINE>
<TEXT>

     Moody's kredi derecelendirme kuruluşu, Lübnan'ın Eurobond tahvillerinin kredi notunu B2'den B1'e, yerli para cinsinden tahvillerin notunu da iki puan indirip B1'den B3'e çekti. 
     Moody's merkezinden yapılan yazılı açıklamaya göre, Lübnan'ın döviz cinsinden bankalardaki mevduat hesaplarının kredi notu değiştirilmeden B2'de kaldı. Moody's, Lübnan'ın kredi notlarını düşürebileceğin 2000 yılı Eylül ayında bildirmişti. Moody's, Lübnan'daki üç banka Banque Audi, Byblos Bank ve BLOM Bank'ın döviz cinsinden borç kredilerine B1 derecesi verirken, bu bankaların mevduat kredi derecelerini değiştirmeden B2'de tuttu. 
     
     Moody's'in görüşü 
     Açıklamada, Lübnan'ın kredi notunun düşürülmesi konusunda şu görüşlere yer verildi 
     ''Lübnan'ın kredi notunun düşürülmesi, esasen, yavaş ekonomik büyümeyle ağırlaşan iç borçlanma dinamiklerindeki ciddi kötüleşmeyi yansıtıyor. İç borçların geçen birkaç yılda süratle artması bilhassa kaygı verici. Borçlanma trendi, istikrara kavuşturma ve bu trendi tersine çevirmede daha büyük çaba için muazzam kararlılık gerektiriyor. Büyük miktarlardaki mali açıklar 2000 yılında gayrisafi yurtiçi hasılanın yüzde 24'ü yüklü faiz ödemelerinin sonucudur ve bu durum, daha önceki borçlanmaların faizleri için yeni borçlanmalar halinde borç tuzağı yaratmaktadır. İç borçların faiz ödemelerinin 2001 yılında devletin gelirlerinin yüzde 85 kadarını tüketeceği tahmin edilmektedir, ancak, bu oran gelecek iki yılda biraz düşecektir. 
     Borç birikimi, yerel para birimi cinsinden fonlamalarını eşleştirmek için Lübnan lirası cinsinden varlıkları oluşturmaları gereken Lübnan bankalarının hakim olduğu yatırımcı bazına dayanılmasından ileri geldi. Ancak, Lübnan'da bankacılık sistemi artan biçimde dolarize hale geldi ve bankaların Lübnan lirası cinsinden fonlamaları azaldı. Ayrıca, Lübnan bankalarının net dış varlık pozisyonları da büyüktür ve hükümetin Euorobond tahvillerini yüklü miktarlarda aldıklarından dolayı, artık, büyük miktarlarda iç borçlanma tahvillerini portföylerine eklemeye giderek daha fazla isteksizdirler. 
     Lübnan hükümeti borçlanma maliyetini düşürmek için amaçlı olarak Eurobond piyasasına kaydı, sonuçta, dış borçlar mevcut toplam iç borçların yaklaşık üçte birine ulaştı. Esasen, yurt dışında yaşayan Lübnan kökenli kişilerden oluşan yatırımcı bazının özel karakteristikleri, hükümete, benzer kredibilite puanına sahip ülkelere kıyasla daha düşük faizle borçlanma imkanı verdi. Dolayısıyla, döviz cinsinden dış borç ödeme gerekleri halihazırda idare edilebilir, fakat, bu yükümlülükler hızla artıyor ve muhtemelen çok daha ağır olacak. Hükümet, özelleştirme, harcamaları kısma gibi geniş kapsamlı gelir tedbirlerini uygulamaya başladı. Mali açıkları ve borçları körüklemede önemli bir faktör olan ülkenin altyapı geliştirme ihtiyaçları da daha önceki yıllara kıyasla göreceli olarak azaldı.'' 







</TEXT>
</DOC>
