<DOC>
<DOCNO> 25402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sonspo14.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milano şehri Terim ve Cuper'i konuşuyor 
</HEADLINE>
<TEXT>

     İtalyan spor dergisi Guerin Sportivo, son sayısında, Milano kentinin yeni teknik direktör adayları Fatih Terim ve Hector Cuper hakkında spor kamuoyunun tanınmış simalarının görüşlerine yer verdi. 
     Milano kentinin dünyaca ünlü takımları Milan ve İnter'in gelecek sezonki, resmi olmamasına rağmen kesin gözüyle bakılan, yabancı teknik direktörleri Terim ve Cuper'in, 1985-86 sezonundan sonra ilk kez bu yıl Şampiyonlar Ligi'ne Milano'dan bir takımın girememesi nedeniyle son zamanlarda futbola küskün olan Milano halkını ''uyandırması'' isteniyor. 
     Guerin Sportivo dergisi, Milano'daki spor kamuoyunun önemli isimlerine Terim ve Cuper'i sorarken, çıkan sonuçta Arjantinli Cuper'e Türk teknik adam Terim'e oranla daha fazla şans verildiği görüldü. 
     Milanolu futbolseverler, Terim ve Cuper'i kentteki futbol atmosferini değiştirmek açısından bir umut olarak gösterdi. Corriera della Sera gazetesinden Fabio Monti, 2 teknik adam için, ''Milano taraftarı öfkesini futbolculara gösteriyor. Bundan dolayı iki teknik adam da rahat çalışma ortamına sahip olacaklar. Cuper iyi olacak, çünkü İnter'e uygun oyunu ve aynı ruhu var. Terim'in ise problemleri olacak. Her pazartesi günü CNN Türk'te konuşmak için kaçması gibi bazı davranışları kabul edilmiyor'' dedi. 
     Milanolular'ın artık futbol ile ilgilenmediğini savunan tanınmış gazetecilerden Giorgio Bocca ise ''Terim'in bir halı satıcısı İtalya'da büyük reklam yapan ama sattığı malda bir özellik olmayan anlamında kullanılır olduğunu anlamak için televizyon kanalına bakmak yeterli. Cuper de Başkan Moratti'nin sevdiği türden tiyatro yapan bir albay gibi'' yorumunu yaptı. 
     La Gazzetta dello Sport'un genel direktörü Candido Cannavo da şu görüşleri dile getirdi 
     ''Milano, bunca yıldır büyük paralar harcayıp havyarlar yiyerek geçmişte altın yıllar yaşarken, artık kaşkaval peyniri yiyerek başlamanın zamanı geldi. Terim bir tecrübe. Onu Şampiyonlar Ligi finalinde gördüm. Hırsı beni hemen etkiledi. San Siro stadına çok yakında kendisinin olacakmış gibi bakıyordu. Cuper, bu zamana kadar destek, hep destek aldığı bir ortamda çalıştı. Bize de geçmesini umduğum doğru bir mentalitesi olduğuna inanıyorum.'' 
     Libero gazetesinin genel direktörü Vittorio Feltri ise ''Gazetem her iki teknik adama da önem verecek. Final maçını kaybettiği için Cuper'e yapılan eleştiriler şimdiden beni kızdırdı. Terim'e gelirsek, Maldini-Tassotti ikilisi için üzgünüm'' diye konuştu. 
     Son olarak Milano kentinin tanınmış şarkıcılarından Roberto Vecchioni, ''Cuper uyumlu. Görülüyor ki, tüm futbol tarihimizde olduğu gibi kontratak oyun oynatıyor. Dört dörtlük biri gibi geliyor. Önemli olan futbolcuları onun seçmesi. Terim'e gelirsek, ehh Cuper'i tercih ederim. Türk teknik adamın çok karışık bir karakteri var ve Müslüman olduğu gibi uzak bir dünyadan geliyor'' ifadelerini kullandı. 






</TEXT>
</DOC>
