<DOC>
<DOCNO> 40732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/siyaset/siy01.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte istifa sürprizi 
</HEADLINE>
<TEXT>

Aydın, MHP’yi hedef alan yıpratmayı boşa çıkarmak için’ bakanlıktan ve milletvekilliğinden istifa etti 
     ANKARA Milliyet 

     Bayındırlık Bakanı Koray Aydın, bakanlıktan ve milletvekilliğinden istifa etti. Başbakan Bülent Ecevit olayı TV’den öğrendi. Aydın, "Siyasetçileri hırpalamaya dönük girişimlere karşı yiğit bir ses, erkek bir ses gerekiyordu. Bu yiğit ses olduğuma inanıyorum" dedi. Aydın, şu mesajları verdi "Soruşturma ve yargılama sürecinde milliyetçi, ülkücü camiaya, bakanlığıma ve şahsıma karşı tarihi kinlerini kusmak isteyenlere daha fazla fırsat vermemek ve MHP’yi hedef alan kirli yıpratma hareketlerini boşa çıkartmak için, asil Türk milletinin ve kadirşinas ülküdaşlarımın gönlündeki yerin ötesinde hiçbir makam peşinde olmadığımı göstermek için, büyük Türk milletinin tertemiz sinesine dönüyorum. Bakanlık ve milletvekilliği görevimden istifa ediyorum. Sade bir ülkücü nefer olarak, davamın, partimin ve milletimin hizmetinde olmaya kesintisiz devam edeceğim." 
     
Siyasi etik kararı alındı      Başbakan Bülent Ecevit, Koray Aydın’ın istifasını "Onurlu bir davranıştır. Kendisini kutluyorum" sözleriyle değerlendirdi. Ecevit, Başbakanlık’tan ayrılırken yaptığı açıklamada, "Aydın’ın depremle ilgili çalışmalarda büyük yararları olmuştur" diye konuştu. Ecevit bakanların ticaretle uğraşmasını engelleyen bir siyasi etik yasası için de önceki günkü liderler zirvesinde karar alındığını, Meclis açıldıktan sonra söz konusu çalışmanın süratle yapılacağını söyledi. 
     
Yüce Divan’a MHP oy verir mi      Bayındırlık Bakanlığı’ndan istifa eden Koray Aydın’ın hakkındaki gensoru önergesi düştü. Bakan hakkında Meclis soruşturma önergesi verilir ve bu önerge kabul edilirse, Aydın’ın Yüce Divan’da yargılanmasının yolu açılacak. Ancak bu yolun açılması için MHP’li vekillerin de Yüce Divan yargılaması için oy kullanması hayati önem taşıyacak. Aydın’ın, Yüce Divan yargılaması için zorunlu olmayan milletvekilliğinden istifasının geçerli olabilmesi için de TBMM Genel Kurulu’nda kabul edilmesi gerekecek. Kabul edilmezse istifa geçerli olmayacak. Soruşturma önergesi ise en az 55 imza ile verilebilecek. Meclis ilgili komisyonun raporunu öncelikle görüşecek ve gerek görürse Aydın’ın Yüce Divan’a sevkine karar verecek. Yüce Divan’a sevk kararı ancak üye tam sayısının salt çoğunluğu ile alınabilecek. 
     
Yeni aday Adnan Uçaş      ÖNDER YILMAZ Ankara 

     İstifanın ardından Devlet Bahçeli’nin, Koray Aydın’ı yeniden parti yönetimine alacağı ifade ediliyor. Şimdilik Tunca Toskay’ın vcekalet edeceği Aydın’dan boşalan Bayındırlık Bakanlığı için de, Genel Başkan yardımcılarından Adnan Uçaş’ın adı geçiyor. Bakan olmadan önce MHP Genel Sekreterliği’ni yürüten Aydın’ın yeniden bu göreve getirilmesinin olası olduğu, ayrıca Genel Başkan Yardımcısı olarak MHP Başkanlık Divanı’nda görev alabileceği dile getiriliyor. Bakanlık yapanların partide görev alamayacakları ilkesine rağmen, Aydın’ın bunu aşabileceği ifade ediliyor. Bakanlık için, Genel Başkan yardımcıları Esat Öz ve Şevket Bülent Yahnici de bulunuyor. 
     
Özkan Bunu da atlattık ..      HAKAN ŞANLITÜRK Ankara 

     MHP ve ANAP liderlerinin, gerginliği, "kahve sohbeti"yle aştıkları öğrenildi. Başbakan Yardımcısı Hüsamettin Özkan da, kriz havasının dağıldığı zirvenin ardından, "Bunu da atlattık" dedi. Bahçeli’nin, Vurgun Operasyonu’nda "siyasi hesap olduğu" yolundaki kuşkularını zirvede gündeme getirdiği öğrenildi. Yılmaz’ın bunun üzerine, "Mesajınızı aldım. Ne demek istediğinizi anladım. Gelin size bir kahve ikram edeyim, bunu başbaşa konuşalım" önerisinde bulunduğu belirtildi. Bahçeli’nin, "Tabii ama kahveyi ben ikram edeyim" diyerek Yılmaz’ı odasına davet ettiği, yaklaşık 45 dakika başbaşa görüşen ikilinin toplantıdan rahatlayarak ayrıldığı kaydedildi. Yılmaz’ın, izlenimlerinin yanlış olduğunu aktardığı Bahçeli’nin de, "Bunları bilmiyordum" yanıtını verdiği dile getirildi. 
     



 SİYASET 








</TEXT>
</DOC>
