<DOC>
<DOCNO> 45291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sonspo14.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Yönetimin 2 yıl görevde kalması başarıyı etkiliyor" 
</HEADLINE>
<TEXT>

     Beşiktaş Teknik Direktörü Christoph Daum, yönetim kurulunun 2 yıl görevde kalmasının az olduğunu ve bunun da başarıyı etkilediğini söyledi. 
     Siyah-beyazlı takımın Belgrad Ormanları'ndaki çalışması sırasında basın mensuplarıyla sohbet eden Christoph Daum, yönetim kurulunun 2 yıllık görev süresinin az olduğunu ve yöneticilerin birşey yapamadan görevlerinin bittiğini, eski başkan Süleyman Seba döneminde uzun süreli çalışmalar sonucunda başarıların yakalandığını dile getirdi. 
     Daum, Gaziantepsporlu Fatih Tekke'nin takası konusunda da Yasin Sülün ve Bayram'ı bu kulübe vermeyi düşünmediğini, her iki oyuncunun gitmesi durumunda takımın gücünün azalacağını savundu. 
     Yabancı oyuncuların performanslarının da yeterli olduğunu kaydeden Alman teknik adam, Norveçli Stavrum'u göndermeyi düşünmediğini bildirdi. Daum, kaleci Fevzi'nin de kendisini toparlaması için çaba gösterdiğini vurguladı. 
     Daum ayrıca, bu ay sonlarına doğru Almanya'da yeniden yargılanacağını, Alman kamuoyunun kendisini sevmesine karşın, yargıçların sevmediğini öne sürdü. Daum, Avrupa'nın birçok kulübünden öneriler aldığını, ancak Beşiktaş'ın kendi evi olduğunu ve takımdan ayrılmayı düşünmediğini sözlerine ekledi. 
     






</TEXT>
</DOC>
