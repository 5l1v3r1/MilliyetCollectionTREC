<DOC>
<DOCNO> 2611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sondun20.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD nükleer silah sistemlerini Yunanistan'dan İtalya'ya taşıyor 
</HEADLINE>
<TEXT>

     ABD'nin, Yunanistan'ın Mora Yarımadası'nda bulunan Araxos Hava Üssü'ndeki nükleer silah sistemlerini İtalya'daki Aviano Üssüne nakletmeye başladığı bildirildi. 
     Atina Haber Ajansı ANA , Amerikan nükleer silah sistemlerinin taşınması işlemine bugün başlandığını duyururken, Ethnos gazetesi nakliyenin çok yoğun güvenlik önlemleri altında dün başladığını savundu. 
     Ethnos, Yunan askeri yetkililerin, Araxos üssünün tamamen ABD kontrolu altında olması nedeniyle gelişmeler hakkında yorum yapmadığını da yazdı. Bu arada, Hükümet Sözcüsü Dimitri Reppas, yaptığı basın toplantısında, sorular üzerine bu konuda bir yorumda bulunamayacağını söyledi. Reppas, ''Ancak, NATO bize danışarak zaman zaman belli tercihlerde bulunur'' dedi. Hükümet Sözcüsü, ''Bu tercihlerin ne olduğu'' hakkında ayrıntılı bilgi veremeyeceğini de kaydetti. ABD askerlerinin yanı sıra 70 Yunan sivilin görev yaptığı Araxos Hava Üssü, 1978 yılında açılmıştı. Üssün, Mayıs ayı sonunda kapatılması bekleniyor. 




</TEXT>
</DOC>
