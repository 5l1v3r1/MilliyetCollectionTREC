<DOC>
<DOCNO> 47915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sonspo16.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan "Avrupa kupalarına veda etmeyi sindiremiyorum" 
</HEADLINE>
<TEXT>

     Fenerbahçe'nin savunma oyuncusu Mustafa Doğan, Avrupa kupalarına veda etmelerini içine sindiremediğini söyledi. 
     Mustafa Doğan, kendisine ait ''www.mustafadogan4.com'' adresli internet sitesinde yaptığı açıklamada, Avrupa Şampiyonlar Ligi maçlarının başlamasından önce gruptan çıkabileceklerini düşündüğünü, ancak bunu başaramadıklarını belirterek, ''Açıkçası Avrupa Şampiyonlar Ligi maçları başlarken, böyle bir sonu aklımın ucundan bile geçirmiyordum. En kötüsü 'UEFA Kupası'na katılırız' diye düşünüyordum. 
     Olympique Lyon maçı bizim için son şanstı. Ama olmadı. Maalesef 4. 
     maçımızda da sahadan puansız ayrıldık ve hayal kırıklığı yaşadık'' diye konuştu. Avrupa Şampiyonlar Ligi'nde TSV Bayer 04 Leverkusen ile yapacakları ilk maçın ertelenmesinin kendilerini olumsuz yönde etkilediğini kaydeden Mustafa Doğan, şunları söyledi ''Eğer Bayer Leverkursen maçı ertelenmeseydi ve ertelenen maçtaki hakem hakkımızı gasp etmeseydi, İstanbul'daki Olympique Lyon maçında şansızlığımızı yenebilseydik ve de son maçımızda da, moralimizi kaybetmeseydik, acaba durum böyle mi olurdu Elbette bu söylediklerim mazeret olarak kabul edilemez. Çünkü futbol bir sonuç oyunudur ve kimse maçın içinde nasıl futbol oynandığına bakmaz. Bu sezon bizim için kötü bir tecrübe oldu. Umarım seneye, yine şampiyon olarak katılacağımız Şampiyonlar Ligi'nde başarılı oluruz.'' 
     
     Sakatlık konusu 
     Mustafa, Olympique Lyon ile yaptıkları maçın ilk yarısında sakatlığı nedeniyle oyundan çıkmak zorunda kaldığını vurgulayarak, ''Riske girmemek için oyundan çıktım'' dedi. 
     PAF takımla yaptıkları antrenman maçında sağ ayağından sakatlandığını hatırlatan sarı-lacivertli futbolcu, ''Olympique Lyon maçı öncesi tüm ağrılarım geçmiş ve tedavim sona ermişti. Gerek doktorlar, gerekse de ben oynayabileceğimi düşündük. Ama hesaba katmadığımız bir şey vardı. Tüm tedavim boyunca, hep sağ ayağımı çalıştırdığımdan ve hep onu koruma içgüdüsüyle hareket ettiğimden, sol ayağımı ihmal etmiştim. Nitekim maça çıktığımda sağ ayağımda en ufak bir ağrı duymadım. Ancak sol ayağımda bir sertleşme ve zorlama hissettim. Eğer zorlasaydım sağ ayağımda yaşadığım sorunun benzerini sol ayağımda da yaşayabilir ve bir süre daha sahalardan uzak kalabilirdim'' diye konuştu. 
     






</TEXT>
</DOC>
