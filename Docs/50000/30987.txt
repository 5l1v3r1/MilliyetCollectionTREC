<DOC>
<DOCNO> 30987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/yazar/elekdag.html </URL>
<DATE> 2001/07/08/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Ciddi bir ihmal 
</HEADLINE>
<TEXT>

     Türkiye'nin dünyaya yansıttığı imajın hiç de parlak olmadığı ve bu durumun ülkemizin saygınlığını olduğu kadar, dış ilişkilerini de olumsuz yönde etkilediği bilinen bir gerçektir. 
     Bu durum öyle boyutlar kazanmıştır ki, dış politika ve diplomasimizin uluslararası alanda Türkiye'nin çıkarlarını korumaya yönelik girişimlerini ciddi şekilde zayıflattığı gibi, dış ticaret ve dış ekonomik ilişkileri üzerinde olumsuz etkiler yapmakta ve yurt savunması için dış pazarlara verdiğimiz silah siparişlerine yaygın kısıtlamalar getirilmesine yol açmaktadır. 
     Ülkemizin imajının berraklığını ve saygınlığını etkileyen "negatif" unsurların, büyük ölçüde, iç düzenindeki aksaklıklardan ileri geldiğini söylemek yanlış olmaz. Ancak, Türkiye'nin Batı kamuoylarına, hak ettiğinden çok daha haksız, önyargılı ve bulanık bir görüntü yansıtmasının önemli bir nedeninin de, Yunan - Rum ve Ermeni diasporaları ile lobilerinin yıllardan beri ülkemiz aleyhinde sürdürdükleri dünya çapındaki yoğun kötüleme ve iftira kampanyasından kaynaklandığı kuşkusuzdur. 
     Bu bağlamda, Ermeni diasporasıyla yandaşlarının "soykırımı" iddialarını kanıtlamak için yıllardan beri bıkmadan usanmadan yayımladıkları on binlerce kitap ve makale, Türkleri, dünyaya, insanlıktan nasibini almamış, her türlü kötülüğe meyyal, kana susamış, onur, vicdan ve merhamet duyguları körlenmiş yaratıklar olarak tanıtma amacını gütmüştür. 
     Ülkemizin yakın bir dostu olarak bilinen Amerikalı tarihçi Justin McCarthy'nin bu konudaki değerlendirmesi Ermeni propagandasının gayet etkili olduğunu ortaya koymaktadır. Nitekim, McCarthy, Türkiye'nin Batı'daki imajından en büyük tahribata yol açan unsurun, 85 yıldır ülkemize karşı sürdürülen Ermeni "soykırımı" iddiası olduğunu vurguluyor. 
     Bu değerlendirme ışığında, 2002 yılında Washington'da açılması planlanan "Ermeni Soykırımı Müzesi"nin, Ermeni militanlar elinde ülkemize karşı kullanılacak müthiş bir propaganda silahı olacağı takdir edilecektir. 
     Washington'da büyük müzelerin yer aldığı mutena bir semtte ve Beyaz Saray'a yakın mesafede bulunan bu müzeyi her yıl ziyaret edecek yüz binlerce kişi abartmadığımdan emin olabilirsiniz fikren Türkiye'ye karşı zehirlenecektir. 
     Washington Büyükelçiliğimiz yaptığı titiz araştırmalar sonucunda ABD ulusal hukuku açısından müzenin açılmasını önleyebilecek bir hukuksal dayanağın mevcut olmadığı kanısına varmıştır. 
     Ancak, Türkiye'nin önünde denenmesi gereken bir başka seçenek durmaktadır. Bu da, Ermeni iddialarını uluslararası hukuk platformlarında çürütme ve müzenin açılmasını da önleme amacıyla bir hukuksal süreci süratle başlatmaktır. 
     Bu noktayı biraz açalım. Türkiye ile Ermenistan tarafından onaylanmış bulunan 1948 tarihli Birleşmiş Milletler "Soykırımı Suçunun Önlenmesi ve Cezalandırılması Sözleşmesi" bir fiilin soykırımı olarak tanımlanmasını açık ve kesin kriterlere dayandırmaktadır. Bu kriterler ışığında Ermeni iddialarının "soykırımı" olarak nitelenmesi hiçbir surette mümkün değildir. Esasen, bundan dolayıdır ki, Ermeni tarafı bugüne kadar iddialarını hukuksal platformlara götürmekten daima kaçınmış, buna karşın Türkiye'yi siyasal forumlarda mahkum ettirmeye çalışmıştır. 
     Hukuksal alanda elimiz kuvvetli olmakla birlikte, tezlerimizi kanıtlamak veya karşı tarafın iddialarını çürütmek için uluslararası platformlarda izlenecek yol konusunda Dışişleri Bakanlığı bugüne kadar bir tutum saptayamamıştır. Bu nedenle, Türkiye için son derece değerli bir yıllık süre heba edilirken, Ermeni tarafı müzeyi kurma yolunda ciddi mesafe almıştır. 
     Sorun, her ne kadar soykırımının uluslararası hukuk boyutu alanında ülkemizde deneyimli hukukçu bulunmamasından kaynaklanıyorsa da, bu eksikliğin, dünyaca tanınmış birkaç yabancı hukuk uzmanından mütalaa alınarak çoktan giderilmesi gerekirdi. Bu affedilmez ihmal derhal telafi edilmeli ve Ermeni iddiaları konusunda Türkiye'nin bugüne kadar bir türlü tüm boyutlarıyla ortaya çıkarılamamış olan resmi politikası oluşturulmalıdır. 
     
     Değerli okurlarım Ülkemizde değişim, dönüşüm ve çağdaşlaşma rüzgarlarının kuvvetle estiği şu dönemde, mütevazı ölçülerde de olsa, ulusumuzun özlemlerinin gerçekleştirilmesine katkıda bulunabilirim umuduyla bir siyasal partimizin saflarına katılmış bulunuyorum. Milliyet'in ilkeleri, siyasal bir partinin yönetici kadrosunda yer alan kişilerin yazarlıklarını devam ettirmelerine imkan vermiyor. Bu nedenle, yaklaşık on yıllık bir birliktelikten sonra sağlık ve esenlik dileklerimle sizlere veda ediyorum. 
     
     







Foto Forum 


Ecevit IMF desteği sürecek 


Duvara konuşan adam 


Türkiye, tuhaf bir çıkmaza girmiş durumda... 


Faize terapi 


Pembe geceler 2 


Ciddi bir ihmal 


Yaz tatili nasıl geçiyor 


"Ben Fransa’ya Hitler’le gittim" 


Bu da Kastelli'nin kıssadan hissesi... 


Kanlıca meydanına radar 


Danada kopacak kuyruk kalmadı 


IMF krizinde cehaletin bedeli sefalet 


Ecevit gene de...’ farklı 


Duayenden tekstile veto 


</TEXT>
</DOC>
