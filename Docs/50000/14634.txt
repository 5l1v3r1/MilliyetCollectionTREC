<DOC>
<DOCNO> 14634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur13.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyonculardan protesto... Adana-Mersin karayolunu trafiğe kapattılar 
</HEADLINE>
<TEXT>

     Mersin'de kamyoncu esnafı, akaryakıt zamlarını protesto etmek için Adana-Mersin karayolunu trafiğe kapattı. 
     Çoğunluğu kamyoncu esnafından oluşan grup, ATAŞ Kavşağı'ndaki Nakliyeciler Sitesi önünde toplanarak, Adana-Mersin karayoluna geldi. 
     Trafiğin akışını önleyen esnaf, hükümet ile Esnaf ve Sanatkarlar Odaları Konfederasyonu aleyhine slogan attı Konfederasyon Başkanı Derviş Günday'ı istifaya çağırdı. 
     Olay yerine gelen güvenlik güçleri, gösterinin izinsiz olduğunu belirterek esnafı ikna etmeye çalıştılar. Sonuç alamayan güvenlik güçleri, olay yerine ek kuvvet çağırdı. Ancak daha sonra yapılan görüşmeler sonucu esnaf olaysız dağıldı. Son akaryakıt zamlarının geri çekilmesini istediklerini, aksi halde eylemlerinin süreceğini bildiren göstericiler, ''Bugüne kadar namusumuzla çalıştık. Hortumcular karlı çıktı. Biz de taşıdığımız yükleri mi çalalım Zamlar geri çekilmezse tepkimiz çok daha sert olacak'' diye konuştular. 




</TEXT>
</DOC>
