<DOC>
<DOCNO> 20004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo03.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi yarı final maçları yarın ve çarşamba günü oynanacak 
</HEADLINE>
<TEXT>

     Futbolda Avrupa Şampiyonlar Ligi'nde yarı final rövanş maçları, yarın ve 9 Mayıs Çarşamba günü yapılacak ve finalist 2 takım belirlenecek. 
     Yarı finalin ilk rövanş mücadelesinde, yarın İspanya'nın Valencia CF ile İngiltere'nin AFC Leeds United takımları, Valencia kentindeki Mestalla Stadı'nda karşı karşıya gelecekler. İngiltere'deki ilk karşılaşma, golsüz eşitlikle tamamlanmıştı. 
     Diğer yarı final rövanş karşılaşmasında ise 9 Mayıs Çarşamba günü Almanya'nın FC Bayern Münih ile İspanya'nın Real Madrid CF takımları, Münih Olimpiyat Stadı'nda mücadele edecekler. İspanya'daki ilk maçı 1-0 kazanan FC Bayern Münih, finalist olma yolunda avantaj sağlamıştı. 
     2 karşılaşma da TSİ 21.45'de başlayacak ve Star TV'den naklen yayınlanacak. 
     Avrupa Şampiyonlar Ligi'nde final karşılaşması ise 23 Mayıs Çarşamba günü İtalya'nın Milano kentindeki Guiseppe Meazza Stadı'nda yapılacak. 






</TEXT>
</DOC>
