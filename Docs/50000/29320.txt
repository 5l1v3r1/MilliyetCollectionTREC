<DOC>
<DOCNO> 29320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo10.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Manchester United'ın yaz okulunda futbolu Beckham öğretiyor 
</HEADLINE>
<TEXT>

     İngiltere'nin köklü kulüplerinden Manchester United'ın yaz okulllarında gençler, futbolu, ünlü futbolculardan öğreniyor. 
     Bir internet sitesindeki haberde, Manchester United'ın, dünya futbol tarihindeki bu son derece saygın ve ayrıcalıklı yerini, bazı ''Altın kurallar''a harfi harfine bağlı kalmasına borçlu olduğu belirtiliyor. Manchester United'in açtığı yaz okullarında bu kurallar, çocuklara ve gençlere tüm ayrıntılarıyla öğretiliyor. Onların, ''Manchester United etiğiyle yetişmiş iyi birer futbolcu olması'' için çaba harcanıyor. 
     
     Öğretmenler birbirinden ünlü 
     Manchester United Futbol Yaz Okulları'nda, isimleri bile insanın yüreğini hoplatan, heyecanlandıran öğretmenler görev yapıyor. Geleceğin futbolcularını arayan okulda, şut kategorisinde Andy Cole, driplinkte Jesper Blomqvist, paslaşmada David Beckham, top kontrolünde Dwight Yorke, kısa paslaşmada da Roy Keane görev alıyor. 
     Yaz okullarına, 6 ve 7 yaş kategorilerinde küçükler ve 6-7 ile 16 yaş arası gençler kabul ediliyor. Adaylar kurslara başlamadan önce tepeden tırnağa sağlık kontrolünden geçiriliyor. Eğer futbol oynamalarının risk yaratacağı bir sağlık sorunları varsa, kamplara kabul edilmiyorlar. Kamplara küçüklerin velileri de konuk olarak katılabiliyor. Hatta eğer isterlerse, konuklar için de eğlendirici futbol organizasyonları, eğitim programları ve maçlar düzenlenebiliyor. Her yaz, binlerce katılımcının içinden ''Geleceğin futbol devleri'' sivriliyor. 
     Yaz okullarının kurucusu ise İngilizlerin gelmiş geçmiş en büyük futbol adamlarından Bobby Charlton. Bu nedenle Manchester United yaz okulları, Boby Charlton'un adıyla da anılıyor. 
     
     Kurallara uymak şart 
     Yaz okullarında işler sanıldığı kadar kolay değil. Manchester kentinin çeşitli bölgelerindeki kurs merkezlerinden içeri adım atan gençler, kulübün, ''Altın kuralları'' gerçeğiyle karşılaşıyor. Her gencin uyması zorunlu kurallar ise şöyle sıralanıyor 
     ''Uyumlu olacaksın, iyi insan olacaksın. aileni, büyüklerini, öğretmenlerini, antrenörlerini sayacak ve dinleyeceksin, ama körükörüne değil. Araştırıcı olacaksın, merak edeceksin, onlara durmadan sorular soracaksın. Disiplinli, temiz, düzenli olacaksın. Fair-play kavramına sonsuz saygı göstereceksin.'' 
     
     Fiyatlar el yakıyor 
     Yaz okulları, 2 Haziran-26 Ağustos tarihleri arasında, belirli devreler halinde eğitim veriyor. Ücretler 7 günlük devreler için 500, 10 gün için 700, 14 gün için 900 dolar olarak belirlenmiş. Küçüklerle beraber kampta kalacak yetişkinler için ise ücret 425 ile 725 dolar arasında değişiyor. Futbol kitinden krampona, havludan su geçirmez eşofmana, formadan kumanya çantasına kadar akla gelebilecek her türlü araç gereci kulüp sağlıyor. Eğitim dönemi içerisinde öğrencilere ünlü Old Trafford Stadı dahil, ülkenin bir çok kentindeki spor tesisleri gezdiriliyor. Buralarda küçük maçlar, antrenmanlar yapmaları sağlanıyor. Eğitim dönemi boyunca sivrilen, dikkat çeken, gerçek anlamda başarı gösteren gençlere Manchester United önce kendi kapılarını açıyor. Onlarla iletişimini sürdürüyor, yeni eğitin programlarına çağırıyor. Bu kez ücret almadığı gibi, onların tüm parasal ihtiyaçlarını da kulüp karşılıyor. 
     
     Alex Ferguson'un öğütleri 
     Manchester United Futbol Okulu'nun Onursal Başkanı büyük futbol adamı Alex Ferguson, yaz okullarına gelecek gençlere şu öğütlerde bulunuyor 
     ''Geçen yıl okullara İngiltere'den ve dünyanın çeşitli ülkelerinden 13 bin genç katıldı. Ama okullardan Manchester United sertifikasıyla ayrılanların sayısı bu kadar fazla değildi. Kulübümüzün uyulmasını istediği kurallar basit, ama kesin. Herşeyden önce bunlara, kesinlikle uyulması gerekiyor. Bu kurallar sadece iyi bir futbolcu olmak için değil, iyi bir insan olmak için de mutlaka gereken koşulları içeriyor. Sporcu rasyonel düşünen, beden ve kafa gücüne en rasyonel şekilde hakim olabilen insandır. Bunun için, ''İyi bir insan olabilmenin temel kuralları''na uyum sağlanması elbette ki şart. Biz, Manchester United ekolüne kabul edildiğinin belgesi olan sertifikalarımızı verdiğimiz gençlerden, işte bunu istiyoruz. Öncelikle, ''İyi insan'' olmalarını istiyoruz. Bu yüzden de kulübüzün altın kurallarına uymalarını gözlerken, asla ödün vermiyoruz.'' 







</TEXT>
</DOC>
