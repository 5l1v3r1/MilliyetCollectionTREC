<DOC>
<DOCNO> 34346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/ekonomi/eko05.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD’ı dalgaya ikna etti 
</HEADLINE>
<TEXT>

     NEDİM ŞENER 

     Fischer, dalgalı kur politikasında değişiklik isteyen TÜSİAD’ı ikna etti. TÜSİAD Yüksek İstişare Konseyi YİK Başkanı Muharrem Kayhan, Fischer ile görüşmelerinin ardından yaptığı açıklamada, dalgalı kurun aslında bu programın, yani rezervleri çok yüksek olmayan bir ekonominin supabı olduğunu belirtti. 
     
     Fischer değerlendirecek 
     Kayhan, "Bu konuda özel sektörün herhangi bir tereddütü yok. Ancak Merkez Bankası’nın çok anormal hareketler görüldüğünde buna müdahale edebilmesi için elinin serbest bırakılması yönünde bizim sözlerimiz oldu. Kendileri de bu konuları zaten Sayın Derviş ve yardımcılarıyla beraber değerlendirdiklerini söylediler" dedi. 
     TÜSİAD Yönetim Kurulu Başkanı Tuncay Özilhan da "Kurdaki aşırı artışlarda Merkez Bankası’na bir müdahale imkanı tanınmasını istiyoruz. Aldığımız izlenim de böyle bir düzenlemeye gidileceği yönünde" dedi. 
     Özilhan, şöyle devam etti "Son iki ayda hükümet ve Meclis yoğun bir tempo içinde çalışarak kanunların Meclis’ten geçtiğini, uygulanabilir hale geldiğini, esasında bir koalisyon ortamı olduğu için de bir takım tartışmaların olmasının doğal olduğunu ama bunların geçmiş olduğundan çok mutlu olduklarını ve bundan sonraki aşamada çıkacak kanunlarla birlikte de programın altyapısının oluşmuş olacağını söylediler. Ayrıca uluslararası mali çevrelerin Türkiye’ye olan desteğinin ve ilgisinin devam ettiğini ve devam edeceğini söylediler." 
     Üzeyir Garih ise Fischer’ın Merkez Bankası’nın müdahaleleri yerine döviz fiyatlarının kendi kendine oluşmasının doğru olacağını söylediğini aktardı. Garih, "Bir iki ayda sonuç alınmasının mümkün olmadığını ancak bu işin beş, altı ay sonra bir düzelmeye doğru gideceğini gördüğünü söylüyor" dedi. 
     Uluslararası Para Fonu IMF Birinci Başkan Yardımcısı Stanley Fischer, İstanbul’da bir araya geldiği akademisyenler, bankacılar ve işadamlarına ekonomideki temel unsurların, özellikle enflasyonun ve ihracattaki artışın çok olumlu gittiğini, hükümetin kararlılığından da oldukça etkilendiğini söyledi. 
     Fischer, her üç kesimle yaptığı toplantıda da dalgalı kurdan vazgeçmenin mümkün olmadığını, ancak Merkez Bankası’nın çok ani ve aşırı oynamalarda müdahalede bulunma olanağına sahip bulunduğunu anlattı. Çırağan Sarayı’nda gerçekleştirilen toplantılarda Fischer önce akademisyenlerle bir araya geldi. Fischer ekonomideki gelişmelerin iyimser olduğunu ve bunun yeterince algılanmadığını söyledi. 
     
     Kur da, faiz de gerileyecek’ 
     Reel fazleri çok yüksek bulduğunu ama bir, iki hafta sonra bu oranların yavaşça aşağı ineceğinin görüleceğini anlatan Fischer, Türkiye’nin ağustos ayını da borçlanma açısından sorunsuzca aşabileceğini belirtti. Fischer, eylül ayında hem reel faizlerin, hem de döviz kurunun hızla aşağı doğru ineceğinin görüleceğini söyledi. 
     Akademisyenlerin ardından bankacılarla bir araya gelen Fischer, olumlu mesajlarını tekrarladı. Bankacılar, izlenimlerini, "IMF’nin en yetkili ağızından gerek gidişat hakkındaki yaklaşımını duyduktan ve programa ne derece angaje olduğunu gördükten sonra daha olumlu bakıyoruz" diyerek aktardı. 
     
     En başarılı program Türkiye’de’ 
     Fischer’in, Türk Sanayicileri ve İşadamları Derneği’nin TÜSİAD verdiği öğlen yemeğinde bir araya geldiği işadamlarıyla görüşmenin ana gündemini dalgalı kur ve reel sektörün sıkıntıları oluşturdu. Kurulacak rehabilitasyon fonu ile nakit sıkıntısındaki işletmelere maddi destek sağlanacağını anlatan Fischer, ancak kalıcı çözümün, finans kesiminin sorunlarının çözülmesi olduğunu söyledi. 
     İşsizliğin azalmasının yolunun büyümeden geçtiğini aktaran Fischer, Türkiye’nin program uygulamasını da övdü. Fischer, "Bütün dünyada sıkıntı içinde olan ülkeler için bazı önlemler alınır ve sıkıntılar her yerde hissedilebilir. Ama Türkiye’deki program, bu programlar içinde en iyi işleyendir. Ayrıca dünyada resesyon olduğunu unutmamak gerekir. Buna rağmen Türkiye’deki program en işleyen programdır." 
     Türk sanayinin benzer programlar uygulanan ülkelere göre daha iyi olduğunu kaydeden Fischer, ihracatta gösterilen başarıya dikkat çekerken ihracatçı olduğunu öğrendiği Nuri Artok’a da "Öyleyse sizin durumunuz çok iyi" dedi. 
     



 EKONOMİ 















</TEXT>
</DOC>
