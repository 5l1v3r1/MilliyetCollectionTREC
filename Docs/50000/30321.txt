<DOC>
<DOCNO> 30321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sonspo17.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon hülle için Arjantin'den çıkacak kararı bekliyor 
</HEADLINE>
<TEXT>

     Futbol Federasyonu Başkanı Haluk Ulusoy, kulüplerin, ''Hülle''ye yönelik girişimlerinin yoğunluk kazanması üzerine, ''Yönetmelik maddelerimiz açık, uygulama etik değil. Onaylamıyoruz'' dedi. 
     Ulusoy, Futbol Federasyonu'nun, Ankara Sheraton Otel'deki toplantısı öncesinde yaptığı açıklamada, transfer yönetmeliğiyle ilgili FIFA'nın açıklayacağı değişikliklerin, şu anda Türkiye'deki işleyişi fazlaca etkileyemeceğini söyledi. 
     Haluk Ulusoy, ''Kulağımız Arjantin'de, yönetmelik elimizde, bekliyoruz'' diyerek, konuyla ilgili şu hatırlatmalarda bulundu 
     ''Yönetim kurulumuz adına Ata Aksu, Levent Kızıl ve Metin Kazancı'dan oluşan 3 kişilik bir heyet, FIFA toplantısına katılmak için Buones Aires'e gitti. FIFA'nın açıklayacağı kararların, şu andaki yapımızı etkileyeceğini zannetmiyorum. Transfer yönetmeliğimizin 37. maddesi son derece açık. Yapılacak açıklama doğrultusunda, oturulup, konuşulacak, bir şey olursa, daha sonra yeniden bir değerlendirme yapacağız.'' 
     Naklen yayın için yeni teklif 
     Bu arada, Süper Birinci Futbol Ligi'ndeki karşılaşmaların naklen yayını konusunda, yeni gelişmeler gündeme geldi. 
     Futbol Federasyonu Asbaşkanı Orhan Saka, Doğan Yayıncılık Grubu ile Cine5'in, Futbol Federasyonu Yönetim Kurulu ile bağlantı kurarak, Digitürk ile ilgili uygulamaların belirsizliklerle dolu olduğunu, yasal sorumluluklar yaratabileceği hatırlatmasında bulunduklarını hatırlattı. 
     Saka, ''Yetkili kuruluş temsilcileri, federasyona, uygun görülmesi durumunda, resmi bir teklifle gelebileceklerini de ilettiler'' diye konuştu. 







</TEXT>
</DOC>
