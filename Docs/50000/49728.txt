<DOC>
<DOCNO> 49728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/spor/spo01.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat'a son çağrı 
</HEADLINE>
<TEXT>

Real Sociedad’a gitmemek için İzmir’e kaçan genç futbolcu Beşiktaş yönetimini öfkelendirdi. John Benjamin Toshack da, gelişmeler üzerine sert açıklamalar yaptı 
     MEHMET ÇİFTÇİ 

     Taviz verilmeyecek 
     İSPANYA’NIN Real Sociedad kulübüne transfer olmamak için türlü bahaneler ileri süren Nihat’ın tutumu tepki yarattı. Beşiktaşlı yöneticiler, transfer konusunda genç futbolcuya kesinlikle taviz verilmeyeceğini açıkladılar. Madrid seyahatini zorunlu olarak iptal eden yöneticiler, "Taviz vermemiz söz konusu olamaz. Ya olacak, ya olacak. Bu transfer hem kulüp, hem de Nihat açısından çok önemli" diye konuştular. 
     
     Real de şokta 
     ASBAŞKAN Yıldırım Demirören ve Nihat’ı hafta başında bekleyen R.Sociedad’da son gelişmeler şok yarattı. R.Sociedad Teknik Direktörü Toshack, Başkan Serdar Bilgili’yi arayarak konuyla ilgili bilgi aldı. Toshack’ın, Bilgili’ye "Nihat’ın bir an önce karar vermesi şart. Kafa karıştırmasın" dediği bildirildi. Başkan Jose Luiz Astı ile Toshack’ın, on gün içinde İstanbul’a gelerek transferi bitireceği kaydedildi. 
     
     Toshack öfkeli 
     TOSHACK renklerine bağlamak istediği Nihat konusunda MİLLİYET’e sert açıklamalar yaptı. Galli hoca, "Hedefim, Nihat’ı bir Dünya yıldızı yapmak. İspanya, Dünya futbolunun kalbinin attığı bir yerdir. R.Sociedad ise İspanya’nın en köklü kulüplerinden biridir. Ne bu kulüp ikinci lige düşer, ne de Nihat ikinci ligde futbol oynar. O, ön yargılı. R.Sociedad’ı istemeyeni, biz de istemeyiz" diye konuştu. 
     
     Karşı kampanya 
     NİHAT’IN isteksiz açıklamalarına yer veren İspanya medyası ise karşı kampanya başlattı. Bask basını, "Nihat, İspanya’yı ve bizi istemiyormuş. Kendi bilir, gitsin Türkiye’deki futbol yaşantısına devam etsin" yorumlarını ön plana çıkardı. Toshack ise gazetelere verdiği demeçte, R.Sociedad’ın ligde her geçen hafta iyiye gittiğini hatırlattı, "Zorla kimseyi almayız" ifadesini kullandı. 
     
Raporlara tepki      BEŞİKTAŞ Teknik Direktörü Christoph Daum’un kokain kullanmak ve 100 gramlık kokain almak için sipariş vermek suçlamasından yargılandığı davanın üçüncü duruşması da dün yapıldı. Davada Daum’un avukatları raporlardaki tutarsızlıklar ve somut delillerin ortaya konulamadığı gerekçe göstererek, müvekkillerinin suçlanamayacağını söylediler. Avukatlar, kokain bağımlısı sanık Hans Josef’in ifadelerine göre Daum’un suçlanmasını "Çocuk oyuncağı" olarak nitelendirdiler. 
     
Para kavgası      BEŞİKTAŞ, Transfer ve Mali Komite üyeleri dün Serdar Bilgili başkanlığında olağanüstü toplanarak Norveç Milli Takımı’nın kalecisi Thomas Myhre’nin bir an önce İstanbul’a getirilmesini kararlaştırdılar. Genel Sekreter Hüsnü Güreli’nin, "Para girmeden Myhre için bir kuruş kasadan vermem" demesi toplantıda gerilimi yükseltti. Para veren yöneticilerden Fikret Orman ve Yıldırım Demirören’in, "Ahmet Hamoğlu ve İzzet Ceylan nerede "diye konuşmaları ile iyice gerilen toplantı Bilgili’nin devreye girmesiyle yumuşadı. Norveçli kalecinin bugün İstanbul’a geleceği vurgulandı. 
     



 SPOR 























</TEXT>
</DOC>
