<DOC>
<DOCNO> 38078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/soneko11.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasite kullanımı geriledi 
</HEADLINE>
<TEXT>

     Devlet İstatistik Enstitüsü DİE , İmalat sanayiinde Nisan-Mayıs-Haziran aylarını içeren bu yılın ikinci döneminde üretim değeri ağırlıklı kapasite kullanımının yüzde 70.6 seviyesinde gerçekleştiğini açıkladı. 
     İmalat sanayiinde kapasite kullanımı, geçen yılın aynı döneminde yüzde 76.3 olmuştu. DİE'nin, 2.123 işyerinde yaptığı ''Üç Aylık İmalat Sanayi Eğilim Anketi''ne göre, bu yılın 2. döneminde işletmelerin tam kapasiteyle çalışamama nedenleri arasında ise yüzde 51.8'lik oran ile iç pazarda talep yetersizliği ilk sırada yer aldı. Söz konusu dönemde, tam kapasite ile çalışamama nedenlerinden dış pazarda talep yetersizliği yüzde 11.3 ile ikinci, yerli mallarda hammadde yetersizliği yüzde 6.1 ile üçüncü olurken, bunu yüzde 6 ile mali imkansızlık, yüzde 3.3 ile işçilerle ilgili meseleler ve yüzde 1.6 ile de ithal mallarda hammadde yetersizliği izledi. 
     Öte yandan DİE, işyerlerinin üretim, yurtiçi satış, satış fiyatları ve hammadde fiyatları konusunda 3. dönem Temmuz-Ağustos-Eylül beklentileri ile ilgili bir değerlendirme de yaptı. Yapılan değerlendirmeye göre, 3. dönemde üretimde, işyerlerinin yüzde 54.6'sı artış, yüzde 15.9'u ise azalış bekliyor. Söz konusu dönemde, yurt içi satışlarda ise aynı işyerlerinin yüzde 56'sı artış, yüzde 11.6'sı azalış, satış fiyatlarında yüzde 67.2'si artış, yüzde 1.7'si ise azalış beklentisi içinde bulunuyor. Hammadde fiyatları konusunda da işyerlerinin yüzde 61.8'i artış, yüzde 0.8'i azalış olacağı görüşünü belirtti. 
     






</TEXT>
</DOC>
