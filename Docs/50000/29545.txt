<DOC>
<DOCNO> 29545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur17.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Bayülgen 900 milyon lira tazminat ödeyecek... 
</HEADLINE>
<TEXT>

     Sanatçı Okan Bayülgen'in, müzisyen Feridun Düzağaç'a hakaret ettiği gerekçesiyle 900 milyon lira manevi tazminat ödemesine karar verildi. 
     İstanbul 1. Asliye Hukuk Mahkemesi'ndeki duruşmaya davacı Feridun Düzağaç ile avukatı Cengiz Hortoğlu katıldı. Duruşmaya gelmeyen davalı Okan Bayülgen'i, avukatı İbrahim Ahıskalı temsil etti. 
     Mahkeme hakimi, bilirkişi raporuna göre, Okan Bayülgen tarafından sarf edilen sözlerin eleştiri ve yorum hakkı sınırlarını aştığının, Düzağaç'ın kişilik haklarının ihlal edildiğinin bildirildiğini kaydetti. 
     Dava konusuna ilişkin gerekli delillerin toplandığını ve tarafların dinlendiğini belirten hakim, Okan Bayülgen'in, Feridun Düzağaç'a 900 milyon lira manevi tazminat ödemesine karar verdi. 
     Duruşma sonrası davacı avukatı Cengiz Hortoğlu, Okan Bayülgen'in ödemesi kararlaştırılan tazminat miktarını çok düşük bulduğunu belirterek, temyiz edeceklerini söyledi. 
     Feridun Düzağaç'ın avukatı Cengiz Hortoğlu tarafından hazırlanan dava dilekçesinde, davalı Okan Bayülgen'in 2 Eylül 1998 tarihinde Radyo D'de yayınlanan ''Okan Bayülgen'le Hayat Bilgisi'' adlı programda, bir dinleyici ile kurulan bağlantısının ardından müzisyen Düzağaç'a hakaret ettiği ileri sürülüyordu. 
     Dilekçede, Bayülgen'in, yayın yoluyla ağır hakarette bulunduğu gerekçesiyle, Düzağaç'a 10 milyar lira manevi tazminat ödemesi isteniyordu. 






</TEXT>
</DOC>
