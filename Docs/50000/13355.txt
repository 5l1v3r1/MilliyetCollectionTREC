<DOC>
<DOCNO> 13355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/guncel/agun.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandilli ikna oldu 
</HEADLINE>
<TEXT>

"Deprem Erken Tahmin Sistemi" hakkında brifing alan bilimadamları yeşil ışık yaktı Üç yere kurulacak sistemin verileri anında Kandilli'ye aktarılacak 
     SERHAT OĞUZ İstanbul 

     Kandilli Rasathanesi Deprem Araştırma Enstitüsü, Afyon ve İstanbul depremlerini tespit eden cihaza kucak açtı. Rasathanenin üç ölçüm istasyonuna cihaz yerleştirilmesine karar verilirken, sonuçların karşılaştırıldıktan sonra kamuoyuna açıklanacağı bildirildi. 
     İTÜ Elektrik Elektronik Fakültesi öğretim üyesi Dr. Berk Üstündağ ve Lütfü Canyaran, geliştirdikleri Deprem Erken Tahmin Sistemi'ni incelemek isteyen Rasathane Müdürü Ahmet Mete Işıkara'ya olumlu yanıt verdi. 
     
     Üç saatlik brifing 
     Canyaran, davet üzerine, Kandilli Rasathanesi'ne giderek cihazla ilgili teknik sunumda bulundu. Boğaziçi Üniversitesi Jeofizik Bölümü öğretim üyesi Prof. Dr. Balamir Üçer, Doç. Dr. Doğan Kalafat, Doç. Dr. Mustafa Kemal Tuncer ve Doç. Dr. Şerif Barış da, Canyaran'ın üç saatlik ayrıntılı brifingini ilgiyle izledi. Ekip daha sonra Işıkara'ya görüşlerini iletti. Bilimadamlarının tatmin olduklarını belirten Canyaran da şöyle konuştu 
     "Bizim sistemimiz, köşede kalmış bir proje. Yunanistan'da bahsedilen başarısız sistemle ilgisi yok. O sistem, yüzde 98 gürültü duyuyor, bizimkisi ise yüzde 98 veri tespit ediyor." 
     Çalışma kapsamında, Kandilli Rasathanesi'nin üç deprem ölçüm istasyonuna cihaz yerleştirilecek. Sonuçlar, Kandilli Rasathanesi ve İTÜ'ye aktarılacak. Veriler ve deprem kayıtları karşılaştırılarak, cihazla ilgili sonuçlar açıklanacak. 
     
     
     


 GÜNCEL 


















</TEXT>
</DOC>
