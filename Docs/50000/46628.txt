<DOC>
<DOCNO> 46628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/spor/bbas.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Potanın keyfi başka 
</HEADLINE>
<TEXT>

Avrupa Şampiyonası’nda tarihi başarıya ulaştığımız basketbolda 2001-2002 sezonunun startı bugün verilecek, ekonomik krizin gölgesinde yeni hedeflere "smaç" vurulacak 
     GÖKHAN TÜRE 

     Küme düşme yok 
     BASKETBOLDA 2001 - 2002 sezonu bugün oynanacak karşılaşmalarla start alacak ve Türk basketbolu, 2001 Avrupa Şampiyonası’nın ardından yeni bir çehre ile yeni ufuklara yelken açacak. 12 takımın mücadele vereceği ve küme düşmenin olmadığı yeni sezonda Play - Off’a, ligde ilk on sırayı alan takımlar katılacak. Ligi ilk altı takım arasında bitirenler, Play - Off’a ikinci turdan katılırken, ilk tur, 7. ve 10. takımlar arasında oynanacak. 
     
     İki fire verildi 
     12 Dev Adam’ın 2001 Avrupa Şampiyonası’nda aldığı sonuçla tarihin en büyük başarısı elde edilmesine rağmen, Dünya genelinde yaşanan ekonomik kriz Türk basketboluna da ağır darbe vurdu. Kombassan Konya ve Troy Pilsner’in, çekilmesiyle 12 takıma düşen ve tıpkı işçi çıkaran müesseseler gibi "küçülen" Türkiye Ligi, yıldızlarını kaybettiği gibi, yerlerini de yenileriyle dolduramadı, eldekiyle yetinmek durumunda kaldı. 
     
     Tansiyon düşük 
     KÜME düşmenin kalkması, Euro League’e katılacak takımların şimdiden belli olması nedeniyle heyecanını da yitirme tehlikesiyle karşı karşıya kalan ligde, müessese kulüpleri Efes Pilsen, Ülker ve Türk Telekom’un başı çekmeleri bekleniyor. Yabancısız oynamayı tercih eden Beşiktaş, transferde geri kalan Galatasaray’ın yanında Fenerbahçe, üç büyüklerin en organize ve başa güreşmeye aday ekibi olarak görülüyor. 
     
HAFTANIN PROGRAMI      ERKEKLER 
     Ayazağa Spor Salonu 
     17.00 İTÜ - Efes Pilsen 
     Süleyman Seba Spor Salonu 
     14.00 Beşiktaş - O. Renault 
     İzmir Atatürk Spor Salonu 
     16.00 Karşıyaka - G.Saray 
     
     BAYANLAR 
     Alanya 75. Yıl Spor Salonu 
     14.00 Alanya - Yıl.Bosna 
     Ahmet Cömert Spor Salonu 
     16.00 Migros - Et Balık 
     Süleyman Seba Spor Salonu 
     16.00 Beşiktaş - Arı Koleji 
     
21 hakem görevde      BASKETBOL 1. Ligi’nde 9’u FIBA kokartlı 21 hakem görev yapacak. Aralarında 1977’den bu yana düdük çalan Memduh Öget’in de yer aldığı ve yaşları 24 ile 46 arasında değişen A klasmanı hakemlerin 10’u, 10 yıl ve üzerinde süredir görev yapıyor. 19’u üniversite mezunu olan hakemlerden beş yıl ve daha az süredir düdük çalan sadece üç isim bulunuyor. 
     
En uzun Kartal      2001 - 2002 sezonunda basketbolda mücadele verecek takımlar arasında boy ortalaması en yüksek takım Beşiktaş oldu. Siyah - Beyazlılar, 2.01 metre ortalama ile dikkati çekerken, kendilerini 2.00 metre ortalama ile Ülker, Darüşşafaka ve Fenerbahçe izliyor. Ligin en genç takımı 21.3 yaş ortalamasıyla TED Kolejliler. Beşiktaş, yine 21.7 yaş ortalaması ile en genç ikinci takım olma özelliğini de taşıyor. 
     
Rekor Siyavuş’ta      BASKETBOL 1. Ligi’nde 36. sezon start alırken, 35 yılda 11 ayrı şampiyon çıktı. Son dört yılda şampiyonluk yüzü göremeyen Efes Pilsen, buna rağmen 8’er şampiyonlukla, Eczacıbaşı ile ilk sırayı aldı. İTÜ 5, Galatasaray 4, Ülker 3, Tofaş 2, Altınordu, Muhafızgücü, Beşiktaş, Karşıyaka ve Fenerbahçe de 1’er kez bu büyük sevinci yaşadı. Ligde en çok şampiyonluk kazanan coach ise 7 şampiyonlukla, üç yıl önce hayatını kaybeden Aydan Siyavuş oldu. 
     



 SPOR 






















</TEXT>
</DOC>
