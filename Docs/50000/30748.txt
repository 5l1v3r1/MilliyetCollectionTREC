<DOC>
<DOCNO> 30748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/dunya/adun.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD özür arsızı oldu 
</HEADLINE>
<TEXT>

ABD’nin başı şimdi de, bir Japon kadına tecavüz eden askeri yüzünden dertte. Askeri Japonlara teslim eden Washington, son altı ayda ikisi Japonlardan, biri Çin’den olmak üzere üç kez özür diledi 
     DIŞ HABERLER SERVİSİ 

     Süper güç ABD uzakdoğunun kısa boylu, çekik gözlü ulusları karşısında madara oldu. Geçtiğimiz Nisan ayında hayati önemdeki casus uçağının sırlarını göz göre göre Çin’e kaptıran Washington, bu kez de Japonya’ya boyun eğerek bir kadına tecavüzle suçlanan askerini iki ülke arasındaki askeri anlaşmanın aksi hükmüne rağmen Japonya’ya teslim etti. 
     ABD daha önce de bir denizaltısının Japon yolcu gemisinin batmasına neden olduğu için Tokyo’dan özür dilemişti. 
     
     Tecavüz olayı 
     Son olay, geçen hafta Okinawa adasında meydana geldi. Kadena Hava Üssü’nde görevli 25 yaşındaki Amerikalı Çavuş Timothy Woodland’ın 20’li yaşlardaki bir Japon kadına tecavüz ettiği ileri sürüldü. 
     Olayın duyulması üzerine Japonlar ayağa kalkarken tecavüzle suçlanan ABD’li çavuş, Amerikalı üs komutanı tarafından göz altına alındı. Ancak büyük infial uyandıran tacavüzün kahramanı Çavuş Woodland’ın Japon adaletine teslimi yolunda büyük kamuoyu baskısı oluşunca Japonya Başbakanı Koizumi dahil üst düzey Japon yetkililer devreye girdi. Japon yetkililer, Çavuş Woodland’in Japon adaletine hesap vermesi için kendilerine teslim edilmesini istediler. 
     Washington bu isteğe çavuşun adil bir şekilde yargılanacağı ve insanca muamele göreceği şeklinde teminat aldıktan sonra razı oldu ve dün Japon polisine verilen Woodland tutuklandı. 
     Okinawa mahkemesi, Amerikalı askerin parmak izinin olay yerindeki bir aracın üzerinde tecavüze uğrayan kadının parmak izinin yanında bulunması üzerine, geçen Pazartesi günü tutuklama emri çıkarmıştı. 
     
     Casus uçak 
     Öte yandan, geçtiğimiz Nisan başında Çin jetleriyle havada çarpıştıktan sonra Çin’in Haynan Adası’na zorunlu iniş yapan Amerikan EP - 3 casus uçağı 3.5 ay sonra ABD’ye iade edildi. 
     Çin tarafından parçalanıp incelenen 80 milyon dolarlık casus uçağın gövdesi ve diğer parçaları Rus Antonov - 124 tipi kargo uçağıyla, ABD’nin Georgia eyaletindeki Dobbins hava üssüne götürüldü. Washington bu olaydan dolayı da Pekin’den özür dilemişti. 
     



 DÜNYA 













</TEXT>
</DOC>
