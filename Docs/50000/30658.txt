<DOC>
<DOCNO> 30658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sondun10.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de "ırkçılık damgası" endişesi... 
</HEADLINE>
<TEXT>

     İsrail Başbakanı Ariel Şaron hakkında, Sabra ve Şatilla katliamlarında sorumluluğu olduğu gerekçesiyle Belçika'da soruşturma açılmasının ardından, yaklaşan BM Dünya Irkçılık Konferansı'nın İsrail'i ırkçı bir devlet olarak ilan edileceği haberi Tel Aviv'de endişe yarattı. 
     Dünya'daki 60 Yahudi lider, önceki gün Londra'da İsrail Dışişleri Bakan Yardımcısı Michael Melchior ile biraraya gelerek durum değerlendirmesi yaptı. 
     Melchior, İsrail hükümetinin ''Yeni bir ambalajla anti-semitizm'' olarak nitelediği bu gelişmeleri uzun süre farkedemediğini belirterek, ''İsrail'i insan haklarına düşman yeni bir apartheid devlet olarak damgalamaya çalışıyorlar buna meydan vermemeliyiz'' dedi. Toplantıda konuşan Kanadalı insan hakları uzmanı Irwin Cotler, Batı'da yeni modanın insan haklarını korumak ve geliştirmek olduğunu belirterek, bunun adeta bir sivil-laik din haline geldiğini vurguladı.Cotler, İsrail'in insan hakları açısından lanetlenebileceği uyarısında bulunarak, Şaron soruşturmasının ve Irçılık Konferansı'nın aysbergin sadece görünen ucu olduğunu belirtti. 
     31 Ağustos'ta Güney Afrika'nın Duban kentinde yapılacak BM Dünya Irkçılık Konferansı'nda İsrail'in ırkçı ve Anti-Arap bir devlet olarak ilan edilmesi bekleniyor. 
     İsrail basınındaki haberlere göre, konferansın Tahran ve Cenevre'de yapılan hazırlık toplantılarında oluşturulan taslak kararlarda İsrail Araplara sistematik olarak ayrımcılık uygulayan ırkçı bir devlet olarak tanımlanıyor. İsrail'e Filistinlilerin evlerine dönüşünü engelleyen zorunlu işgal ve tüm Yahudilere İsrail'de yerleşme hakkı tanıyan Geri Dönüş Yasası gibi ırk ayrımına dayalı yasları lağv etme çağrısında bulunan taslak kararlarda, Yahudi yerleşim merkezleri de yasadışı olarak ilan ediliyor. Taslak kararlarda, İsrail'in işgal altındaki toprakları kontrol amacıyla ırk ayrımına dayalı, uluslararası areneda kabul görmüş insan haklarını ihlal eden yasalarla yönetilen, insanlık suçu işleyen, dünya barış ve istikrarını tehdit eden bir devlet olduğu belirtiliyor. Taslak kararlara, 31 Temmuz'da yapılacak hazırlık toplantısında son şekli verilecek. ABD Dışişleri Bakanı Colin Powell'ın 31 Ağustos'taki konferansa katılıp katılmamakta henüz kararsız olduğu belirtiliyor. 







</TEXT>
</DOC>
