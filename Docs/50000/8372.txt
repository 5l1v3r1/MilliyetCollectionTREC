<DOC>
<DOCNO> 8372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/soneko07.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası enflasyon hedeflemesi rejimine geçiyor 
</HEADLINE>
<TEXT>

     Merkez Bankası, döviz kurunun enflasyonla mücadelede çıpa olmaktan çıkarılarak, enflasyon oranını tek çıpa alan enflasyon hedeflemesi rejimine geçileceğini açıkladı. 
     Döviz kurlarının dalgalanmaya bırakılmasına karar verildiğini hatırlatan Merkez Bankası, yeni dengelerin sürdürülebilir seviyelerde oluşturulması amacıyla piyasalarda aktif rol üstleneceğini bildirdi. Merkez Bankası'ndan yapılan açıklamada, istikrar programının güçlendirilerek uygulamaya devam edilmesi için döviz kurlarının dalgalanmaya bırakılmasına karar verildiği belirtildi. Gelecek süreçte de enflasyonla mücadaleye yönelik sıkı para politikasının kararlılıkla yürütüleceği vurgulanan açıklamada, "Yeni dengelerin sürdürülebilir seviyelerde oluşturulmasını teminen bankamız, piyasalarda aktif rol üstlenecektir" denildi. 
     Döviz kurunun dalgalanmaya bırakılması suretiyle devam edilecek programın uygulanma sürecinde, IMF tarafından sağlanan kredilerin daha önceden programlandığı gibi verileceği ifade edilen açıklamada, döviz kurunun enflasyonla mücadelede çıpa olmaktan çıkarıldığı, enflasyon oranını tek çıpa alan enflasyon hedeflemesi rejimine geçileceği belirtildi. 
     Açıklamada, enflasyon hedeflemesi uygulaması bakımından hayati önemdeki yeni Merkez Bankası Kanunu taslağı üzerindeki çalışmaların sonuçlandığı ve hızla yasalaşması için hükümete sunulacağı bildirildi. Kasım ayında yaşanan krizde alınan önlemlere karşın güven unsurunun tam olarak oluşmadığı, piyasalarda sürekli olarak yeni bir kriz beklentisinin gündemde tutulduğu kaydedilen açıklamada, bu hassas dönemde 19 Şubat'ta ortaya çıkan siyasi gerginliğin piyasa katılımcılarının programa güvenlerini kaybetmelerine ve panik halinde döviz talep etmelerine neden olduğu, yaklaşık 7.6 milyar doların satıldığı hatırlatıldı. Açıklamada şöyle devam edildi 
     20 Şubat'ta mevcut para programı çerçevesinde bankamız net iç varlıklar kontrolünü kararlı bir şekilde uygulamış, TL likidite olanaklarını sınırlamış ve bu çerçevede satılan tutarın 6.1 milyar doları geri alınmış ve sonuçta sadece 1.5 milyar dolar, TL karşılığını Bankamızda hazır bulundurabilen bankalara, program çerçevesindeki kur taahhüdümüzün bir gereği olarak satılmıştır. Ancak, TL likitidesinin kısılması kısa dönem faiz oranlarını çok yüksek seviyelere çıkartmış ve 21 Şubat'ta para programını mevcut şekliyle sürdürme çabalarımıza rağmen kaybolan güvenin oluşturulamadığı ve dolayısıyla TL ve döviz piyasalarında oluşan dengelerin sürdürülmesinin mümkün olmadığı görülmüş bulunmaktadır." 




</TEXT>
</DOC>
