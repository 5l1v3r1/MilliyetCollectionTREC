<DOC>
<DOCNO> 36344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/spor/yguv.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF gibi 
</HEADLINE>
<TEXT>

     ERCAN GÜVEN 

     Yerimizi hiç yadırgamadık Moldova’da... Evimizde gibiydik... Kimimiz Urfalı İhsan Usta’dan saç kavurma yiyip, bu şirin ülkenin çöken ekonomisini tartıştı... Kimimiz, parasızlığın getirdiği ahlak çöküntüsünden yararlanmaya çalıştı... 
     Bizim kriz hava... Devlet memurları üç aydır maaş alamıyor burada. 
     Türk kafilesi IMF gibi geldi valla... Nakit para ve "aşkla"... 
     Başkent Chisinau’da insanlar, UEFA Kupası’nı falan değil, yeniden ücretli hale gelen doğalgaz ve elektrik faturalarını düşünüyorlar... 
     10 kere Avrupa Kupası’na katılıp dört kez şampiyonlar liginde maç yapmış Zimbru Chisinau kanıksanmış... Birkaç bin kişi yolunu şaşırıp Republican Stadı’na gelmiş ama, ortalama 30 dolar aylıkla geçinen Moldovalı’da, tezahürat yapacak hal bile kalmamış. 
     Gaziantepspor’a böyle dişine göre bir rakip çok iyi gelebilirdi doğrusu. Hakan Yiğit ve Erhan Bayraktar’ın yuvadan uçmasıyla kanatlarını yitiren, Hakan Bayraktar’ın Fenerbahçe’ye transferi ile tansiyonu yükselen Antep, geçen yılki UEFA Kupası’nın hıncını Zimbru Chisinau’dan alabilirdi. 
     Tabi, Gaziantepspor’un akademisyen hocası Tevfik Lav’ın 3 - 1’lik "skor falı" tutsa idi... Taktikler uygulansa, kademe hataları olmasa... 
     Ama ne gezer, Fatih Teke, eksik olmasın çok yardım etti Zimbru’ya... İkinci yarıda oyuna giren dört antrenman yapıp forma giymiş Batista da yetmedi. 
     Bir tek Beyaz Rus Maxim çabaladı... Ömer ise kalesinde devleşti. 
     Aslında ucuz kurtulduk da diyebiliriz buna. 
     Artık ümitler Antep’e kaldı. Maç başladığı gibi golsüz sonuçlandı. 
     Seyirci mi .. 
     Onlar hem umutlarını kaybetmediler hem de uluslararası ticarete farklı boyutlar kazandırdılar... Kilosu iki dolardan ihraç ettikleri Antepfıstığı gelirlerini, tanesi 100 dolarlık Moldova fıstıklarına yatırarak... 
     



 SPOR 





















</TEXT>
</DOC>
