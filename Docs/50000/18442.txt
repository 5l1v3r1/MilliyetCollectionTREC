<DOC>
<DOCNO> 18442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/ekonomi/aeko.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da olmazsa para yok 
</HEADLINE>
<TEXT>

ABD Hazine Bakanı O’Neill, IMF’nin koşullarına bağlı bir krediyle yetinilmesini ve bu koşullar yerine gelmezse, Türkiye’ye yeniden yardım eli uzatılmayacağını’ bildirdi 
     YASEMİN ÇONGAR Washington 

     Uluslararası Para Fonu IMF Başkanı Horst Köhler’in Türkiye’ye, 2001 yılı içinde 10 milyar dolar taze kredi sağlanmasına yönelik tavsiye kararı, ABD’nin desteğine sahip olmakla birlikte, esas olarak Bush yönetiminin itirazlarının da bir ürünü. 
     Devlet Bakanı Kemal Derviş’in göreve gelişinden bu yana, dün üçüncü kez görüştüğü ABD Hazine Bakanı Paul O’Neill, Türkiye’ye doğrudan kredi sağlanması konusunda en fazla ayak sürüyen Batılı bakan oldu. O’Neill, sözü verilen 10 milyar doların "Türkiye’nin son şansı" olduğu uyarısını da, Fon yetkililerine iletti. 
     
     Önceki paralar yaramadı’ 
     O’Neill, başından beri Ankara’ya bugüne kadar verilen kredilerin etkin harcanmadığı ve yeni krizleri önlemediği konusunda son derece "eleştirel" bir tutum aldı ve "Her yangını biz söndüremeyiz. Türkiye’ye daha önce verilen paralar neden işe yaramadı Şimdi verilecek para da iyi değerlendirilemezse, bir daha para veremeyiz" uyarısında bulundu. 
     O’Neill’ın, Almanya ve İngiltere’den gelen önerilere rağmen, G - 7 ülkelerinin ayrı bir sendikasyon kredisi sağlamasına da karşı çıktığı ve "ikili" bazda destek yerine, ancak IMF ile Dünya Bankası üzerinden "stand - by" koşullu desteğe "yeşil ışık" yaktığı belirtiliyor. 
     Milliyet’e bilgi veren bir IMF kaynağı, "Bush yönetimi, mali krizlerin aşılmasında kurtarıcılık rolü üstlenilmesine genelde mesafeli bakıyor. Türkiye konusunda da, bu tavrını hep sürdürdü" sözleriyle O’Neill’dan gelen itirazı doğruladı. 
     
     Ankara’ya mesaj 
     Öte yandan, dünkü "The New York Times" gazetesi de, O’Neill’ın Türkiye’nin liderlerini bizzat uyardığını yazdı. Gazetenin haberinde, O’Neill’ın bu uyarısının, "Eğer bu son iktisadi programınız da başarıya ulaşmazsa, bir daha uluslararası yardım alamazsınız" diye şekillendiği belirtildi. Gazete, bu tutumun Bush yönetiminin uluslararası kurtarma operasyonlarına karşı tavrının ilk somut örneklerinden olduğunu yazdı. 
     



 EKONOMİ 



















</TEXT>
</DOC>
