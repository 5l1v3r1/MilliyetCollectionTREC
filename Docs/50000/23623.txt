<DOC>
<DOCNO> 23623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/spor/yyur.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAMPİYON BAŞKAN 
</HEADLINE>
<TEXT>

Fenerbahçe mutlu sona ulaşırken, bunda hiç kuşkusuz en büyük pay Aziz Yıldırım’ındı. Başkan, diğer kulüplerin başındakilere büyük ders verdi 
     Gürel Yurttaş 

     MİLYONLARCA taraftar tam 5 yıl bekledi bunu haykırabilmek için 
     "Fenerbahçe şampiyon..." 
     Teknik Direktör Mustafa Denizli, gece gündüz demedi, tüm hünerlerini gösterdi bu son için 
     "Fenerbahçe şampiyon..." 
     Futbolcular uzun ve zorlu maratonda soğukta, sıcakta, yağmurda, karda ter döktü bunun için 
     "Fenerbahçe şampiyon..." 
     Yönetim birlik ve beraberlik içinde çalıştı çabaladı aynı hedef için 
     "Fenerbahçe şampiyon..." 
     ...Ve, hepsinden önemlisi bir adam yıllarını, zamanını verdi cebini ve gönlünü açtı, yılmadı, yıldırılamadı bunu söyleyebilmek için 
     "Fenerbahçe şampiyon..." 
     Yılmayan, yıldırılamayan adam Aziz Yıldırım'dı. İşte bu şampiyonluk, öncelikle ona anasının ak sütü kadar helaldi... 
     Tebrikler Şampiyon başkan... 
     
     Evet Fenerbahçe mutlu sona ulaşırken, Aziz Yıldırım da "başkanların şampiyonu" oldu bizce... 
     Diğer kulüplerin başkanlarına "Kulüp nasıl yönetilir"in dersini verdi... Fenerbahçe'nin efsanevi başkanlarından Ali Şen'in "Beni de geçti" dediği Yıldırım, tarihteki yerini altın harflerle aldı. 
     Elbette ki ilk anlarında hatalar yaptı... Belki de etrafındaki bazı kişilerin yanlış yönlendirmeleri yüzünden yanlış kararlar verdi. Ama her yaptığı hatadan da dersini aldı. 
     Diğer başkanlar "demeç yarışına" girişirken, susmayı tercih etti. Çünkü o kadar yoğundu ki konuşmaya fırsatı kalmadı. 
     Hele de bu sezon... Eleştirilere kulaklarını tıkadı Mustafa Denizli'yi takımın başına getirdi... Zaman zaman eleştirilen, verdiği ya da vermediği kararlar nedeniyle yerden yere vurulan hocasına inandı... Biliyordu ki, o başaracaktı... Transferi bazı çok bilen başkanlar gibi yapmadı. Sordu "Kimi istersin hocam." Kendisinden istenenleri aldı. Paraysa para, zamansa zaman... Elinden gelen her şeyi yaptı, yıldızlar karması yarattı. 
     Bu da yetmedi ona... Tesisleşmeye girişti. Yaptıklarını anlatmaya gerek yok görünenler ortada... 
     Şimdi Aziz Yıldırım'ın önünde daha büyük hedef var o da bunu biliyor 
     "Avrupa'da da mutluluk." 
     Haydi başkan... Haydi hocam... Türkiye sizden bunu bekliyor. 
     
     
KARA TAHTA      Başkan ve adamı 
     TRABZONSPOR mazisi anlı, şanlı başarılarla dolu Trabzonspor nereye koşuyor Başkanı "En ucuzunu ben alırım " diye marifetmiş gibi övünerek, dünya turunda "Ne olduğu belli olmayan" futbolcu ararken yerlerine transfer yapılması düşünülenler de işte bu kadar oynuyor. 
     Trabzonspor'un yerine bakın yazık 
     Balık baştan kokarmış. 
     Ne diyebiliriz ki şimdi bu futbolcuya 
     Trabzonspor, tarihinin en ağır yenilgilerinden birini almış... Bir zamanlar yarım sezonda bile kalesinde görmediği golü Galatasaray'dan yemiş... 
     Futbolcusu kendi haline üzüleceğine, o formayı giymenin ne büyük sorumluluk olduğunu bileceğine maçtan sonra uzanan mikrofona konuşuyor 
     "Galatasaray'a üzüldüm." 
     Sen kendine üzül Cem, kendine... Eğer böyle konuşursan, ikinci goldeki hatanın arkasında başka şey ararlar sonra... 
     
     Bir ilk daha 
     TEBRİKLER... Sizi kutluyoruz... "İlkleri başaracağız, Beşiktaş'ı Avrupa'da zirveye oynatacağız" diye geldiniz... Gerçi, Avrupa'daki hedefe ulaşamadınız ama... Varsın, olsun ilkleri başardınız 
     - Tam 17 sezon sonra Beşiktaş'ı "domestic" yaptınız... Her sezon Avrupa Kupaları'nda mücadele eden Kartal'ı evde bıraktınız bu bir... 
     - 34 maçta 48 gol yemeyi başaran bir takım yarattınız ve Beşiktaş'ın tarihinde rekor kırdınız bu da iki... 
     İlkse ilk... Bol golse bol gol... Her maçta heyecan da gırla... 
     Daha ne olsun 
     2000 - 2001 sezonunun unutulmazları arasına girdiniz... Bravo doğrusu 
     
BEYAZ TAHTA      Doğan güneş Gaziantepspor 
     HEP kötüleri yazacak değiliz ya... Sezonun son haftasında, bir de beyaz tahta köşesi ayıralım, 2000 - 2001 sezonunun akılda kalan iyi yönlerini sıralayalım... 
     1 - Gaziantepspor sezonun flaş takımı oldu. Celal Doğan'ın prensiplerinden ödün vermeyen kişiliği ekibe de yansıdı. Tecrübesizlik en büyük eksikleriyle... Ellerine o kadar fırsat geçti ki... Şimdi ya şampiyondular, ya da ikinci... Ama ligin tadı, tuzu oldular, üçüncülükle de ligi noktaladılar. 
     2 - Lekesiz, şikesiz, tertemiz bir lig geride kaldı. İddialar, varsayımlar akbabaların kursağına takıldı. Ne Galatasaray önüne gelene beş çekti, ne Fenerbahçe'nin karşısına çıkanlar kalesini ardına kadar açtı. Anadolu takımlara onurla mücadele etti. 
     3 - Haftalar önceden düşmesi kesinleşmesine rağmen Siirt Jetpalı futbolcular, son dakikaya kadar profesyonelliklerini unutmadan oynadılar. Yendiler, yenildiler... Onların, düşmelerine rağmen yaptıkları direniş, alkışı aldı. 
     
     



 SPOR 






















</TEXT>
</DOC>
