<DOC>
<DOCNO> 21200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo14.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yönetimi futbolculara sahip çıktı 
</HEADLINE>
<TEXT>

     Galatasaray Asbaşkan ve Basın Sözcüsü Ali Dürüst, Ankaragücü'ne 2-1 yenilen futbolcularına sahip çıktı. Dürüst, ''Anlık olaylara takılmayalım, bu takım son 10 yılda 6 kez şampiyon oldu. 10 yılda bir şampiyonluğu olanlar var'' dedi. 
     Sezonun bitmesine iki hafta kala aldığı yenilgi ile lider Fenerbahçe'nin 3 puan gerisine düşen Galatasaray'ın bu sezon 3 hedefinden ikisine ulaştığını kaydeden Dürüst, şöyle konuştu 
     ''Hedeflerimizden ilki Avrupa Süper Kupası'nı kazanmaktı, bunu başardık. Şampiyonlar Ligi'nde ikinci tura çıkmayı istiyorduk, bu hedefimizi aşarak, çeyrek finale yükseldik. Son amacımız ise lig şampiyonluğuydu. Bunun için de hala şansımız devam ediyor. 
     Bu takım, son 10 sezonda 6 kez şampiyon oldu, Avrupa'da kupa aldı. Son 10 yılda 1 şampiyonluğu olan takım var. Anlık olaylara bakarak bir yere varamayız. Ter dökenlere haksızlık yapmamalıyız.'' 
     Taraftarın maç sonrasında, İtalyan Kulübü İnter ile sözleşme imzaladıkları için Okan ve Emre Belözoğlu'nu protesto etmesini de değerlendiren Dürüst, ''Onlar profesyonel ve halen bizim oyuncumuz. Gelecek sezon İtalya'da oynayacaklar. Ancak ellerinden geleni yapıyorlar. Bunların üzerinde durmanın anlamı yok'' diye konuştu. 
     
     '10 kişi kalmak etkiledi' 
     Ali Dürüst, Ankaragücü karşılaşmasında 60 dakika 10 kişi mücadele ettiklerini, bunun da futbollarını olumsuz yönde etkilediğini ifade etti. 
     Ligde dün önemli bir maçı kaybettiklerini vurgulayan Dürüst, sözlerini şöyle sürdürdü 
     ''Böyle önemli bir maçta 60 dakika 10 kişi oynarsanız, galip gelme şansınız fazla olmaz. Eksik oynamanın dezavantajını hissettik. Ancak, galip gelmek için yeterli oyunu da sergileyemedik.'' 
     Dürüst, bunu dünyanın sonu gibi değerlendirilmemesi gerektiğini de belirterek, ''Taraftar tepki gösterebilir. Ancak, futbolcuları galibiyette alkışlamayı bildiğimiz gibi, üzülmeyi de bilmeliyiz'' diyerek sözlerini tamamladı. 
     

</TEXT>
</DOC>
