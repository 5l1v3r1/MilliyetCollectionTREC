<DOC>
<DOCNO> 10753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sonspo05.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacılar Erciyesspor-Kombassan Konyaspor maçı sonrasında olaylar çıktı 2 yaralı 
</HEADLINE>
<TEXT>

     İkinci Futbol Ligi Yükselme Grubu'nda yapılan Hacılar Erciyesspor-Kombassan Konyaspor maçından sonra çıkan olaylarda, 2 taraftar yaralandı. 
     Hacılar Erciyesspor'un 1-0 üstünlüğüyle biten maç sonrası konuk ekip futbolcuları ilk olarak karşılaşmanın hakemi Zafer Önder İpek'in üstüne saldırdılar. Hakem üçlüsü, polis kontrolünde güçlükle soyunma odasına girebildi. 
     Futbolcuların taşkınlığı, konuk ekibin taraftarlarına da yansıyınca, Atatürk Stadı'nın Erciyes bölümündeki kale arkası tribünlerinde bulunan Kombassan Konyasporlu taraftarlar ile ev sahibi ekibin taraftarları arasında sözlü sataşma başladı. Güvenlik güçlerinin zamanında müdahalesi sonucu olaylar fazlaca büyümemesine karşın, çıkan arbedede Konya'dan gelen 2 taraftar, çeşitli yerlerine aldıkları darbelerle yaralandı. Hafif yaralandıkları gözlemlenen taraftarlar, stattaki ambulans ile Kayseri Devlet Hastanesi'nde tedavi altına alındı. 




</TEXT>
</DOC>
