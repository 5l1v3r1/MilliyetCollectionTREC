<DOC>
<DOCNO> 25830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur30.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TUBİTAK "Uşak'ta uzaylı bir hayaldi şimdi oyuncak oldu" 
</HEADLINE>
<TEXT>

     Tübitak Marmara Araştırma Merkezi Uzay Teknolojisi ve Uzaktan Algılama Bölümü'nde görevli Prof. Dr. Mehmet Emin Özel, Uşak'ın Eşme ilçesine bağlı Narlı Köyü yakınlarında görüldüğü öne sürülen uzaylının bir hayal ürünü olarak ortaya atıldığını ifade ederken, uzaylı şimdiden Uşak'ta oyuncak satıcıları için kazanç kapısı olmaya aday görülüyor. 
     Prof. Dr. Özel uzaylı olayını değerlendirirken, ''Bunlar hayal ürünüdür. Bu olay da, bundan öncekiler gibi senaryodur, dikkat çekmek için yapılmış olabilir. Toprağın incelenmesi ve analiz edilmesi için ABD'ye gönderildiğine inanmıyorum'' şeklinde bir yorum getirince Uşaklıların tepkisiyle karşılaştı. 
     Bazı bilim adamlarının olay yerine gelip inceleme yapmadan masa başında görüş belirttiğini savunan Uşaklılar, konuya bu şekilde yaklaşınca işin ciddiyetinden uzaklaşılmasına ve mizah konusu yapılmasına yol açıldığını dile getirdiler. 
     Bu arada UFO Cirius Uzay Bilimleri Araştırma Merkezi Başkanı Haktan Akdoğan, uzaylıyla ilgili olayın yüzde 90 doğru olduğunu ileri sürdü, ancak asıl açıklamayı yöreden aldıkları toprak örneklerini inceledikten sonra yapacaklarını bildirdi. 
     Uzaylıyla ilgili henüz bilimsel bir açıklama yapılmamış olmasına karşın uzaylı Uşak'taki oyuncak satıcıları için şimdiden kazanç kapısı olmaya aday görülüyor. Uşaklı hediyelik eşya satıcısı Rıza Ak, uzaylıyı sembolize eden bir oyuncak yapıp vitrine koyduktan sonra yüz kişinin sipariş verdiğini kaydetti. Ak, şimdiye kadar hiçbir oyuncağın bu kadar ilgi görmediğini belirtti. 
     
     







</TEXT>
</DOC>
