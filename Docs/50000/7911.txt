<DOC>
<DOCNO> 7911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/ekonomi/eko02.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokraside panik atak 
</HEADLINE>
<TEXT>

G - 20 toplantısına katılan Hazine ve Merkez Bankası bürokratları, Ankara’daki gelişmeler üzerine alarma geçti ve IMF Başkan Yardımcısı Stanley Fischer ile ayrı bir toplantı yaptı 
     ESRA YENER 

     Başbakan Bülent Ecevit’in MGK toplantısının ardından yaptığı sert açıklamanın hemen ardından G - 20 toplantısında da trafik hızlandı. Önce Hazine ve Merkez Bankası ile Maliye bürokratları toplantı dışına çıkarak bilgi almak üzere telefonlara sarıldılar. 
     İlk aşamada, bürokratlardan toplantı arasında bilgi alan Hazine Müsteşarı Selçuk Demiral, döviz çıkışının hızlanması ve faiz oranlarının tırmandığının duyulması üzerine salodan çıktı. 
     Demiralp’in, iki saat içinde döviz çıkışının 3.5 milyar dolara ulaştığını duyması üzerine önündeki not k ğıtlarını atarak, hemen toplantı salonunun dışına çıktığı öğrenildi. Lobiye çıkar çıkmaz Ankara’yı arayan Demiralp gelişmeler hakkında bilgi aldı. Demiralp’in sonra Merkez Bankası Başkanı Gazi Erçel ile görüşerek özellikle IMF heyetiyle yapılacak görüşmeler konusunu tartıştığı öğrenildi. 
     
     Sakinleştirici geldi 
     G - 20’deki bütün ekonomi bürokrasisi salon dışına çıktı. Oldukça endişeli olan büroktarların telefonla Ankara ile konuşurken, arka arkaya sigara içmeleri de dikkat çekti. Bu arada korumaların bürokratlara, eczaneden bitkisel bir sakinleştirici olan Passiflora şurubu getirdikleri görüldü. 
     İlk aşamada G-20 toplantısı için İstanbul’da olan IMF 1. Başkan Yardımcısı Stanley Fischer’e bilgi vermeyen Demiralp, döviz çıkışının 5 milyar dolara kadar yükseldiğinin duyulması ve Bakanlar Kurulu’nun olağanüstü toplanması üzerine Ankara ile görüşerek IMF heyetiyle konuşmaya geçti. 
     
     Fischer’e durum anlatıldı 
     Fischer’i toplantı salonu dışına çağıran Demiralp’in, hem ekonomideki hem de siyasetteki gelişmeleri anlattığı bildirildi. Fischer’in, Demiralp’le görüşmesinde bunun tamamen bir siyasi kriz olduğunu ve ekonomik anlamda hiçbir müdahalenin sorunu çözmeyeceğini vurguladığı ve hükümetin yapacağı açıklamanın beklenmesinin önemini belirttiği kaydedildi. 
     Fischer daha sonra telefonla önce Merkez Bankası Başkanı Gazi Erçel’den bilgi aldı, ardından sabah saatlerinde Ankara’ya geçen IMF Avrupa Bölüm Direktörü Michael Deppler’le görüştü. 
     Fischer gelişmeler üzerine Ankara’ya gidişini bir saat erkene çekerek, saat 18.00’deki uçağını saat 17.00’ye aldırdı. 
     
     G-20’ye yumurtalı saldırı 
     İstanbul’daki G-20 Toplantısı’nı protesto eden bir grup gösterici, gözlem altına alındı. Toplantının yapıldığı Hyatt Regency Oteli’nin önüne gelen yaklaşık 40 kişilik bir grup, ’Küresel kapitalizme ve IMF’ye hayır’’ sloganlarının ardından, basın açıklaması yaptı. Kendilerini ’Gasp 20’’ ve ’A Platform’’ olarak tanıtan göstericiler, daha sonra toplantının yapıldığı salona yönelerek, bozuk para ve yumurta attı. Polis, göstericileri gözlem altına aldı. Gösterici gruptan A Platform’un internet üzerinden bir araya gelen bir topluluk olduğu öğrenildi. 
     


 EKONOMİ 
















</TEXT>
</DOC>
