<DOC>
<DOCNO> 1385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sontur06.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'a göre İlahiyat Dekanı'nın bıçaklanmasında suçlu "YÖK" 
</HEADLINE>
<TEXT>

     FP Genel Başkanı Recai Kutan, Marmara Üniversitesi İlahiyat Fakültesi Dekanı Prof Zekeriya Beyaz'a yapılan saldırıdan YÖK'ü sorumlu tuttu. Kutan, ''En başta YÖK'ün başındaki Kemal Gürüz'e sesleniyorum Otur, bu yaptıklarınla iftihar et'' dedi. 
     Kutan, partisinin TBMM Grup toplantısında yaptığı konuşmada, Beyaz'a yapılan saldırının kendisini yıllar öncesine, Bahriye Üçok cinayetine götürdüğünü söyledi. Üçok'un öldürülmesinden sonra bazı grupların sokaklara çıkarak ''mürtecilere ölüm, kahrolsun irtica'' demeye başladığını anımsatan Kutan, ''Bu olayın üzerinden kaç yıl geçmesine rağmen henüz katiller bulunamamıştır. Bazılarının derdi, katilleri ortaya çıkartmak değil, inançlı insanlara saldırmaktır'' dedi. 
     Türkiye'nin her zamankinden daha fazla huzur ve barışa ihtiyaç olduğunu bildiren Kutan, Beyaz'ın bıçaklanmasını tasvip edecek bir kişi bile çıkmayacağını söyledi. 
     
     



</TEXT>
</DOC>
