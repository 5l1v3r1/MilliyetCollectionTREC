<DOC>
<DOCNO> 41742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun23.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası İslami Cephe "İslam Dünyasının Bayram Günü" 
</HEADLINE>
<TEXT>

     Bünyesinde birçok islami kuruluşu toplayan Uluslararası İslami Cephe Sözcüsü Ömer Bakri, ABD'nin kalbindeki dünkü saldırıları değerlendirerek, ''Bugün, İslam alemi için bir bayram günüdür'' dedi ve ''Bunu yapsa yapsa Bin Ladin yapar''yorumunda bulundu. 
     İtalyan La Republica gazetesinde yayınlanan demecinde Bakri, ''ABD'yi bu güçte vuracak tek kişi Usame Bin Ladin'dir, ayrıca böyle bir saldırı ancak dünyada, şehitlerin iman gücü sayesinde ve Cihad'a inanan bir İslami hareket tarafından düzenlenebilir'' ifadesini kullandı. 
     Şeyh Bakri, ''Bugün, İslam alemi için bir bayram günüdür, dünyadaki bütün camilerde, sevincimizin göstergesi olarak helva dağıtmaktayız. Tarihte ilk kez ABD kalbinden vuruldu. Bu inanılmaz bir planlama ürününün sonucudur. Bu planlama çok para, çok emek ve şehit olma arzusunda olan militanlar gerektirir'' dedi. 
     Bin Ladin'in arkasında ABD'yi İsrail'e verdiği destek ve hergün Irak'ı bombalaması nedeniyle ''baş düşman'' olarak değerlendiren bir İslam alemi bulunduğunu söyleyen Şeyh Bakri, ''İlk kez ABD sivil, siyasi ve askeri bütün alanlarda vurulmuştur. İlk kez ABD diz cökmüştür. Bu, tarihin akışını değiştirecek bir derstir'' dedi. 
     Adını gizli tutan bir Amerikalı yetkili, dün Suudi milyarder Usame Bin Ladin'in saldırıları düzenlediğinin sanıldığını açıklamıştı. 
     
     







</TEXT>
</DOC>
