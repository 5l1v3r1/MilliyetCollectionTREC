<DOC>
<DOCNO> 49749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/yazar/bila.html </URL>
<DATE> 2001/10/31/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Org. Kıvrıkoğlu'dan öneri ve uyarılar 
</HEADLINE>
<TEXT>

     Genelkurmay Başkanı Org. Hüseyin Kıvrıkoğlu, Cumhurbaşkanı Ahmet Necdet Sezer'in, Çankaya Köşkü'nde verdiği 29 Ekim resepsiyonunda gazetecilerle en uzun sohbet eden konuklardan biriydi. 
     Org. Kıvrıkoğlu, gazetecilerin, Türkiye'nin hem iç, hem de dış sorunlarına ilişkin sorularına açıklıkla yanıt verdi. 
     Genelkurmay Başkanı'nın üzerinde durduğu ve bir de öneride bulunduğu konulardan biri köy - kent uygulamasıydı. Org. Kıvrıkoğlu, Başbakan Ecevit'in, Ordu - Mesudiye'de açtığı Çavdar köy - kentindeki görüntülerden etkilenmiş görünüyor. Kent hizmetleri, öğrenim ve sağlık hizmetlerinin köy kümelerine götürülmesinin önemi üzerinde durdu. Büyük Atatürk'ün kurduğu Cumhuriyet'in aynı zamanda bir aydınlanma hareketi olduğunu vurguladı. "Bugün birçok ülke kendine cumhuriyet diyor ama cumhuriyet beraberinde bir aydınlanma getirmiyorsa, ona cumhuriyet denmez" diyerek, demokratik ve laik Cumhuriyet'in önemine dikkat çekti. Köy - kent uygulamasını da bu çerçevede değerlendiren Org. Kıvrıkoğlu, "Keşke 30 yıl önce bu uygulama başlasaydı. Sadece Sayın Ecevit'in bir rüyası gibi görülmeseydi. Ama bugün başlamış olması da önemli. Bir yerden başlamak gerekiyor. Ben Sayın Başbakan'a köy - kentlerin yapımı için vergilerden bir pay alınabileceğini veya Eğitimi Destekleme Fonu gibi bir fon uygulamasına gidilebileceğini önerdim" dedi. 
     Org. Kıvrıkoğlu en çok eğitim üstünde duruyor. Köy - kentlere desteğinin temel etkenlerinden biri bu. Benzeri çalışmaları Güneydoğu'da Türk Silahlı Kuvvetleri'nin de yürüttüğünü anımsattı. Mehmetçik dershanelerinde yöre gençlerine kurs verildiğini ve üniversiteye girişte çok yararlı olduğunu da yeniden vurguladı. 
     
TSK'da hedef eğitimli uzman kadrolar      Genelkurmay Başkanı, Türk Silahlı Kuvvetleri içinde de eğitim odaklı çalışmaların yürütüldüğünü söyledi. Örnek olarak subaylar arasında yükseklisans yapanların arttığını ve özendirildiğini belirtti. Master veya doktorası bulunan subay sayısının hızla çoğaldığını, yüzde 16 düzeyine kadar ulaştığını kaydetti. Bundan sonra Kara, Hava, Deniz harp okullarında yükseklisans öğrenimine yöneleceklerini, kurmaylık sınavını kazanamayanlara da Harp Akademileri tarafından dışarıdan eğitim verilerek, belli dönemlerde sınava tabi tutulacaklarını bildirdi. 
     Org. Kıvrıkoğlu'nun hedefi Türk Silahlı Kuvvetleri'nde eğitim düzeyini mümkün olduğu kadar yükseltmek ve uzman kadrolar oluşturmak. Bu amaçla sivillerden de sözleşmeli subay olarak yararlanacaklarını, giderek yedek subaylığa gerek kalmayacağını vurguladı. 
     Genelkurmay Başkanı, dış sorunları konuşurken bir yandan Avrupa'ya bir yandan da ABD'ye dönük uyarılarda bulundu. ABD'ye uyarısı, Afganistan ve Irak konusundaydı. Afganistan'a büyük bir kara kuvvetiyle girilmesinin yanlış olacağını yineledi. Arkasından, operasyonun Irak'a sıçramaması için uyarıda bulundu. "Bugün" dedi, "11 Eylül'le Irak'ın bir ilişkisi olduğuna ilişkin dünyada bir kanı ve kanıt yok. Böyle bir hava yok. Irak'a müdahale edilmesinden en fazla Türkiye etkileniyor. En fazla Türkiye zarar görüyor. Bunu Körfez Savaşı'nda gördük." 
     
'Türkiye'siz Avrupa ordusuna onay yok'      Avrupa'ya uyarısı ise Avrupa Güvenlik ve Savunma Politikası konusunda oldu. NATO'dan ayrı bir Avrupa ordusu kurma girişimi olarak bilinen bu süreçte Türkiye'nin dışarıda bırakılmak istendiğini vurgulayan Genelkurmay Başkanı, Türkiye'nin buna onay vermesinin, bu konuda geri adım atmasının mümkün olmadığını kaydetti. Yunanistan'ın NATO'nun askeri kanadına dönmesine olanak sağlayan ve Rogers Planı olarak bilinen uygulama sırasında Türkiye'nin vetoyu kaldırmasının Türkiye'nin yararına sonuçlar doğurmadığını da anımsattı. Bu kez, Avrupa ordusu konusunda Türkiye'nin tavrından ödün vermeyeceğini vurguladı. Hem NATO'nun olanak ve yeteneklerini kullanıp, hem de Türkiye'yi karar mekanizmasına sokmamanın kabul edilemeyeceğini belirtti. 
     Org. Kıvrıkoğlu, Türkiye'nin önemini ifade ederken şu örneği verdi 
     "NATO'nun dünyada sorunlu bölge, çatışma çıkması muhtemel bölge olarak tanımladığı 16 yer vardır ve bunların 13'ü Türkiye'nin çevresindedir. Ben her zaman bu konuyu Avrupalılarla tartışıyorum. Geçenlerde gelen İngiliz heyetine de söyledim. Şimdi diyelim ki, çıkarlarınız Kafkaslar'da düğümlendi. O zaman, dedim, bizden yardım istemeyecek misiniz Avrupa o zaman hangi yüzle Türkiye'den yardım isteyecek Ben böyle söyleyince onlar, biz de onu ABD üzerinden aşarız. Yani ABD üzerinden sizi ikna ederiz, demek istiyorlar. Oysa Türkiye'nin Avrupa'nın yeni güvenlik mimarisinin içinde olması gerekir." 
     Genelkurmay, Rogers Planı'nın uygulanmasında Evren'in gösterdiği esnekliği, Avrupa ordusu konusunda göstermeye hiç niyetli değil... 
     
     







Sistemi yenilemek 


Arap dünyası 


Org. Kıvrıkoğlu'dan öneri ve uyarılar 


İş dünyası, askerin dünyası derken... 


"Mi " 


ODTÜ YÖK’te sınıfta kaldı 


2002 bütçesinden önce 


Memleketi kurtarma yarışı 


Bu iş tez bitmez 


Araba devrilene kadar beklemek 


Gerçeği görmek 


Ankara bir silkinse... 


Amerika'da hükümet ve medya kavgası 


SSK'daki kara deliğin Baba'sı da Demirel 


Kekeme yazı "Ece" kimdir 


Vergiyi kaldıramayız, artırmaya mecburuz 


</TEXT>
</DOC>
