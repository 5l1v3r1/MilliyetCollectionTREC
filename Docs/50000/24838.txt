<DOC>
<DOCNO> 24838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sontur05.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye’yi bu hale Ankara getirdi" 
</HEADLINE>
<TEXT>

     CHP Genel Başkanı Deniz Baykal, "Türkiye’yi bu hale Ankara getirdi, bunalımdan Anadolu çıkaracaktır" dedi. 
     Baykal, Afyon’un Emirdağ ilçesinde Belediye Başkanlığı’nı ziyaret ettikten sonra meydanda toplanan vatandaşlara parti otobüsünün üstünden hitap etti. CHP Lideri Baykal, Türkiye’nin yaklaşık 15 yıldır son derece "kötü" yönetildiğini, yaşanan sıkıntıların da bu yanlış idare anlayışından kaynaklandığını savundu. 
     Sıkıntıların yaşanmasında gelmiş geçmiş bütün hükümetlerin payının bulunduğunu anlatan Baykal, ekonomik sorunlara ve bunun nedenlerine değindi. Ülkeyi bu duruma sadece, "kurnaz işadamları ve onlarla işbirliği yapan memur ve bürokratların değil, onlara destek veren, sırtını sıvazlayan siyasetçilerin" getirdiğini ifade eden Baykal, son dönemde adı yolsuzluklara karışan işadamı ve bürokratlardan hesap sorulmaya başlandığını, ancak siyasetçilere yönelik bir girişimin yapılmadığını dile getirdi. 
     Türkiye’yi bu duruma "Ankara’nın getirdiğini, bunalımdan Anadolu’nun çıkaracağını" ifade eden Baykal, şöyle konuştu "Osmanlı İmparatorluğu’nu da İstanbul batırmıştı. Ama Mustafa Kemal gitti, Anadolu’yu örgütledi, milleti örgütledi, Meclis’i kurdu. Türkiye’yi bu hale getiren ANAP var, DYP var, RP var, MHP var, DSP var. Bunlar son 15 yılı birlikte yönettiler. Birbirlerinin yolsuzluklarını örtbas ettiler. Yolsuzlukları örtbas edenler Türkiye’yi düzlüğe çıkarabilir mi 
     CHP, diğer partilerden farklıdır. Ben daha başbakan olmadım. Sadece 1994’de 54 gün Başbakan Yardımcısı olmuştum. Siz daha CHP’yi görmediniz. CHP Meclis’te olsaydı bu yanlışlıklar olur muydu CHP dünyayı onlara dar etmez miydi Önümüzdeki seçim CHP, Türkiye’de Anadolu’nun iktidarını kuracaktır. ABD’nin, İstanbul’un değil, namuslu, çalışkan Anadolu halkının iktidarını kuracaktır." 
     







</TEXT>
</DOC>
