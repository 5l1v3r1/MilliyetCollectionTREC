<DOC>
<DOCNO> 31203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/dunya/dun03.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Naklen intihar saldırısı 
</HEADLINE>
<TEXT>

     DIŞ HABERLER SERVİSİ 

     Radikal islamcı terör örgütü Hamas, Gazze şeridinde İsrail sınır noktasına otomobille intihar saldırısı düzenleyerek eylemi kamerayla video kasete alıp televizyondan yayınladı. 
     İsrail’e geçiş noktası Kissufim’de havaya uçan otomobildeki intihar komandosu şoför öldü. İsrail ordusu, şoför dışında can kaybı olmadığını bildirdi. Hamas, Reuters’a gönderdiği açıklamada, eylemin ’Çocukların öldürülmesi ve Filistinlilere yönelik İsrail suikastlerine cevap niteliğinde’’ olduğunu bildirdi. Hamas, patlamada ölen intihar bombacısının fotoğrafını da yayınladı. 
     Hamas, Gazze şeridinde İsrailli askerlerin hafta sonu 11 yaşındaki bir çocuğu öldürmesinin intikamını almak için 10 intihar bombacısı göndereceğini bildirmişti. 
     İsrail, Hamas’ın bombalı saldırısına dün Kudüs’te Filistinlilere ait 8 evi buldozerlerle yerle bir ederek karşılık verdi. Yıkım sırasında yüzlerce Filistinli toplanarak İsrail’i protesto etti. 
     Öte yandan, Batı Şeria’daki El Halil kentinde, önceki gece meydana gelen patlamada yaralanan İsrail askeri öldü. 
     



 DÜNYA 












</TEXT>
</DOC>
