<DOC>
<DOCNO> 25081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/spor/aspo.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi 
</HEADLINE>
<TEXT>

Ulusoy, İl Müdürü Bayram’a kızdı, 10 milyonluk şehri cezalandırdı. Federasyon Yöneticisi Levent Kızıl, bir daha İstanbul’da milli maç oynanmayacağını açıkladı 
     BİLAL MEŞE 

     Kriz büyüyor 
     FUTBOL Federasyonu ile İstanbul İl Müdürlüğü arasında Türkiye - Azerbaycan maçından önce başlayan protokol krizi, Dünya’da eşi benzeri görülmemiş bir boyuta ulaştı. İl Müdürü Vedat Bayram’a kızan Federasyon Başkanı Haluk Ulusoy ve yönetimi inanılmaz bir karar alarak, 10 milyonluk İstanbul’u cezalandırdı. Bursa’da dün bir basın toplantısı düzenleyen Federasyon Yönetim Kurulu Üyesi Levent Kızıl, bir daha İstanbul’da milli maç oynanmayacağını açıkladı. 
     
     Müdür sorumlu’ 
     KIZIL, stadda en kötü yerlerin İl Müdürlüğü tarafından kendilerine verildiğini belirterek, "Bizim sorunumuz İl Müdürü ile. Sayın Haluk Ulusoy başkan olduğu, bu yönetim de görevde kaldığı sürece İstanbul’da milli maç oynatmayacağız" dedi. Azerbaycan karşılaşmasında yaşanan olayın tek sorumlusunun İl Müdürü Vedat Bayram olduğunu söyleyen Kızıl, "Bu tip sorun yaşadığımız diğer il de Ankara’dır. Bursa’da da böyle bir kriz olmayacak" ifadelerini kullandı. 
     
     Tokmak başkasında’ 
     ALİ Sami Yen Stadı’nın kapatılmasında da İl Müdürlüğü’nün suçu olduğunu ileri süren Kızıl, "Azerbaycan maçından önceki seremoni olayında bizim bir kabahatimiz yoktur. Devlete saygısızlık gibi bir lüksümüz olamaz. Gözlemci ve müşahit bizimle birlikte oturdu. Hakeme seremoni talimatını onlar verdi. Eğer devlet protokolü uygulanacaksa İl Müdürü’nün yeri de normal maçlarda oturduğu yer değildir. Davul bizde, tokmak başkasında olmaz" dedi. 
     
Futbol Neron’u      Seçildi, "başkan" oldu. 
     Başardı, "patron"... 
     "Özerk" mi, "özgür" mü, "özgün" mü derken, futbola "baron"... 
     Ve iş çığırından çıktı... 
     O artık "Neron"... 
     İktidar savaşı uğruna "İstanbul’u yakan futbol Neron’u"... 
     "Kantarın topuzu", bu kez fena halde kaçtı. 
     İnsan "babasının çiftliğini" bile yönetirken bu kadar keyfi olmamalı. 
     
Bursa’da da yer sorunu      İkinci kriz kapıda 
     TÜRKİYE ile Azerbaycan arasındaki maçta yaşanan protokol tribünü skandalından sonra yarınki Makedonya karşılaşması öncesi ikinci bir kriz ortaya çıktı. Federasyon, protokol tribününden 75 kişilik yer talep ederken, bu istek yerine getirilmediği takdirde İnönü Stadı’ndaki benzer tavır almayı kararlaştırdı. 
     SIKINTI yaşanmaması için Yönetim Kurulu Üyesi ve Bursaspor eski başkanı Levent Kızıl’ı görevlendiren federasyon, alternatif protokol tribünü için de harekete geçti. Futbol Federasyonu yetkilileri, Bursa İl Müdürlüğü’ne yapılan başvuruya verilecek yanıta göre alınacak tavrın belirleneceğini açıkladılar. 
     
     Bakan’dan şikayet 
     DEVLET Bakanı Fikret Ünlü, protokol krizi ve seremoninin kapalı tribün önünde yapılması nedeniyle Cumhuriyet Başsavcılığı’na olayın sorumluları hakkında devletin manevi şahsiyetine hakaret etmek iddiasıyla suç duyurusunda bulundu. Ünlü, "Bursa’daki Makedonya maçında aynı krizin yaşanacağını sanmıyorum. Oradaki Gençlik ve Spor Bursa İl Müdürlüğü de yasayı uygulayacaktır. Bursa’da yine onlara yarı yarıya yer ayrılacak. Gelip kuzu kuzu oturacaklar" dedi. 
     
     Müdürlük suçladı 
     İSTANBUL Gençlik ve Spor İl Müdürlüğü, Futbol Federasyonu’nun devletin prestijini bilinçsizce zedelediğini iddia etti. Açıklamada, "Bir milli müsabakada devletimizin itibarı zedelenmiş, kurumların kendilerine verdiği yetki kötüye kullanılmış, UEFA, FIFA ve konuk takım delegasyonu yanlış bilgilendirilerek ülkemizin ve devletimizin prestiji bilinçsizce zedelenmiştir" denildi. 
     
     Sadıklar’dan açıklama 
     BURSA Gençlik ve Spor İl Müdürü Sabri Sadıklar, yazılı bir açıklama yaptı. Sadıklar, "Kanun gereğince spor tesislerinin, protokol tribünlerinin yönetilmesi Gençlik ve Spor İl Müdürlükleri’ne verilmiştir. İl Müdürlüğümüzce her müsabakada olduğu gibi Makedonya maçının da protokol tribünü düzenlenmesi sağlanacaktır" dedi. 
     
     Hesaplaşma kurulu 
     FEDERASYON ile bakan Fikret Ünlü arasındaki gerginlik, hafta sonunda Ankara’da yapılacak olağan mali genel kurulda hesaplaşmaya dönecek. Ünlü’nün genel kurul açılışında çok sert bir konuşma yapacağı öğrenildi. Bu arada gövde gösterisi yapmak için harekete geçen federasyon ise delegelerden eksiksiz olarak kurula katılmalarını istedi. 
     



 SPOR 




















</TEXT>
</DOC>
