<DOC>
<DOCNO> 25980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/eko05.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Takasın değil, Derviş'in vadesi sorun oldu 
</HEADLINE>
<TEXT>

Derviş’i takasın garantisi’ gören bankacılar, takasta beş yıl vade düşünülmesi üzerine Derviş’e "İki yıl sonra belki üniversiteye geçerim" sözünü hatırlattılar 
     Tarık YILMAZ 

     Piyasalar iç borç takasıyla yatıp kalkmaya başladı. Miktarı, faizi, hangi k ğıtları kapsayacağı tartışmalı. Önemli ilerlemeler sağlandığı açıklanıyor ancak pazarlıklar genellikle kapalı kapılar ardında yapıldığı için ne kadar bir ilerleme sağlandığı tam bilinmiyor. Yarın fotoğraf daha net görülecek. 
     Pazarlığın bir tarafında borçlu Hazine var. Diğer tarafında ise bankalar... Kıran kırana bir pazarlık yaşanıyor. Bankaların tereddütleri var. 
     
     Bankacıların merakı 
     Ancak pazarlıklarda bankacıların Derviş'in ekonominin başında ne kadar kalacağını da merak edilen konular arasında... Pazarlık masalarından sızan bilgilere göre, bankacılar, görüşmelerde Devlet Bakanı Derviş'e, "Siz bize takasta 5 yıl vadeden bahsediyorsunuz, ama kendiniz, iki yıl sonra üniversitede ders vereceğim diyorsunuz. Risk hem dolara çevriliyor hem de ileriye erteleniyor ancak siz iki yıl sonra giderseniz doğabilecek sorunlar nasıl çözülecek " diye sormuşlar. 
     Bankacılar, Türk Lirası bonolarını dövize endeksli tahvillerle değişimini öngören borç takasının vadesinin hem Derviş'in hem de hükümetin ömrünün yetmeyeceğini düşünüyorlar. Bu nedenle takasın garantisini Derviş olarak gören bankacılar, teknik sorunları bir kenara bırakarak muhataplarının görev süresini merak ediyorlar. 
     
     Piyasayı belirleyecek 
     Takasla ilgili gelişmeler piyasayı bu hafta netleşmesi bekleniyor. Olumlu beklenti, haziran için açıklanan borç programındaki borç - ödeme uyumsuzluğunu bile etkilemedi. Hazine'nin haziranda 9.3 katrilyon liralık iç borca karşılık 4.4 minimum borçlanma yapacağını açıklamasına karşın piyasalarda faizlerin yükselmesini 5 milyar dolara yakın borç takası yapılacağı beklentisi önledi. 
     Takasla ilgili en önemli adımlar geçen hafta içinde atıldı. Takasın miktarını bankaların 5 milyar dolar istemesi, takasın büyük ölçüde 20 Haziran 2001 vadeli tahvili kapsamasının öngörülmesi gibi konular üzerinde uzlaşıldığı sinyalleri verildi. Son sızan bilgilere göre, Hazine yüzde 12, en fazla yüzde 14 faiz teklif ederken, bankacıların yüzde 18 istedikleri yönünde. 
     



 EKONOMİ 



















</TEXT>
</DOC>
