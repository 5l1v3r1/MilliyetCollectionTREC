<DOC>
<DOCNO> 46879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/ekonomi/eko01.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardımın kaynağı belirsiz 
</HEADLINE>
<TEXT>

Başbakan Ecevit, ABD, G - 7’ler, Dünya Bankası ve IMF’nin Türkiye’ye yardım konusunda hemfikir olduğunu ancak herkesin topu birbirine attığını söyledi 
     HABER MERKEZİ 

     Başbakan Bülent Ecevit, Türkiye’ye ekonomik yardım konusunda ABD, G7’ler, Dünya Bankası ve IMF’nin topu birbirine attıklarını belirterek "Umarız gereğini yaparlar, yapmazlarsa gerekli hatırlatmalarda bulunuruz" dedi. 
     Ecevit, dün NTV’ye yaptığı açıklamalarda, Dünya Bankası ve IMF’nin Türkiye’ye katkıda bulunduğunu, son gelişmelerin ardından Türkiye’ye yapılan yardımların uçup gittiğini kaydetti. 
     Başbakan, "Başta ABD olmak üzere gelişmiş ülkelerin gereğini kendiliklerinden düşüneceklerini umuyorum, o yolda işaretler var da, top oradan oraya atılıyor, ABD’nin birtakım gereksinimleri var, kendileri açıkça ifade ediyorlar bunu, ama topu G7’lere atıyorlar, G7’ler IMF’ye atıyor. Dünya Bankası’yla IMF arasında farklı değerlendirmeler var, ama ben öyle umuyorum ki Türkiye’nin ekonomik gereksinmelerini karşılamak bu ülkelerin yararınadır." 
     Bakanlar Kurulu toplantılarında ne kadar para gerektiğinin konuşulmadığına dikkat çeken Ecevit "Oldukça külliyatlı miktarda bir katkıya gereksinimimiz var." 
     
     "Çok yardım lazım" 
     Başbakan, "Üretimi artırabilmek, özellikle dar gelirli sınıfları bu krizde ezdirmemek için almayı düşündüğünüz önlemler nelerdir " sorusunu üzerine sözlerini şöyle sürdürdü 
     "Ekonomik krizden kurtulmak için sadece dış kaynağa güvenmemiz doğru olmaz. Özel sektör küçülüyor. Girişimcileri yeniden yatırım yapabilir hale getirmemiz gerekiyor. Kamuda tasarruf sağlamak gerekiyor. Ekonomiyi ve yatırımları canlandırmamız, girişimcilerimize moral vermemiz gerekiyor." 
     
Ekonomik program 11 Eylül’de çöktü      ABD’deki saldırının ardından ekonominin bütün dünyada sarsıldığını anımsatan Ecevit şu görüşleri dile getirdi 
     "İki ekonomik kriz geçirmiştik. İkincisini düzeltme sürecine girmiştik. Bu amaçla yasalar çıktı, tedbirler alındı. Temmuz ve ağustosta ekonomimizde olumlu gelişmeler başlamıştı ama ne zaman ki 11 Eylül oldu bütün bunlar çöktü. Turizme büyük önem veriyorduk. Şimdi İstanbul’da oteller bomboş, turist sayısı azaldı. Ayrıca, dalgalı kurun da etkisiyle ihracatın hızlanacağını düşünüyorduk. Gerçi bir ölçüde hızlandı ama daha çok ivme kazanabilecek durumdayken bu olay oldu." 
     



 EKONOMİ 



















</TEXT>
</DOC>
