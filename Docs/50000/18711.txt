<DOC>
<DOCNO> 18711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/ekonomi/eko03.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir krizi ihracatla aşacak 
</HEADLINE>
<TEXT>

İç talep tahminlerin yüzde 30 altında kalınca yurtdışına yönelen Erdemir, nisanda üretiminin yarısını ihraç etti 
     EBRU SUNGUR 

     Erdemir, kriz nedeniyle iç piyasada yaşanan daralmayı ihracata ağırlık vererek aşmayı planlıyor. Erdemir Genel Müdürü Şener Macun, ihracatlarının her geçen gün arttığını, nisan ayında üretimlerinin yüzde 50’sini ihracata yönlendirdiklerini söyledi. Macun, Erdemir’in ağırlıklı ihracatını Avrupa Birliği ülkeleri ve ABD’ye yaptığını, İsrail, Mısır, Güney Amerika ve Kanada pazarlarına küçük çaplı ihracat denemeleri başlattığını anlattı. İç talebin, kendi tahminlerinin yüzde 30 altında gerçekleştiğini belirten Macun, yılbaşında 2001 için 1 milyar ciro hedeflerinin bulunduğunu hatırlatarak, "İkinci yarıda hedeflerimizi revize edeceğiz" dedi. 
     
     Aylık sabit kura geçebiliriz’ 
     İç piyasada krizden etkilenen müşterilerinin, kendilerinden ödeme kolaylığı istediğini de belirten Macun, "Halen ürünlerimizi Merkez Bankası dolar satış kuruna göre günlük fiyatlandırıyoruz. Ama önümüzdeki günlerde müşterilerin talepleri doğrultusunda aylık sabit kur uygulamasına başlayabiliriz" dedi. Macun, müşterilerinin ödemeleri erteleme taleplerinde de bulunduğunu vurguladı. 
     
     Yatırımlar sürüyor 
     KAM kapasite artırım ve modernizasyon projesi kapsamında galvanizleme hattının haziran sonunda deneme üretimine başlayacağını bildiren Macun, bu hattın özellikle otomotiv ve beyaz eşya sektörü için çalışacağının altını çizdi. 
     Sene sonuna doğru galvanizli ürün satışlarının başlayabileceğini ifade eden Macun, Fiat’la görüştüklerini açıkladı. 
     16 Nisan’da yeni bir enerji tesisini devreye aldıkları haberini de veren Macun, 25 megavat gücündeki yeni tesisin 20 milyon marka mal olduğunu kaydetti. Macun artık Erdemir’in elektrik ihtiyacının tamamını kendisinin üreteceğini, fabrikada bir yılda Türkiye tüketiminin yüzde 1’i oranındaki elektriğin kullanıldığını açıkladı. 
     
İsdemir’in devri mayısta netleşecek      Erdemir’in, İsdemir’i devralmak için yürüttüğü çalışmaların mayıs sonunda tamamlanacağını tahmin ettiklerini belirten Şener Macun, İsdemir’de örgütlü Özçelik - İş Sendikası’yla işçi sayısını birkaç yıl içinde 8 binden 6 bine indirmek konusunda hemen hemen anlaştıklarını söyledi. 
     Macun, İsdemir’in 2000 zararının 100 milyon dolar civarında olduğunu belirtti. 
     Romanya’daki demir çelik fabrikalarının özelleştirmelerine ilgilerinin sürdüğünü de kaydeden Macun, Almanlar ve Fransızlarla ortak teklif verdikleri 7 - 8 milyon tonluk fabrika için Romanya hükümetinin kararını beklediklerini söyledi. 
     Macun yine Romanya’da sadece haddehanesi olan ve yassı mamul üreten küçük bir fabrikayla da ilgilendiklerini, bu ihalenin önümüzdeki ay yapılacağını da sözlerine ekledi. 
     



 EKONOMİ 


















</TEXT>
</DOC>
