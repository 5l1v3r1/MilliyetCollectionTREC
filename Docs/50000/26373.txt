<DOC>
<DOCNO> 26373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/spor/spo04.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz kaldı 
</HEADLINE>
<TEXT>

     TRABZONSPOR yönetimi, dün önce Teknik Direktör Sadi Tekelioğlu ile sözleşme yaptı, ardından da Gökdeniz’in boş mukaveleye imza atmasıyla rahat bir nefes aldı. Tekelioğlu’nun imza töreninde Futbol Şube Sorumlusu Serdar Bali ile Transfer Komitesi Başkanı Coşkun Kahraman hazır bulundu. Bir yıllık sözleşme yapılan Tekelioğlu, "İnanıyorum ki Trabzonspor bu sezon ayağa kalkacak ve başarılara imza atacaktır" diye konuştu. 
     FENERBAHÇE ve Beşiktaş’ın da transfer listesinde yer alan Gökdeniz ise, dört yıllık boş mukaveleye imza attı. Genç futbolcu, "Mutluyum ve gururluyum. Trabzonspor’da futbolu bırakmayı arzuluyorum" dedi. Yönetim ayrıca geçen yıl Akçaabat Sebatspor’da kiralık oynayan Hasan ve aynı takımın savunmasında görev yapan Mehmet Kahraman’la dört yıllık mukavele yaptı. Yöneticiler, bugün de Erman ve Osman’la görüşecekler. 
     
     Cafer tartışması 
     TRABZONSPOR’un prensipte anlaştığı Ankaragücü’nün golcüsü Cafer, tartışmalara yol açtı. Bazı yöneticiler ve taraftarlar, "Oktay ve Sergen’den yakınırken, şimdi daha sorunlu bir oyuncu transfer ediliyor. Bu futbolcu gittiği her kulüpte çok gol atmasına rağmen bir sezon oynadıktan sonra bırakıldı. Huylu huyundan vazgeçmez. Transferi hata" dediler. 
     
     Oktay’dan ihtar 
     TRABZONSPOR’un sorunlu futbolcusu Oktay, avukatı aracılığıyla kulübe ihtarname çekip, alacaklarını istedi. Yıldız futbolcu, iki ay geciken 300 bin dolarlık alacağını isterken, yöneticiler, "Alacağın bu kadar değil. 180 bin dolar borcumuz gözüküyor. Kulübün parası olduğunda sana olan borç ödenecektir" karşılığını verdiler. 
     



 SPOR 























</TEXT>
</DOC>
