<DOC>
<DOCNO> 26326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/ekonomi/eko01.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den dört ödev 
</HEADLINE>
<TEXT>

     IMF Türkiye Masası Şefi Juha Kahkonen, Türkiye’den ayrılırken hükümete dört ödev verdi. Kahkonen, birkaç haftada yerine getirilmesi gerektiğini belirttiği şartları şöyle sıraladı "Telekom’a profesyonel bir yönetim atanması çok önemli. Önümüzdeki dönemde Telekom özelleştirilmesinin piyasa koşulları nedeniyle uygun olacağını sanmıyoruz. İkincisi, ek bütçe yasasının onaylanması. Üçüncü olarak, bankacılıkta adımlar atılmalı. Emlakbank’ın kapatılması, dört Fon bankasının ikinci bir geçiş bankasında birleştirilmesi ya da tasfiyesi gerekli. Dördüncü husus Meclis’ten tütün kanununun mutlaka geçirilmesi. Bunlar oldukça ağır yüklü görevler. Ancak, Ankara’nın geçmiş performansına baktığımızda son derece ümitvarız." 
     
1.5 milyar dolar için yeni mektup      IMF, 1.5 milyar doları serbest bırakmak için, niyet mektubunda yer almasına karşın gerçekleştirilemeyen dört taahhüdün yerine getirilmesini ve siyasi kararlılık istedi. Hazine Müsteşarlığı’ndan yapılan açıklamada programın performansının değerlendirildiği bir niyet mektubunun en kısa sürede IMF’ye verileceği bildirildi. IMF Türkiye Masası Şefi Kahkonen de verilecek mektupta kaydedilen ilerlemeler ile programın gerçekleştirilmesi için atılacak adımların yer aldığını bildirdi. IMF İcra Kurulu’nun haziran sonunda toplanarak, 8. gözden geçirme sonuçları onaylanmasıyla birlikte 1.5 milyar dolarlık kaynağın serbest bırakılması bekleniyor. 
     
Siyasi kararlılık gösterilsin’      Tütün yasası, Emlakbank’ın kapatılması, ek bütçe ve Telekom’a yeni yönetim atanmasının, IMF kaynağının haziran bölümü için önkoşul olduğunu vurgulayan Kahkonen, bunların yapılmasının hükümetin programın arkasında ne kadar kararlılıkla durduğunu göstereceğini vurguladı. Kahkonen, sadece Türk halkının değil, uluslararası piyasaların da olup bitenleri çok yakından izlediğini belirterek, siyasi desteğin bu nedenle çok önemli olduğunu vurguladı. Kahkonen, bütçe ve para politikası performans kriterlerinin tutturulduğunu da sözlerine ekleyerek, "Enflasyon ve büyüme hedeflerinin revizesi için şu an erken görünüyor" dedi. 
     
Takas, iç borç riskini azaltacak’      Emlak Bankası’nın kapatılmasına ilişkin görüşlerin niyet mektubunda çok açık bir şekilde yer aldığını ve hükümetin bu konuda taahhüdü bulunduğunu belirten Kahkonen, bankanın kapatılmasının bir 
     önkoşul olduğunu vurguladı. Kahkonen, soruları yanıtlarken de hükümetin Emlak Bankası’nın kapatılması konusunda ilerleme kaydettiğini düşündüklerini söyledi. Borç takası konusunda da bunun iç borç stokunun döndürülmesi ve riskin azaltılması için önemli olduğunu belirten Kahkonen, özel bankaların sendikasyon kredilerinin yenilenmesinin de programın sıkı uygulanmasına, bütçe hedeflerinin tutturulmasına bağlı olduğunu kaydetti. 
     



 EKONOMİ 





















</TEXT>
</DOC>
