<DOC>
<DOCNO> 12453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/guncel/gun02.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Generale yolda tuzak 
</HEADLINE>
<TEXT>

     ANKARA Milliyet 

     İl Jandarma Komutanlığı'nı denetlemek amacıyla Çorum'a giden Ankara Jandarma Bölge Komutanı Tümgeneral Bekir Uğurlu'ya suikast girişiminde bulunuldu. Sungurlu yakınlarında meydana gelen saldırıda kurşunlar, Uğurlu'ya eskortluk yapan Jandarma aracı ile bir kamyona isabet etti. 
     Milliyet'in aldığı bilgiye göre, dün karayoluyla Çorum'a giden Tümgeneral Uğurlu'yu, il sınırında Çorum Jandarma Komutanı Yarbay Şafak Karakoç karşıladı. Yarbay Karakoç'u makam otomobiline alan Tümgeneral Uğurlu yoluna devam etti. 
     Askeri konvoy saat 14.30 sıralarında Yenikaradana köyü girişine gelindiğinde, önceden çalılar arasında pusu kuran teröristler yaklaşık 100 metreden Tümgeneral Uğurlu'nun makam otomobiline 12 el ateş etti. Saldırının başladığı anda, şans eseri karşı yönden gelen bir kamyonun siper olması nedeniyle kurşunlar Tümgeneral Uğurlu ve Yarbay Karakoç'un bulunduğu makam otomobiline isabet etmedi. Kurşunlardan biri makam otomobilini takip eden askeri koruma aracına, dördü de kamyona saplandı. 
     Saldırının konvoya yönelik olduğunun anlaşılmasından sonra eskort ve koruma aracı, Uğurlu'nun içinde bulunduğu aracı kontrol altında tutacak şekilde ateşin geldiği yöne doğru yolu kapattı. 
     Bu arada korumalar, telsizle Çorum İl Jandarma Komutanlığı'na bilgi aktarırken, olay yerine Jandarma ekipleri sevkedildi. 
     Korumalar ateşin geldiği yöne doğru iz peşine düşürken, olay Jandarma Genel Komutanlığı'na bildirildi. Olay üzerine Ankara İl Jandarma Komutanlığı'na bağlı Komando Taburu'ndan özel bir ekip, helikopterle bölgeye gönderildi. Operasyonun başlangıcını bizzat Tümgeneral Uğurlu sevk ve idare etti. 
     İlk aramalarda, ateşin karayolunu gören yüksek bir mevkiiden ve uzak mesafeden yapıldığı belirlendi. Tümgeneral Uğurlu saldırıdan yara almadan kurtulurken, ateşin Kalaşnikof marka uzun menzilli tüfekle yapıldığı, olay yerinde bulunan boş kovanlardan anlaşıldı. Olayda kaç tüfek kullanıldığı boş kovanların yapılacak incelemesinden sonra kesinlik kazanacak. 
     Daha önce Van Jandarma Asayiş Bölge Komutan Yardımcılığı yapan Tümgeneral Uğurlu, akşam saatlerinde güvenlik önlemleri eşliğinde Ankara'ya döndü. 
     
Türk solunun eylemi mi      21 Mart gününe tesadüf eden eylemin Tokat kırsalında üslenen TKP - ML TİKKO, DHKP -C gibi yasadışı sol örgütlere ait timlerce gerçekleştirilme olasılığı gündeme geldi. Bir yetkili Milliyet'e, "Uzaktan yapılan atışlar, gerçekten eylem amacıyla yapılmışsa, ani ve plansız bir eylem görüntüsü veriyor" dedi. 
     


 GÜNCEL 


















</TEXT>
</DOC>
