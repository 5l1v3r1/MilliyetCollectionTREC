<DOC>
<DOCNO> 36061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/soneko09.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Depoyu doldurmak cesaret istiyor 
</HEADLINE>
<TEXT>

     Artan akaryakıt fiyatları ve gerileyen alım gücünün de etkisiyle, motorlu araçların depolarını doldurmak artık cesaret istiyor. 
     Bir depo normal benzinin maliyeti son 10 yılda Türk Lirası bazında 262 kat, dolar bazında ise yüzde 22.3 arttı. 
     Araştırmalara göre, 1992 yılının ilk aylarında normal benzinle 182 bin 205 liraya dolan 45 litrelik bir deponun maliyeti, günümüzde 47 milyon 790 bin liraya, dolar bazında da 28.69 dolardan, 35.10 dolara yükseldi. 
     11 Nisan 1992 tarihinde normal benzinin litresi 4 bin 49 lirayken, 17 Aralık'ta bu rakam 5 bin 125 liraya yükseldi. 28 Ocak 1994'de 8 bin 562 lira olan benzin, 5 Nisan kararlarıyla birlikte 15 bin 670 liraya çıktı. 
     1995 yılı başında 23 bin 480 lira olan normal benzinin litresi, 1996'nın Mart ayında 42 bin 690 liraya, Kasım ayında 70 bin 160 liraya, 1997 Temmuz'unda 121 bin 800 liraya, Aralık'ta ise 165 bin 700 liraya ulaştı. 
     1998'in Haziran ayında 197 bin 100 lira olan bir litre normal benzin, yıl sonunda 529 bin 500 liraya yükseldi. Geçen yılın Şubat ayında 644 bin 100 lirayı gören benzinin Kasım ayı fiyatı ise 572 bin 100 lirayı buldu. 
     Bu yıl Şubat ayında yaşanan krizin ardından 28 Şubat'ta 644 bin 100 liraya yükseltilen benzinin litre fiyatı, 4 Nisan'da 828 bin 600 liraya, 4 Haziran'da 1 milyon 6 bin liraya, 4 Ağustos'ta da 1 milyon 47 bin liraya ulaştı. En son dün yapılan zamla İstanbul'un Avrupa yakasında normal benzinin satış fiyatı 1 milyon 62 bin liraya yükseldi. 
     Türk lirası bazında 45 litrelik bir araç deposunun maliyeti geçtiğimiz 10 yıllık dönemde katlanarak artarken, dolar bazındaki maliyet de zaman zaman yaşanan gerilemelere rağmen yükseliş eğilimini sürdürdü. 
     11 Nisan 1992'de 28.69 dolar olarak hesaplanan bir depo normal benzin 28 Ocak 1994 tarihinde 22.22 dolara gerilemesine rağmen, 1 Eylül 1999'da 46.03 dolar gibi yüksek düzeye ulaştı. 
     4 Nisan 2001 itibariyle 30.06 dolar olarak belirlenen bir depo normal benzinin maliyeti, 7 Haziran'da ise 35.10 dolar olarak hesaplandı. 
     
     






</TEXT>
</DOC>
