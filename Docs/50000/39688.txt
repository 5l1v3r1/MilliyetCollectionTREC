<DOC>
<DOCNO> 39688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sonspo09.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs'ün Milli takım karnesi... 
</HEADLINE>
<TEXT>

     32. Avrupa Erkekler Basketbol Şampiyonası'nda ilk maçında Letonya ile yarın karşılaşacak olan A milliler, antrenör Aydın Örs yönetiminde 32. maçına çıkacak. 
     A Milli Basketbol Takımı, Aydın Örs döneminde yaptığı 31 maçın 18'ini kazanırken, 13 karşılaşmada da salondan yenik ayrıldı. 
     Milliler, 31 maçta 2 bin 262 sayı ortalama 72.9 atarken, 2 bin 153 sayı ortalama 69.4 yedi. 
     
     Güçlü rakipleri yendi 
     A Milli Takım, Aydın Örs döneminde 32. Avrupa Basketbol Şampiyonası'na hazırlanırken, Avrupa basketbolunun güçlü temsilcilerini yenmeyi başardı. 
     Cenevre'de 16 Ağustos 2000'de özel maçta Yugoslavya'yı 66-63 yenen milliler, İspanya'da özel turnuvalarda 22 Ağustos 2000'de Litvanya'yı 66-64, 26 Ağustos 2000'de Yunanistan'ı 71-61 ve Ankara'da da Nations Cup Turnuvası'nda Fransa'yı 71-69 yendi. 
     
     Türkiye'de 2 yenilgi 
     32. Avrupa Şampiyonası'nda ev sahibi olmanın avantajını kullanacak olan A milliler, Örs'ün antrenörlüğünde Türkiye'de yaptığı 12 maçın yalnızca 2'sini yitirirken, 10 maçta salondan galibiyetle ayrıldı. 
     Türkiye'de yalnızca Yugoslavya ve Litvanya'ya yenilen milliler, Çek Cumhuriyeti, Fransa, Almanya, Rusya, İsveç, İsrail, Polonya karşısında kendi sahasında galibiyet aldı. 






</TEXT>
</DOC>
