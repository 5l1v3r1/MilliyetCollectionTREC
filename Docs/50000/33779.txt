<DOC>
<DOCNO> 33779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun10.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da fahişe cinayetlerini önlemek için fahişeler gözaltına alındı 
</HEADLINE>
<TEXT>

     İran polisi, bir türlü yakalayamadığı seri katilin daha fazla cinayet işlemesini önlemek amacıyla Meşhed'de 500 fahişeyi gözaltına aldı. 
     Kimliğini açıklamayan yerel bir kaynak, İRNA'ya yaptığı açıklamada, ''polis, adliye ve sosyal güvenlik örgütü tarafından hazırlanan plan çerçevesinde, fahişelerin, yargı erki tarafından, sosyal güvenlik kurumu bir yer sağlayıncaya kadar gözaltında tutulacağını'' söyledi. 
     Hafta başında başlayan operasyonda daha önce fahişelikten sabıkası olan kadınların gözaltına alındığını belirten söz konusu kaynak, operasyonun amacının, şehri ''toplumsal sapmalardan temizlemek'' ve seri katili yakalamak olduğunu ifade etti. 
     İran basını, Şii İmamlarından İmam Rıza'nın türbesinin bulunduğu, Horasan eyaletinin başkenti kutsal Meşhed kentinde son 1 yılda işlenen cinayetleri, toplumu ''fuhuş ve çürümüşlükten temizlemeyi'' amaçlayan aşırı dinci grupların işlediğini ileri sürerken, güvenlik yetkilileri şimdiye kadar bazı şüpheliler dışında kimseyi yakalayamadı. 
     Kadın milletvekilleri, bu cinayetleri kınayıp, bir an önce engellenmesini isterken, Meşhed Milletvekili Ali Tacerniya, cinayetleri önleyemeyen polis yetkililerini, görevi ihmal etmekle suçladı ve görevden alınmasını istedi. 
     Yasalara göre fuhuşun yasak olduğu İran'da, başta başkent Tahran olmak üzere birçok kentte, sık sık polisin bazı fuhuş evlerini bastığı, fuhuş şebekelerini çökerttiği haberleri yayınlanıyor. 
     Son olarak, Tahran'ın 35 km batısındaki Kereç kentinin Devrim Mahkemesi Başkanı, evden kaçan kızları üst düzey yetkililere satan bir fuhuş şebekesinin başı olmak suçundan 10 yıl hapis cezasına çarptırıldı. 






</TEXT>
</DOC>
