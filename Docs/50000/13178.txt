<DOC>
<DOCNO> 13178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur14.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bölgesindeki SSK ve Bağ-kur prim borçlarına son kez erteleme 
</HEADLINE>
<TEXT>

     Bakanlar Kurulu, deprem bölgesinde SSK ve Bağ-kur prim borçlarının 30 Haziran 2001 tarihine kadar son kez ertelenmesini kararlaştırdı. 
     Devlet Bakanı Tunca Toskay, toplantıdan sonra yaptığı açıklamada, Bakanlar Kurulu'nda ekonomik programın ele alındığını söyledi. 
     Toskay, Bakanlar Kurulu üyelerinin, çoğunluğu ekonomik programla da ilgili olan ekonomik sorunlarla ilgili olarak değerlendirmelerde bulunduklarını ifade etti. Toskay, şöyle konuştu 
     ''Ayrıca, 30 Mart 2001 tarihinde Yüksek Planlama Kurulu'nun yapılması kararlaştırılmış, bu Yüksek Planlama Kurulu toplantısında da bugün değerlendirilen hususlar ve ekonomik programla ilgili diğer hususların tekrar ele alınması kararlaştırılmıştır. 
     31 Mart 2001 tarihinde de hemen Yüksek Planlama Kurulu'nun ertesi günü de Ekonomik ve Sosyal Konsey toplanacaktır ve bu arada programa ilişkin olarak sivil toplum örgütlerinin ve diğer kuruluşların da görüşleri ele alınarak, bu toplantıda hükümet üyeleriyle birlikte değerlendirme imkanı bulunacaktır. 
     Diğer taraftan son olarak bugün deprem bölgeleriyle ilgili bir hususu da karara bağladık. Deprem bölgesinde SSK ve Bağ-Kur primi ödeme durumunda olanların bu yükümlülükleri 31.3.2001 tarihine kadar ertelenmiş ve bu ertelenmeyle ilgili olarak da borçlara faiz tahakkuk ettirilmemiştir. Son defa olmak üzere, bu prim ödemeleri, yine faizsiz olarak 30 Haziran 2001 tarihine kadar ertelenmiştir. 1.7.2001-31.12.2001 tarihleri arasında bu primler 6 taksitle ve zamanında ödendiği takdirde yine daha evvelki borçlarla ilgili faiz tahakkuk ettirilmeyecektir ve bu erteleme son bir erteleme olmaktadır. Bu borçlar, 1 Temmuz'la 31 Aralık tarihleri arasında 6 eşit taksitte ödenmek mecburiyetindedir.'' 




</TEXT>
</DOC>
