<DOC>
<DOCNO> 49891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/guncel/agun.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askerine yol göründü 
</HEADLINE>
<TEXT>

ABD'nin asker talebi üzerine yapılan güvenlik zirvesinde Afganistan'a birlik gönderme konusunda ilke kararı alındı 
     SERPİL ÇEVİKCAN Ankara 

     Afganistan'a düzenlediği operasyonun başından bu yana Türkiye'den resmen asker talebinde bulunmayan ancak bu konuda "kapıyı hep açık" bırakan ABD yönetimi, bu yöndeki talebini önceki gün Ankara'ya iletti. 
     ABD, Florida'daki Tampa Üssü'ne gönderilen irtibat heyetinin başkanı Tuğgeneral Ümit Şahintürk aracılığıyla, Türk askerinin NATO Anlaşması kapsamında operasyonda görev almasını istedi. ABD'nin talebi önceki akşam geç saatlere kadar süren güvenlik zirvesinde ele alındı. 
     
     'ABD yanımızdaydı' 
     Genelkurmay Başkanı Orgeneral Hüseyin Kıvrıkoğlu'nun da katıldığı zirvede, Türkiye'nin NATO üyesi olarak Afganistan'daki operasyona fiilen katılmasının Ankara'nın kararlılığını vurgulamak açısından önem taşıdığına karar verildi. Kulislere yansıyan bilgilere göre, Başbakan Ecevit toplantıda, ABD'nin terörizm konusunda Türkiye'ye her zaman destek verdiğine işaret ederek "ABD'yi hep yanımızda gördük. Mücadelemizi anladığını her zaman gösterdi" dedi. 
     
     Avrupa bizi anlasın’ 
     Orgeneral Hüseyin Kıvrıkoğlu da Türkiye'nin NATO üyesi olduğuna dikkat çekerek, "Türkiye terörizmle mücadele konusunda örnek bir ülke. Bu konudaki çabalarımızı dünya gayet iyi biliyor. Dünya, özellikle de Avrupa bizi şimdi anlasın" dedi. 
     
     Ecevit, Sezer'e sunacak 
     Toplantıdaki değerlendirme sonunda asker gönderme kararının bugün yapılacak Bakanlar Kurulu toplantısının ardından resmileştirilmesi öngörüldü. Asker sayısı başta olmak üzere konuyla ilgili diğer ayrıntıları içeren Bakanlar Kurulu kararını da Başbakan Bülent Ecevit'in, Çankaya Köşkü’ne çıkıp Cumhurbaşkanı Ahmet Necdet Sezer'e sunması benimsendi. 
     
     Ateş hattı garantisi istenecek 
     Afganistan'a gönderilecek ekip, Özel Kuvvetler Komutanlığı'na bağlı "bordo bereliler" olarak bilinen özel tim elemanlarından oluşacak. Uzman istihbarat ve irtibat elemanlarının da yer alacağı 60 kişilik ekip, Kuzey İttifakı'nın denetimindeki bölgede ABD birliklerinin bulunduğu yerde konuşlanacak. Afganistan'a gönderilecek Türk askerinin "sıcak çatışma"ya katılmaması konusunda ABD'den garanti istenecek. Özel birliğin Afganistan'da "eğitim amaçlı" kullanılacağı bildirildi. 
     
Bana bu konuda bir bilgi ulaşmadı      Finlandiya Meclis Başkanı Riita Uosukainen’i Çankaya Köşkü'nde kabul eden Cumhurbaşkanı Ahmet Necdet Sezer, bir gazetecinin, "ABD'nin Afganistan operasyonu çerçevesinde Türkiye'den asker konusunda resmi bir talebi olduğu söyleniyor" sözleri üzerine, "Bana intikal etmiş öyle bir bilgi yok" karşılığını verdi. 
     
Henüz kararımızı netleştirmiş değiliz      Başbakan Bülent Ecevit, partisinin grup toplantısından ayrılırken gazetecilerin, "Afganistan'a asker göndermek konusunda bir karara varıldı mı " sorusuna, "Hayır, henüz varılmadı" karşılığını verdi. Güvenlik zirvelerinin bir - iki gün daha süreceğini belirten Ecevit, Avrupa'yı terör eylemlerine müsamaha göstermekle suçladı. 
     
Asker sorusuna Cimbom'lu yanıt      Mesut Yılmaz, asker gönderme konusuyla ilgili sorulara ilginç cevaplar verdi. Gazeteciler önce, "ABD asker talebinde bulundu mu " diye sordu. Yılmaz, "Galatasaray akşam nasıldı " diye yanıt verdi. Yılmaz, "Asker gönderecek miyiz " şeklindeki soruyu da "İkinci tur kuraları cuma günü çekiliyor" diye cevapladı. 
     
Gündemde böyle bir madde yok      Genelkurmay İkinci Başkanı Orgeneral Yaşar Büyükanıt, ABD'nin Türkiye'den özel birlik talebine ilişkin, "Kesinlikle böyle bir konu gündemde değil" dedi. Dışişleri Bakanlığı'nda dün İsmail Cem ve Müsteşar Uğur Ziyal'le görüşen Büyükanıt, "Afganistan'a birlik gönderilmesi söz konusu mu " sorusuna "Bilmiyorum" karşılığını verdi. 
     
Biz sadece eğitime destek verebiliriz      MUSTAFA ERCAN DHA 

     Milli Savunma Bakanı Sabahattin Çakmakoğlu, Afganistan'a asker göndermenin gündemde olmadığını belirterek "Biz ancak Kuzey İttifakı'nın eğitimine katkıda bulunabileceğimizi söyledik" dedi. ABD'nin asker talebini duymadığını yineleyen Çakmakoğlu, "Ancak TSK her zaman müteyakkız durumda" diye konuştu. 
     



 GÜNCEL 

















</TEXT>
</DOC>
