<DOC>
<DOCNO> 24366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/dunya/dun01.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin’in günleri sayılı 
</HEADLINE>
<TEXT>

ABD Başkanı Bush’un, Suudi asıllı İslamcı terörist Bin Ladin’in yakalanması için hazır bekleyen komando timlerine her an başla’ emrini verebileceği bildirildi 
     DIŞ HABERLER SERVİSİ 

     ABD Başkanı George W Bush’un, terörizm suçlamasıyla CIA ve FBI’ın en çok arananlar listesinin başında bulunan Suudi Arabistanlı işadamı Usame Bin Ladin’in yakalanması için fırsat kolladığı, hatta bu amaçla tetikte bekleyen komando timlerine her an "operasyona başlayın" emri verebileceği bildirildi. 
     ABCNEWS adlı internet sitesindeki habere göre, Başkan Bush, 1998’deki Kenya ve Tanzanya’daki Amerikan elçiliklerine yapılan ve 224 kişinin ölümüyle sonuçlanan bombalı saldırılardan sorumlu tutulan Ladin’i kendine hedef seçti. Ladin’i mutlaka ele geçirmeyi kafasına koyan Bush, Suudi teröristin yanlış planlama veya harhangi bir aksaklıktan dolayı kaçmayı başarması halinde bir efsane haline gelmesinden korkuyor. Bu nedenle operasyonun kesinlikle amacına ulaşacağı koşullar oluşunca harekete geçilecek. Kaynaklar, Amerikan komando timlerinin Ladin’in gizlendiği söylenen Afganistan’a girdiklerini ve tekikte emir beklediğini belirttiler. 
     
Başarısız denemeler      ABD komandolarının, bin Ladin’i yakalamak için 1996’dan beri defalarca Afganistan topraklarına girdiği, ancak Washington’un bu komandoların öldürülmesi ya da ele geçirilmesi gibi hayli yüksek risklerden endişe ettiği için bütün bu operasyonları son dakikada iptal ettiği ortaya çıktı. 
     Komando operasyonlarına katıldığı belirtilen eski bir görevli olan Jeff Ellis, ABD’nin, çok uzun süredir bin Ladin’i yakından takip ettiğini ve Suudi teröristi "eşlerinden bile daha iyi" tanıdığını söyledi. 
     
Zor hedef      Uzmanlar Usame Bin Ladin’in kolay lokma olmadığını, yakalanmasının çok zor olacağına işaret ediyorlar. Koruma çemberini sıkılaştıran Ladin’in aldığı önlemlerden bazıları şöyle 
     Uydularla kolayca izlenip yeri belirlendiği için artık cep telefonu kullanmıyor. 
     Karayolu seyahatlerinde dikkat çekmemek için eski ve bakımsız otomobillere biniyor. 
     Her gece farklı yerlerde uyuyor. 
     Sık sık günlük programlarında son anda değişiklik yapıyor. 
     Kalabalık bir koruma grubuyla geziyor, ABD başkanları gibi sıkı korunuyor. 
     



 DÜNYA 











</TEXT>
</DOC>
