<DOC>
<DOCNO> 41858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/guncel/gun01a.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO savaşa hazır 
</HEADLINE>
<TEXT>

NATO üyelerinden birine yapılmış saldırıyı, tüm ittifaka yapılmış sayan 5.maddenin uygulanması kararlaştırıldı 
     GÜVEN ÖZALP Brüksel 

     NATO, "Birimiz hepimiz, hepimiz birimiz için" ilkesinden hareket ederek ABD’ye karşı yapılan terörist saldırıyı kendisine yapılmış saydı. NATO’nun bir bakıma kuruluş nedeni olan ve 52 yıllık tarihi boyunca hiç kullanılmayan 5. madde hayata geçirildi. Bu maddeye göre, NATO üyelerinden birine yapılmış saldırı tüm İttifak’a yapılmış sayılıyor. 
     NATO’ya yapılan saldırıya karşılık verme hakkı tanıyan 5. maddenin ABD’deki saldırılar açısından yürürlüğe sokulup sokulamayacağı Brüksel’de dün gün boyu yapılan toplantılar sonrasında karara bağlandı. NATO Genel Sekreteri Lord George Robertson başkanlığında 19 ittifak ülkesinin büyükelçilerinin katıldığı üç ayrı toplantıda 5. madde tüm boyutlarıyla masaya yatırıldı. Akşam saatlerindeki son toplantıda yapılan değerlendirmeler sonunda Robertson, 5. maddenin hayata geçirildiğini söyledi. Robertson, yaptığı açıklamada, ABD’nin olası bir askeri operasyon için müttefiklerine güvenebileceğini belirtti. 
     5. madde doğrudan askeri müdahale anlamına gelmiyor ancak bu olasılık da göz ardı edilmiyor. Robertson, bu saldırıya nasıl karşılık verileceğinin kararını ABD’li yetkililerin belirleyeceğini vurguladı. ABD gerek duyması halinde 18 müttefikine çağrıda bulunarak, 5. maddeyi uygulamalarını isteyebilir. Bu durumda aralarında Türkiye’nin de bulunduğu 18 ülke askeri operasyona kadar varabilecek önlemleri uygulama aşamasına gelecek. 
     
Türkiye için gündeme geldi      NATO’nun kuruluşundan bu yana ilk defa ABD’deki saldırılar nedeniyle hayata geçirilen 5. madde, ilk olarak Körfez Savaşı sırasında Türkiye için uygulamaya sokulma aşamasına getirilmişti. 1991’de Ankara, operasyona gidilmesi halinde Saddam Hüseyin yönetimi tarafından hedef alınabileceğini ve Türk topraklarına saldırıların gündeme gelebileceğini gayrıresmi bir biçimde ifade etmişti. NATO’nun 5. maddeyi işleterek, ortak savunma kararı almasıyla NATO üyesi Türkiye de ABD’ye yönelik terörist saldırıya verilecek yanıtta yükümlülük altına girmiş oldu. 
     



 GÜNCEL 























</TEXT>
</DOC>
