<DOC>
<DOCNO> 32890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sonspo01.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte pasaport cezaları onandı..Recoba 1 yıl sahalardan uzak kalacak 
</HEADLINE>
<TEXT>

     İtalyan Futbol Federasyonu içinde görev yapan üst mahkeme geçen ay Disiplin Kurulu tarafından verilen kararı onayladı. 
     Disiplin Kurulu'nun 15 Haziran'da verdiği karara itiraz eden kulüpler son olarak üst mahkemeye giderken, burada da bir şey değişmedi. Üst mahkemenin onayıyla İnter'de Recoba, Milan'da Dida, Sampdoria'da Job ve Ze, Vicenza'da Jeda ve Dede, Udinese'de ise Alberto, Warley, Jorginho ve Da Silva 30 Haziran 2002 tarihine kadar sahalardan men cezası aldı. İtalyan futboluna bu sezon gölge düşüren sahte pasaport skandalında, bazı futbolcular sahte pasaportla kendilerini AB vatandaşı yapmakla suçlanmıştı. 
     Hakan Şükür, Emre ve Okan'ın takımındaki yıldız futbolcu Uruguaylı Alvero Recoba da sahte pasaport kurbanı olarak 1 yıl takımından uzak kalmak zorunda kalacak. Recoba'nın yokluğunda Hakan Şükür'ün en azından Ronaldo tam olarak sahalara dönene kadar Vieri ile birlikte İnter'in gol umutları olacak. İtalyan Futbol Federasyonu sezonun bitmesine 4 hafta kala yönetmelikte yaptığı bir değişiklikle "fırsat eşitliği ilkesine" aykırı olduğu gerekçesiyle yabancı oyunculara ilişkin sınırlamaya son vermişti. Eski kurala göre takımlar, AB dışından sadece 5 futbolcuyu kadrolarında bulundurup bunlardan 3'ünü oynatma hakkına sahipti. Yeni yönetmelikle İtalyan futbolundan sahte pasaport gölgesi de kaldırılmış oldu. 







</TEXT>
</DOC>
