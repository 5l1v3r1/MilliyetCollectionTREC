<DOC>
<DOCNO> 48447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur14.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Meclis çözemiyorsa referandum kaçınılmazdır" 
</HEADLINE>
<TEXT>

     SP Genel Başkanı Recai Kutan, Anayasa'nın 86. maddesinin tek olarak ele alınmasına destek vereceklerini söyledi. 
     Kutan, partisinin TBMM Grup Toplantısı'nda yaptığı konuşmada, Türkiye'nin hiç sorunu yokmuş gibi şimdi de referandumu konuştuğunu bildirdi. Bülent Ecevit başkanlığındaki hükümetin Türkiye'yi yönetemediğini, başına çeşitli işler aştığını öne süren Kutan, Anaysa değişikliği teklifine milletvekili maaşıyla ilgili düzenlemenin yerleştirilmesinin de büyük bir yanlışlık olduğunu kaydetti. 
     Sözkonusu maddeyi Cumhurbaşkanı Ahmet Necdet Sezer'in referanduma götürme kararı vermesiyle ''Cumhurbaşkanı-Başbakan inatlaşmasının yaşandığını'' bildiren Kutan, sözlerini şöyle sürdürdü 
     ''Devletin başındaki kavganın kimseye bir faydası olmaz. 
     Cumhurbaşkanı, milletin büyük tepki gösterdiği bir konuda hassas davranmıştır. Bu, onun görevidir. O halde konu uygun bir yöntemle çözülmelidir. 
     Başbakan, Cumhurbaşkanı'nı da içine sindiremiyor. Cumhurbaşkanı ile inatlaşmasını, kavgasını sürdürüyor. Cumhurbaşkanı-Başbakan, Cumhurbaşkanı-hükümet kavgasını, Cumhurbaşkanı-Meclis kavgasına çevirmeye çalışıyor. 
     Bu doğru değildir, bundan ülke zarar görür, demokrasi zarar görür, siyaset kurumu zarar görür. Ben taraflara çağrı yapıyorum Bu anlamsız tartışmaya son verin. Meclis bu işi çözsün. Çözemiyorsa referandum kaçınılmazdır. Ama bu referandumdan sonra bu Meclis'in iş yapması mümkün değildir. Bu nedenle referandumla birlikte erken seçim sandığı da konulmalıdır. Bu şekilde bu hükümetten kurtulma fırsatı doğar... Bu fırsatçılık değil, demokrasilerde çözüm için halkı hakem yapma mekanizmasının işletilmesidir.'' 
     
     Tek maddelik teklife destek 
     Recai Kutan, bir soru üzerine, Anayasa'nın 86. maddesi ile ilgili görüşlerini daha önce dile getirdiklerini, konunun referanduma gitmeden çözülmesi için ellerinden geleni yapacaklarını söyledi. 
     ''Sözkonusu madde tek olarak gelirse tavrınız ne olur '' sorusuna da Kutan, ''Tek madde olarak gelirse destekleriz'' yanıtını verdi. 
     






</TEXT>
</DOC>
