<DOC>
<DOCNO> 39824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/soneko06.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE rakkamları açıklandı, Türk ekonomisinde rekor küçülme 
</HEADLINE>
<TEXT>

     Büyüme hızı, yılın ilk yarısında yüzde -8.5, ikinci üç ayda ise yüzde -11.8 olarak gerçekleşti. 
     Devlet İstatistik Enstitüsü DİE , bu yılın ilk yarısı ve ikinci 3 aylık dönemine ilişkin Gayrı safi milli hasıla GSMH sonuçlarını açıkladı. 
     Buna göre 2001 yılının ikinci üç aylık döneminde GSMH, geçici hesaplamaya göre cari fiyatlarla 38 katrilyon 472 trilyon 148 milyar lira olarak hesaplandı. 
     Büyüme hızı ise ikinci üç ayda, cari fiyatlarla yüzde 4 olarak belirlenirken, sabit fiyatlarla yüzde -11.8 oldu. 
     Sektörlere göre küçülme 
     Türkiye'de, bu yılın ilk yarısında, sabit fiyatlarla tarım sektörü yüzde 1.6, sanayi sektörü yüzde 5.2, inşaat sektörü yüzde 8.9, ticaret sektörü ise yüzde 8.3 oranında küçüldü. 
     Devlet İstatistik Enstitüsü DİE , bu yılın ikinci 3 aylık dönemi ile yılın ilk yarısına ilişkin Gayrı safi milli hasıla GSMH sonuçlarını açıkladı. 
     Buna göre, yılın ilk yarısında sabit fiyatlarla sektörel bazda büyüme, ulaştırma ve haberleşme sektöründe yüzde -5.9, mali kuruluşlarda yüzde -7.7, serbest meslek ve hizmetlerde yüzde -6.1 olurken, devlet hizmetlerinde yüzde 3.7, kar amacı olmayan kuruluşlarda yüzde 0.6 olarak hesaplandı. 
     Bu yılın ilk altı ayında konut sahipliğinde 2.1 artış yaşanırken, ithalat vergisi yüzde 22 oranında azaldı. 
     Bu yılın ilk yarısında GSMH de, cari fiyatlarla 63 katrilyon 487 trilyon 575 milyar lira olarak hesaplandı. 
     Tüketim yüzde 7,5 azaldı 
     Bu arada yılın altı ayında özel nihai tüktetim harcamaları yüzde 7.5, devletin nihai tüketim harcamaları da yüzde 3.5 oranında azalırken, gayri safi sabit sermaye oluşumundaki gerileme yüzde 23.5'u buldu. 
     İhracattaki yüzde 8.8'lik büyümeye karşılık, ithalat yüzde 23.7 oranında daraldı. 
     DİE'ye göre, bu yılın 2. üç aylık döneminde, önceki yılın aynı dönemine göre, sabit fiyatlarla tarım sektörü yüzde 4.9, sanayi sektörü yüzde 8.5, inşaat sektörü yüzde 10.1, ticaret sektörü yüzde 11.5, ulaştırma ve haberleşme sektörü de yüzde 8.8 oranında küçüldü. 
     Bu dönemde, ithalat vergisinde yüzde 32.4, serbest meslekler sektöründe yüzde 9.4, kar amacı olmayan kuruluşlarda yüzde 0.3, daralma yaşanırken, devlet hizmetlerinde yüzde 3.6, konut sahipliğinde de yüzde 2 oranında büyüme kaydedildi. 
     Harcama grupları itibariyle, ikinci üç ayda, özel nihai tüketim harcamaları yüzde 11.5, devletin nihai tüketim harcamaları ise yüzde 5.7 düştü. Gayri safi sabit sermaye oluşumu yüzde 32.1, ithalat da yüzde 31.5 oranında düşerken, mal ve hizmet ihracatında yüzde 7.6 artış oldu. 
     Aynı dönemde, GSMH, cari fiyatlarla yüzde 40.5 oranında büyürken, sabit fiyatlarla 11.8 küçüldü. 







</TEXT>
</DOC>
