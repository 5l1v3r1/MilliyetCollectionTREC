<DOC>
<DOCNO> 39918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/siyaset/siy02.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hediye’ takımı bile satmışlar 
</HEADLINE>
<TEXT>

Vurgun’da 3’ü müteahhit, toplam 26 kişinin sorguları sürüyor. Düğümü Fethi Soydan’ın ifadeleri çözdü 
     GÖKÇER TAHİNCİOĞLU Ankara 

     Bayındırlık Bakanlığı’ndaki ihalelere ilişkin yürütülen Vurgun Operasyonu’nda, soruşturmanın bakanlığın üst kademelerine sıçramasında, geçtiğimiz günlerde tutuklanan Fethi Soydan’ın ifadelerinin etkili olduğu öğrenildi. Şube Müdürü Kenan Bozokalfa’nın da yakalandığı sırada üzerinden 1 milyar 400 milyon lira nakit para çıkarken, yetkililer, bürokratların kendilerine hediye olarak gelen çok sayıda takım elbiseyi bile mağazalara satıp para aldıklarını söyledi. 
     Ankara DGM Başsavcılığı’nca yürütülen operasyonda, gözaltında bulunan 23’ü bürokrat, 3’ü müteahhit toplam 26 kişinin sorguları sürüyor. Bu zanlılardan 16’sının pazar günü DGM’ye sevk edileceği ifade edildi. Gözaltına alındığı günden bu yana susma hakkını kullanan Müsteşar Yardımcısı Sedat Aban’ın da, konuşmaya başladığı iddia edildi. 
     Polisin, yaptığı sorgularda, en çok Soydan’ın ifadelerinden yararlandığı anlaşıldı. Soydan’ın ifadeleri sonucu hakkında birçok delil bulunan Aban’ı da gözaltına alan polisin, Soydan’ı birçok yüzleştirmede de kullandığı ifade edildi. Öte yandan bakanlıkta işçi kadrosunda bulunan Soydan’ın mal varlığına ilişkin incelemede, üzerine kayıtlı üç otomobil ve çok sayıda tapu çıktı. 
     
     Yolda yakalanmış 
     Polisin operasyonun ilk gününde gözaltına aldığı Bozokalfa’nın da, makamında yapılan ilk aramada bulunamadığı, Nallıhan’a gittiğinin anlaşılmasının ardından bir polis ekibinin de ilçeye hareket ettiği ve Bozokalfa’yı yolda yakaladığı öğrenildi. 
     Soruşturmayı yürüten yetkililer, ihalelerle ilgili rüşvetin dışında, ihale alan firmaların özel günler ve bayramlarda bürokratlara çok sayıda takım elbise gönderdiklerinin tespit edildiğini belirtti. Lüks marka etiketleri taşıyan elbiselerin, zaman zaman bir odayı dolduracak kadar çok olduğuna işaret eden yetkililer, bürokratların, bu elbiselerin tamamına yakınını, geldikleri mağazalara iade ederek paralarını aldıklarına ilişkin belgelerin de elde edildiğini kaydettiler. 



 SİYASET 














</TEXT>
</DOC>
