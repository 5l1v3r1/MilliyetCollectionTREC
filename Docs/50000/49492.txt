<DOC>
<DOCNO> 49492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/ekonomi/eko01.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bas imzayı, al parayı 
</HEADLINE>
<TEXT>

Liderlerin ayrıntılı bir takvim ve uygulama programını yazılı olarak taahhüt edip imzalamaları’ şartıyla, IMF’nin desteğine G - 7’lerden de katkı sağlanacak 
     ZÜLFİKAR DOĞAN Ankara 

     İtalya’da yaptığı görüşmelerde G - 7’lerden gelişmiş yedi ülke "IMF’nin desteğine destek" sözü aldığı kaydedilen Devlet Bakanı Kemal Derviş, bugün bir basın toplantısı düzenleyerek, gelinen aşama ile ilgili açıklamalarda bulunacak. 
     G - 7’lerin desteğinin, IMF "desteği ve oluru" şartına bağlı olduğu öğrenildi. IMF’nin ise programdaki sarkmaların "süratle telafisi" ile mayıs ayında yapılanın ötesinde, Başbakan ve Başbakan yardımcılarının daha ayrıntılı bir takvim ve uygulama programını "yazılı olarak taahhüt edip imza altına almalarını" istediği bildirildi. IMF 7.1 katrilyonluk tasarruf önlemleri paketinin de bir an önce ilan edilmesini istiyor. 
     
     Devletten devlete kredi 
     Önümüzdeki yıl geri ödenecek yaklaşık 5 milyar dolarlık kredi borcunu iki yıl ertelemesi beklenen IMF’nin, asgari bir bu kadar da "ek destek" sağlayabileceği kaydedildi. IMF’nin programın "yürütümü konusunda düzenleyeceği tespit raporuna" göre de G - 7 ülkelerinin 5 - 7 milyar dolarlık "devletten - devlete uzun vadeli ekonomik kriz kredi desteği" sağlama konusunda, "yeşil ışık" yaktıkları belirtildi. 
     IMF’nin destek sağlarken, süratle yerine getirilmesini beklediği düzenlemeler ise Enerji Piyasaları Kanunu uyarınca üst kurulun kurulması, devlet ihale yasası, tütün yasası, petrol yasası, borçlanma yasası, harcama reformu, yerel yönetimler yasası, kamu personel rejimi yasası olarak sıralanıyor. 
     
     Ek destek 
     Ayrıca, uluslararası tahkimle ilgili uygulama yasasının ve yönetmeliklerinin çıkartılmaması da IMF’nin eleştirdiği bir başka nokta. Gelişini sürekli erteleyen IMF Türkiye Masası şefi Juha Kahkonen’in de, bir - iki gün içerisinde gelmesinden sonra, 10’uncu gözden geçirme müzakerelerinin, liderlerin taahhüdü ile birlikte tamamlanması bekleniyor. 
     Yaklaşık iki aydan bu yana bekletilen 3 milyar dolarlık kredi diliminin bu doğrultuda kasım ayının ilk yarısında serbest bırakılabileceği, ek destekle ilgili nihai açıklamanın da yine kasım ayının ilk yarısında IMF İcra Direktörleri Kurulu’nda ele alınabileceği belirtiliyor. 
     



 EKONOMİ 





















</TEXT>
</DOC>
