<DOC>
<DOCNO> 3948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/dunya/adun.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
... Alo general darbe mi yapacaksınız newline ... Aklımdan bile geçmez 
</HEADLINE>
<TEXT>

Filipinler’de rüşvetçi başkan Estrada’nın yerine gelen kadın devlet başkanı Arroyo’nun ilk işi kendisini devireceği söylenen Amiral’e kameralar karşısında telefon açıp bu soruyu sormak oldu. Amiral Espinosa da Aklımdan bile geçmez’ cevabını verdi 
     DIŞ Haberler ServİSİ 

     Geçen hafta sonu rüşvetçi Devlet Başkanı Joseph Estrada’nın bir halk ayaklanmasıyla koltuğundan indirilmesi üzerine yerine geçen Filipinler’in kadın Devlet Başkanı Gloria Macapagal Arroyo, askerlerin kendisine karşı darbe hazırlığı içinde oldukları yolundaki iddialara ilginç bir şekilde nokta koydu. Arroyo, çok sayıda gazetecinin gözleri önünde ve kameralar karşısında darbe yapacağı ileri sürülen amirali telefonla arayarak "Bana karşı darbe yapacak mısınız " diye sordu. 
     Rüşvet ve yolsuzluk gibi her türlü kirliliğe batan Filipinler’de yönetim kademelerine kadın eli değeceği Arroyo’nun ilk uygulamasıyla belli oldu. Dün başkent Manila’da bir basın toplantısı düzenleyen yeni Başkan, gazetecilerin çeşitli konulardaki sorularını yanıtlarken cesur ve atak tavrıyla göz doldurdu. Gazeteciler, eski Devlet Başkanı Estrada’dan desteğini çekerek iktidardan alaşağı edilmesini sağlayan askerlerin aslında Arroyo’dan da memnun olmadıkları ve darbe yapacakları şeklindeki söylentileri Arroya’ya sordular. Dikkatle dinleyen Arroyo, kadınlara özgü bir tavırla, hiç tereddüt etmeden konuya eğildi, "Böyle bir şey olup olmadığını hemen öğrenelim" dedi. 
     
Amiral önce bocaladı      Ardından çok sayıda kamera ve gazetecinin önünde cep telefonuna sarıldı. Darbe yapacağı ileri sürülen Tuğamiral Edgardo Espinosa’nın yakın arkadaşı olduğunu belirten Arroyo, yardımcılarına "Bana hemen amirali bağlayın" talimatını verdi. Birkaç dakika sonra amirale bağlanan Arroyo, komutana doğrudan "Bana karşı darbe yapacak mısın " sorusunu yöneltti. 
     İlk şaşkınlıkla "Hı, hı" diye bocalayan Amiral Espinosa, daha sonra kendini toparladı ve "Hayır sayın Başkan, aklımın köşesinden bile geçirmiyorum" karşılığını verdi. 
     Arroyo, basın toplantısında Savunma Bakanı Orlando Mercado’nun istifa ettiğini ancak kendisinin bunu kabul etmediğini de açık yüreklilikle dile getirdi. 
     


 DÜNYA 












</TEXT>
</DOC>
