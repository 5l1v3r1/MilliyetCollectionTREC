<DOC>
<DOCNO> 27767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur22.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Bazı bakanlar bize çok şey kaybettiriyor" 
</HEADLINE>
<TEXT>

     Devlet Bakanı Kemal Derviş, programı uygulayan takım içinde ''Bunu ben uygulamak istemiyorum'' diye sesler çıktığını belirterek, ''Bu tabii çok şaşırttı. Bunun olmaması gerekir. 
     Programı uygulayan takımın mensubu olan insanlar, Bu programı beğenmiyorum, şurasını değiştiririz diye söz söylememeleri gerekiyor. Bu bize çok şey kaybettiriyor'' dedi. 
     Türk Sanayicileri ve İşadamları Derneği TÜSİAD tarafından verilen yemeğe onur konuğu olarak katılan Bakan Derviş, ekonomik gelişmeler ve geleceğe dönük beklentilerle ilgili projeksiyonlarda bulundu. Derviş, kamu finansmanı açısından geçtiğimiz hafta içinde yabancı bankalarla olan temasların önemine işaret ederek, ''Geçen hafta önemli toplantılar yaptık. Özellikle New York'taki toplantıda Amerikan bankalarının en üst düzeydeki yöneticileriyle yemek yedik. Temkinli konuştular ama sanıyorum Türkiye'deki pozisyonlarını artırma eğilimine girecekler'' şeklinde konuştu. 
     Türkiye'ye müthiş ilgi var 
     Türkiye'ye yoğun bir ilgi olduğunu belirten Derviş, şunları kaydetti 
     ''Şunun farkına vardım. Aslında Türkiye'ye müthiş bir ilgi var. Finans sektöründe, Türkiye'de oyuncu olmak isteği, yatırım yapma isteği... Ama tabii kısa vadede bir korku var, orta vade açısından iyimser, Yani bu ülke çok güçlü bir ülke. Parlak geleceği olan bir ülke. Ama kısa vadeyi nasıl atlatacaksınız diye de bir soru var. Kısa vadedeki zorluklar, insanları korkutmaya devam ediyor.'' 
     Kamu bankalarındaki gecelik borçlanma sürecinin sona erdirilmesinin çok önemli bir operasyon olduğunu da anlatan Derviş, ''Yüksek boyutlardaydı. Hem para politikası, hem de genel denge üzerinde çok menfi bir etkisi vardı. Bunu, Hazine ve Merkez Bankası'nın uyumlu çalışmasıyla hızlı bir şekilde temizledik'' diye konuştu. 
     Programı takım olarak uygulamalıyız 
     Reformlar sürecinde bazı zorluklar yaşandığını ve bunların doğal olduğunu dile getiren Kemal Derviş, 4 noktada güçlük çekildiğini hatırlattı. ''Bunalıma girmedik ama, program yürüyecek mi, yürümeyecek mi tartışması çıktı'' diyen Derviş, kamu işçileriyle olan müzakereler ile buğday ve tütün konusundaki tartışmalar ve Emlak Bankası ile kamu bankalarıyla ilgili tartışmaların bu süreçte yaşanan zorluklar olduğunu kaydetti. 
     Kamu işçileriyle yapılan görüşmelerin diğer 3 sorundan farklı olduğunu kaydeden Derviş, şöyle devam etti 
     'Kamu işçileri, sendikal çerçeve içinde sorumlu davrandılar. Zorluk yaratmadı. Sonuçta bu bir müzakeredir. Ama diğer 3 konu farklı. Orada aslında bu programı uygulayan takım içinden Bunu ben uygulamak istemiyorum' diye sesler çıktı. Bu tabii çok şaşırttı, bunun olmaması gerekir. Programı beraber uygulayalım dediğimiz zaman takım olarak uygulamamız lazım. Yani Ben bu konuda yokum diye o takımın içinden birisi çıkarsa ciddi soru işaretleri doğuyor. Zorluklar yaratıyor. 
     Güven ortamının tekrar gelmesi açısından zorluklar oldu. Bu tip sorunları yaşamamamız lazım. Hükümet olarak programın arkasındayız, Başbakanımızın kesin desteği var. Bazı düzeltmeleri yapacaksak kendi aramızda tartışarak bir karara varalım. Ondan sonra uygulayalım. Ama ortada bir program, kesin taahhüt olunca, o takımın mensubu olan insanlar Bu programı beğenmiyorum, şurasını değiştiririz diye söz söylememeleri gerekir. Bu bizi çok zedeliyor, çok şey kaybettiriyor. Sadece o yüzden faiz, 5 puan, 8 puan daha yüksek olmuş olabilir, Haziran ayında... Bu da memleket ekonomisine çok büyük zarar verir. Tabii bunlar olacak ama önemli olan sonuç. Sonuçta da hiçbir şaşma, sapma yok. Program Mayıs ayındaki hedeflerini tutturdu.'' 
     Ay sonundan umutluyum 
     Devlet Bakanı Derviş, 27 Haziran'da IMF İcra Kurulu'nun toplanacağını belirterek, Haziran ayı sonunda olumlu bir sonuç beklediğini kaydetti. 
     ''Bu çok önemli olacak. Çünkü Nisan ile Haziran arasında 17 yasa, Meclis'ten geçmiş olacak. Bunlardan bazıları çok önemli yasalar. Ve Türkiye'nin ekonomik düzenini değiştiren yasalar'' diyen Derviş, 3 aylık sürece bakıldığı zaman gerçekleştirilen yapısal reformların ve yasal düzenlemelerin önemli olduğunu ifade etti. 
     Derviş, ''Dünyanın başka bir yerine baktığımız zaman bu kadar kısa süre içinde reformları geçiren parlamentoyu kolay kolay bulamazsınız. Dolayısıyla TBMM'ye, milletvekillerine teşekkür etmemiz gerekiyor'' dedi. 
     
     







</TEXT>
</DOC>
