<DOC>
<DOCNO> 32027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sondun08.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da Chirac, gizli ödenek parasıyla tatil yaptığını yalanladı 
</HEADLINE>
<TEXT>

     Fransa Cumhurbaşkanı Jacques Chirac, yaptığı özel tatillerin parasının gizli ödenekten verildiği yolundaki iddiaları yalanladı. 
     Chirac, ''14 Temmuz Ulusal Gün'' kutlamaları sırasında geleneksel hale gelen ''Ulusa Sesleniş Televizyon Programında'' gazetecilerin konuyla ilgili sorularını yanıtladı. 
     Kendisine yönelik suçlamalarla ilgili uzun süredir sessizliğini koruyan Chirac, Paris Belediye Başkanlığı döneminde, yaptığı özel yolculukların parasını yasal bir biçimde kendi cebinden verdiğini söyledi ve hakkında çıkartılan dedikoduların siyasi amaçlı olduğunu ileri sürdü. 
     Jacques Chirac, güvenlik gerekçesiyle söz konusu yolculukların paralarının nakit ödendiğini ve karşılığında fatura alındığını belirtti ve iddia edilen 2.4 milyon frangın abartılı bir rakam olduğunu söyledi. 
     Chirac'ın, 1992 ve 1995 yılları arasında Paris Belediye Başkanlığı sırasında gizli ödenekten aldığı 2.4 milyon frangı özel seyahatlerde harcadığı yolundaki iddialar, kamuoyunda son iki hafta içinde yoğun tartışmalar yol açmıştı. 
     Fransa Cumhurbaşkanı, iddialarla ilgili olarak savcıların ailesinin ifadesini alma girişiminden de üzüntü duyduğunu belirtti. Cumhurbaşkanı'nın dokunulmazlığının Anayasa Mahkemesi tarafından açık bir biçimde ortaya konulduğunu kaydeden Chirac, dokunulmazlığı sorgulamanın savcıların yetkisi dahilinde olmadığını söyledi. 
     
     Örtülü ödenek tartışması 
     Chirac, örtülü ödeneklerin sadece yüzde 5'nin Elysee Sarayı'na verildiğini geri kalan kısmının ise Başbakanlık tarafından kullanıldığını belirterek, Başbakanlığın emrinde olan gizli ödeneklerin bir bölümünün iptal olması gerektiğini savundu. 
     Cumhurbaşkanı Chirac, Başbakanlık tarafından gizli ödenekten çalışanlara verilen primlerin daha şeffaf hale getirilmesini istedi ve bu primlerin vergilerinin ödenmesi için yasal düzenlemenin yapılması çağrısında bulundu. 






</TEXT>
</DOC>
