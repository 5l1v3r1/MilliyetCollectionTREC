<DOC>
<DOCNO> 20789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/guncel/gun08.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil dinlenir mi 
</HEADLINE>
<TEXT>

ÇAPRAZ ATEŞ 
     ESRA KURT 

     Başbakan Yardımcısı Mesut Yılmaz’a en yakın isim olan Cavit Kavak’ın telefonlarının dinlenmesi için jandarmaya izin verilmesi tartışma yarattı. TBMM Başkanı Ömer İzgi, dinleme kararını "vahim" bulduğunu bildirdi. "Milletvekili dinlenebilir mi " İşte görüşler... 
     
     Nazlı Ilıcak FP Milletvekili 
Hakim kararı gerek      4422 sayılı kanuna istinaden soruyorsanız, mahkeme kararı olmak şartıyla, milletvekili de, bakan da dinlenebilir. Bu kanunun kapsamına giren suçlardan birine giriyorsa ve kuşku duyuluyorsa, o zaman milletvekili dokunulmazlığının kapsamında olan bir hadise olarak kabul edilemez. Ancak, hakim kararı olmadan, sade vatandaş da dinlenemez. Önemli nokta hakim kararıdır. 
     
     Hayri Kozakçıoğlu DYP Milletvekili 
Kuvvetli delil şart      Kişilerin telefonlarının nasıl dinleneceği, mevzuatta belirlenmiştir. Hakim kararı olduğu takdirde, bence dinlenebilir. Ancak hakimin dinleme kararını verirken, elinde geçerli ölçüde delil ve belge olması gerekir. Milletvekilinin, suça karışmış olması ya da suç hakkında bilgi verecek bir pozisyonda olması yani sanık pozisyonuna düşecek bir durumda olması gerekir. Sırf şüphe ile telefon dinlenmesi doğru değildir. Elde kuvvetli delil olması lazımdır. 
     
     Bülent Akarcalı ANAP Milletvekili 
Baas rejiminde dinlenir      1994’te TBMM’deki telefonumun dinlendiğini, elimde bir teyp kasetiyle ispat ettim. Meclis Başkanı Hüsamettin Cindoruk’a gittim, ilgi göstermedi. Kendi partim dahil, kimse bana sahip çıkmadı. Varılan nokta, o zamanki vurdumduymazlığın sonucu. Kimsenin bugün kalkıp, "bu nasıl oluyor" diye şaşırmaya hakkı yok. Kendi partim, demokrat olduğunu iddia eden Cindoruk, bana sahip çıksaydı, bugünlere gelmezdik. Milletvekilini dinleyen hiçbir demokrat ülke yoktur. Ama, Baas tipi cumhuriyetlerde dinlenir. Türkiye, süratle oraya gidiyor. O tip ülkelerde özgürlük yoktur. 
     
     Prof. Dr. İbrahim Kaboğlu M.Ü. 
Kimse dinlenemez      Hiç kimse dinlenemez. Haberleşmenin gizliliği ilkesi, anayasal güvencededir. Hiç kimse, rızası olmadan dinlenemez. Bu, bir özgürlük ilkesidir. Anayasal güvence içindedir. 
     
     Prof. Dr. Bakır Çağlar İ.Ü. 
Savcı karar veremez      Telefon dinlemenin hangi koşullarda olabileceği, Almanya ile ilgili bir davada ortaya çıktı. Dinleme kararını ya yargıç vermeli, ya da muhalefetin de katıldığı bağımsız bir parlamenter grubun denetiminde olmalı. Politik yetkisi olmadan, kolluk yetkisi kullanan hiç kimse telefon dinleyemez. Bir savcı da bu kararı alamaz." 
     



 GÜNCEL 

















</TEXT>
</DOC>
