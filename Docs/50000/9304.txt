<DOC>
<DOCNO> 9304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/spor/spo03.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Popescu farkı 
</HEADLINE>
<TEXT>

Cim - Bom yönetimi, parasını verdi, ancak Rumen yıldız istemedi ve "Bunu sıkıntıda olan arkadaşlara dağıtın" dedi 
     ERHAN TELLİ 

     40 bin doları almadı 
     GALATASARAY’ın Rumen futbolcusu Popescu, yaptığı jestle hem yöneticilerin, hem de takım arkadaşlarının takdirini kazandı. Sözleşmesi gereği kulüpten 40 bin dolarlık taksidini alması gereken Sarı - Kırmızılı takımın tecrübeli oyuncusu, yönetimin ödeme yapmak istemesine rağmen bunu kabul etmedi. 
     
     "Sonra ödersiniz" dedi 
     POPESCU, "Bana bu ödemeyi yapmayın. Götürün, uzun süredir para alamayan ve sıkıntıya düşen arkadaşlara dağıtın. Ben ileride alırım. Sonra ödersiniz" dedi. Bunun üzerine para ihtiyacı olan oyunculara dağıtıldı. Yöneticiler ve Kaptan Bülent, jestinden dolayı Popescu’ya teşekkür ettiler. 
     
Dürüst uyardı      FUTBOL Şube Sorumlusu Ali Dürüst, futbolcuların Milan maçından önce kampa girmelerini beklediklerini söyledi. Dürüst, "Bu doğru bir yol değil. Galatasaray oyuncusu kampa girince daha iyi oynar, diye kural yok. Ama rahatsız edici bir olay olur. Disiplinden ödün verilmiş anlamına gelir" dedi. 
     
7 iyi, 2 kötü haber      GALATASARAY’da Milan maçı öncesi sakat oyuncuların tedavisine devam ediliyor. Sağ arka baldırında gerilme olan Ergün’ün forma giyme şansının az olduğu belirtildi. Okan’ın sol ayak bileğindeki sakatlığın önemli olduğu, buna rağmen "Oynayacağım" dediği öğrenildi. Bülent, Suat, Ümit, Arif, K.Bülent, Vedat ve Emre Belözoğlu’nun ise 7 Mart’taki Milan maçına yetiştirileceği açıklandı. 
     
Cim - Bom inişte      ÜNLÜ haber kanalı CNN’in, internet üzerinde haftalık olarak yaptığı "Dünya’nın en iyi 10 Takımı" klasmanında Galatasaray liste dışı kaldı. Yılbaşında zirvesine kadar çıktığı devler klasmanına, Deportivo’yu yenerek yeniden dahil olan Sarı - Kırmızılılar, İspanyol takımına rövanşta mağlup olunca ilk 10’dan çıktı. Real Madrid, üst üste ikinci hafta da listenin birinciliğini kimseye kaptırmadı. 
     


 SPOR 




























</TEXT>
</DOC>
