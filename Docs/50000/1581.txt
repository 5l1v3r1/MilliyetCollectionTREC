<DOC>
<DOCNO> 1581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/ekonomi/eko04a.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, 100 gün bekleyecek 
</HEADLINE>
<TEXT>

     LEYLA ATAMAN 

     Koç Holding Yönetim Kurulu Başkanı Rahmi Koç, şimdilik hükümetin enflasyon hedeflerine göre hareket edeceklerini, ancak 100 gün sonra durum değerlendirmesi yapacaklarını söyledi. Koç, "Ekonomide bilinmeyen ve görülmeyen faktörler var. Tam 100 gün sonra piyasanın gidişatına göre zamanı gelmişse düzeltmeleri yapacağız" dedi. 
     Enflasyonun düşeceğine inançlarının tam olduğunu belirten Koç, buna hükümetin de, yolda yürüyen vatandaşın da inandığını söyledi. Koç, "Enflasyon yüzde 27, 29 veya 33 olmuş diye kafa yormayın. Karamsarlığa kapılmaya gerek yok, neticede enflasyon düşüyor" diye konuştu. 
     
     Fon bankaları için dosya 
     Vehbi Koç Vakfı Amerikan Hastanesi'nin ISO 9001 Kalite Belgesi'ni alması dolayısıyla düzenlenen törende gazetecilerin sorularını yanıtlayan Koç, Fon'daki bankaları incelemek için dosya aldıklarını da söyledi. Koç, "Tetkik etmek için dosya almamız, illa banka alacağız anlamına gelmiyor" dedi. 
     Koç, gazetecilerin Koç Holding ile Sabancı Holding arasında herhangi bir ortaklık olup olmayacağı yönündeki sorusunu da, "Şu sırada olmayacaktır ama piyasa şartları bizi buna er yada geç mecbur edecek" diye cevapladı. 
     


 EKONOMİ 

























</TEXT>
</DOC>
