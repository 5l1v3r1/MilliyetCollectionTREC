<DOC>
<DOCNO> 33843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur12.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarruf için gece nöbetçileri işten çıkarılınca... 
</HEADLINE>
<TEXT>

     Adapazarı'nda TCDD'nin, tasarruf nedeniyle hemzemin geçitlerdeki bekçilerin saat 24.00'te işi bıraktırması uygulaması nedeniyle, bu saatten sonra kente gelen elektrikli tren, trafiğe kapatılmayan 5 hemzemin geçitten geçerek gara ulaşıyor. 
     TCDD, geçit görevlilerine ödenen fazla mesai ücretlerinden tasarruf yapmak için mesai bitiş saatini 24.00 olarak belirledi. Ancak, tarifeye göre, Adapazarı'na son trenin 23.46'da geldiği gözönüne alınarak uygulamaya konulan bu karar, söz konusu trenin genellikle rötar yapması nedeniyle büyük sıkıntıya yol açıyor. 
     Haydarpaşa'dan 21.30'da hareket eden son elektrikli tren, rötar yaptığı günlerde, bekçiler işi bıraktığı için trafiğe kapatılmayan ve günün her saatinde yoğun olan Mithatpaşa, Mithatpaşa 1, Donatım, Ofis ve 1. Geçit olmak üzere 5 hemzemin geçitten geçerek Adapazarı Garı'na ulaşıyor. 
     Hiçbir uyarı levhası bulunmadığı için, yolu açık sanarak kontrol yapmadan geçide giren araç sürücüleri zaman zaman ölümle burun buruna gelirken, olası kazalar geçitlerin açık olduğunu bilen makinistlerin hız kesip durmasıyla önleniyor. 
     Geçitte durarak araçlara yol veren trenin makinistinin, zaman zaman başını pencereden çıkararak araç sürücülerinden yol istediği ilginç anlar da yaşanıyor. 
     Bu arada, dün gece trenle çarpışmaktan son anda kurtulan 4 araç sürücüsü makinistle tartıştılar. 
     TCDD'nin uygulamasına olan tepkilerini, makinist ve kondüktörlerle tartışarak dile getiren araç sürücüleri, olay yerinde bulunan vatandaşlar tarafından yatıştırıldılar. 
     Araç sürücüleri ve vatandaşlar, ''Üç kuruşluk tasarruf için insanların hayatı tehlikeye atılıyor. Bu nasıl zihniyet'' diyerek uygulamayı eleştirdiler. 
     Öte yandan, Adapazarı Gar Müdürlüğü yetkilileri, mesainin tasarruf genelgesi doğrultusunda saat 24.00'te sona erdiğini doğrulayarak, kendilerinin bu konuda yapacağı birşey olmadığını söylediler. 
     Gar Müdürlüğü yetkilileri, geçit görevlilerinin mesaisinin ilk ve son trenin geçiş saatlerine göre yeniden düzenlenmesi istemiyle başvuruda bulunulduğunu da bildirdiler. 
     
     






</TEXT>
</DOC>
