<DOC>
<DOCNO> 7204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun16.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu hayat kurtardı 
</HEADLINE>
<TEXT>

     İngiltere’ye çekilen cep telefonu mesajı sayesinde, Endonezya açıklarında akıntıya kapılan bir teknede bulunan turistler kurtuldu. 
     Asya’ya geziye çıkan Rebecca Fyfe adlı kadının bulunduğu tekne, Lombok Boğazı’nda su alınca motorlar işlemez hale geldi. Fyfe, 11 arkadaşı ve 6 kişilik mürettebat, telsiz sinyali de verilemeyince, denizin ortasında mahsur kaldılar. 
     Bunun üzerine Fyfe’nin aklına İngiltere’deki erkek arkadaşını cep telefonuyla aramak geldi. Fyfe, o sırada bir barda kafa çeken erkek arkadaşına "Falmouth sahil korumayı ara, yardıma ihtiyacımız var, SOS" mesajını geçti. 
     İngiltere kıyı korumasından Avustralya Dışişleri’ne ve nihayet Endonezya yetkililerine uzanan kurtarma çabası başladı. Teknede bulunanlardan Ben Lewis, Falmouth sahil korumadan telefon aldıklarını ve kendilerine, 6 uçak ve çok sayıda teknenin kendilerini aradığının bildirildiğini anlattı. 
     Sonunda bulunan tekne, Lombok’un kuzeyindeki küçük bir adaya çekildi ve turistler için korkulu saatler sona erdi. 
     
     




</TEXT>
</DOC>
