<DOC>
<DOCNO> 44169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/spor/spo04.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON SALLANIYOR 
</HEADLINE>
<TEXT>

Ligdeki son üç maçını kaybeden Bordo-Mavili ekip, Ankaragücü karşılaşmasında da beklentileri boşa çıkardı ve iki puan kaybetti 
     HIZLI bir düşüşe geçen Trabzonspor ile ligin dişli ekiplerden Ankaragücü arasındaki zorlu randevudan galip çıkmadı. İki takım da ilk kez berabere kalırken, Bordo - Mavili takım üç hafta aradan sonra puanla tanıştı. Yoğun yağmurun ağırlaştırdığı zeminde ilk yarısı zevkli ve keyifli geçen mücadelenin son bölümünde sakatlanan hakem Mustafa Çulcu oyunu güçlükle tamamladı. 
     AVNİ Aker’deki maçın ilk yarım saatlik bölümünde konuk ekip daha etkili futbol ortaya koydu. Ankaragücü, 7. dakikada Agustine’nin penaltı golüyle öne geçti. 18. dakikada Cem eşitliği sağladı. 25. dakikada Rogerio durumu 2 - 1’e taşıdı. Beş dakika sonra Aurelio’nun penaltı sayısı skoru belirledi. İkinci devrede Trabzon, daha üstün oynamasına rağmen galibiyet sayısını bulamadı. 
     
     Salazar da isyan etti 
     TRABZONSPOR’DA Brezilyalı futbolcular ve kaleci Murat’tan sonra Salazar da isyan etti. Ankaragücü maçında yedek kalacağını anlayan Perulu futbolcu, eşofmanlarını giymedi ve stadı terkederek, evine gitti. Salazar’ın ağır cezaya çarptırılacağı bildirildi. Kaburgasından sakatlığı bulunan Macit, ağrısının sürmesi üzerine kadrodan çıkarıldı. Hasta olan Zafer de kadroya alınmadı. 
     MAÇA taraftarlar ilgi göstermezken, yaklaşık 5 bin seyirci tribünde yer aldı. Teknik Direktör Sadi Tekelioğlu, "Bir haftadır yapılan spekülasyonlara rağmen futbolcularım olağanüstü mücadele ettiler. Pozisyon vermeden, basit hatalarla bir puanla yetindik. İlk kez forma giyen oyuncularımızı beğendim. Belki çile çekiyoruz ama Trabzonspor’un geleceğini kazanıyoruz" dedi. 
     
     Analiz 

</TEXT>
</DOC>
