<DOC>
<DOCNO> 17105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur08.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi toprak istiyor... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, kentin yüzde 26'sını planladıklarını, belediye sınırları dışında kalan alanlarla ilgili hiçbir yetkileri bulunmadığını belirterek, belediye sınırlarının il sınırlarına taşınması gerektiğini söyledi. 
     Ali Müfit Gürtuna, yaptığı açıklamada, ilde 32 ilçe, 41 belde olmak üzere toplam 73 belediye bulunduğunu, ilçe belediyelerinden 5'i, belde belediyelerinin de 41'inin belediye sınırları dışında kaldığını hatırlattı. 
     Gürtuna, 1984 yılında İstanbul'un sınırlarını tespit eden 3030 sayılı ''Büyükşehir Kanunu'' çıktığı zaman kentin nüfusunun 4-5 milyon olduğunu, o dönem nüfusu 2-3 bin olan ancak daha sonra 3-5 ve 10 bine ulaşan köylerin belde belediyesi olduğunu kaydetti. 
     Böylece belediye olan beldelerin nüfusunun birden arttığını ve aşırı büyüdüklerini belirten Gürtuna, şunları söyledi 
     ''Çok ciddi etüdler yapılmadan, plansız bir şekilde şehir oluşumları gerçekleşti. Yeşil ve sosyal donatı alanları, ulaşım etüdleri yapılmadı ve devasa boyutta şehirleşme ortaya çıktı. Dolayısıyla su, çöp, doğalgaz, ulaşım gibi temel şehircilik ihtiyaçlarını karşılayamadılar. Bunları yapacak ne güçleri, ne de imkanları var. Bütün bunları bizden talep ettiler. Dolayısıyla bütün yükü biz çekiyoruz.'' 
     İstanbul'da, Sultanbeyli, Şile, Çatalca, Silivri ve Büyükçekmece ilçeleri ile 41 belde belediyesinin Büyükşehir Belediyesi'nin sınırları dışında olduğunu dile getiren Gürtuna, şöyle devam etti 
     ''Biz, Büyükşehir olarak İstanbul'un ancak yüzde 26'sını planlıyoruz. Bu da İstanbul ölçeğinde çok küçük bir rakam. Artık İstanbul bir şehir belediyedir. Belediye sınırlarının il sınırlarına taşınması gerekir. Büyükşehir Belediyesi sınırları dışında kalan alanlarla ilgili maalesef hiçbir yetkimiz yok. İstanbul'un yaşadığı sorunların temelinde yatan önemli nedenlerden birisi bu.'' 




</TEXT>
</DOC>
