<DOC>
<DOCNO> 23407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te sahte basın kartı operasyonu...7 gözaltı 
</HEADLINE>
<TEXT>

     Ankara polisinin düzenlediği operasyonda, adlarına sahte basın kartı düzenledikleri kişileri yurtdışına gönderen bir şebekenin 7 elemanı gözaltına alındı. 
     Ankara Emniyet Müdürlüğü'nden yapılan açıklamaya göre, ''Süper Show Basın Gazete Radyo-Televizyon Yayıncılık Sanayi ve Ticaret A.Ş'' adı altında faaliyetlerini yürüten Mahmut A., Rifat A., Mustafa E. Mustafa Servet Y., Fatih K., Erol K., Murat Y. isimli kişilerin, sahte basın kartı ve belgeler tanzim etmek suretiyle bazı şahısları para karşılığında yurtdışına gönderdikleri belirlendi. 
     Emniyet güçlerince, şirketin Gaziosmanpaşa Fıskiye Sokak'ta bulunan bürosuna düzenlenen operasyonda, söz konusu kişiler yakalanarak gözaltına alındı. 
     Bu kişilerin evlerinde ve işyerlerinde yapılan aramalarda, 274 adet basıma hazır hale getirilmiş sahte basın kartları, sahte basımda kullanılan filmler, 4 adet pasaport, 24 şahıs adına hazırlanmış sahte basın kartları, klasör içinde şahıslar adına sahte basın kartı düzenlendiğini gösterir formlar, 11 adet lastik kaşeler, sahte belge yapımında kullanılan vize müracaat formları, sahte sigorta belgeleri ele geçirildi. 
     Mahmut A.'nın sorgusunda, birçok kişiye para karşılığında veya reklam amaçlı sahte basın kartları bastırıp dağıttığını, gerçekte basın kartlarını alan kişilerin gazetecilikle ilgisi olmadığını, bazı şahısları da para karşılığında, konsoloslukları yanıltarak vize aldıktan sonra Avrupa ülkelerine gönderdiğini itiraf ettiği öğrenildi. 
     Açıklamada, ''gazetenin faal olmadığının belirlendiği'' vurgulanarak, basın kartı vermesinin de mümkün olmadığı ifade edildi. 
     







</TEXT>
</DOC>
