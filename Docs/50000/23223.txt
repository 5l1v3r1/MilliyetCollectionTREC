<DOC>
<DOCNO> 23223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur17.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'li Bahri Zengin "Bizim taban Erdoğan'a oy vermez" 
</HEADLINE>
<TEXT>

     FP Genel Başkan Yardımcısı Bahri Zengin, Recep Tayyip Erdoğan'ın liderliğinde oluşturulduğu belirtilen ''Erdemliler Hareketi'' ile ilgili olarak, ''Bu, bizim çizgimizde bir şey değildir. Böyle bir partiye bizim tabandan oy verecek, destek verecek bir kişi düşünmüyorum'' dedi. 
     Zengin, Parti Genel Merkezi'nde düzenlediği basın toplantısında, gazetecilerin Erdoğan önderliğindeki hareketle ilgili soruları üzerine, FP'nin çizgisinin belli olduğunu, halkın da bunu kavradığını söyledi. Zengin, şöyle konuştu 
     ''Dolayısıyla, bizim çizgimizin dışında merkez sağda oluşacak bir hareketin tabanımıza zarar vermesi mümkün değil. Bazılarının kafası karışık olabilir. Yani, bazı kişilerin zamanında FP içerisinde görev yapmış olmalarından dolayı FP çizgisini devam ettirip ettirmeme konusunda kafası karışık olabilir. 
     Bundan dolayı da tabanda bazı etkiler hayal edilebilir. Ama, her halükarda bir partinin kurulması halinde o partinin çizgisi belli olacaktır. Zaten, bugün belli olmuştur. Özalvari, merkez sağda bir parti olduğu ortaya konulmaktadır, iddia edilmektedir. Böyle bir partiye bizim tabandan oy verecek, destek verecek bir kişi düşünmüyorum.'' 
     Zengin, bir başka soru üzerine de, ''Sayın Erdoğan'ın, gerçi ben isim zikretmek istemiyorum ama, basına yansıyan bilgilere ve bize gelen duyumlara göre onların Özalvari bir sağ parti anlayışını benimsedikleri görülüyor. Bu, bizim çizgimizde bir şey değildir'' dedi. 
     Toplantıda, TBMM'de görüşülen Radyo ve Televizyon Yasa Tasarısı'nı da eleştiren Zengin, tasarının bu şekliyle ''sınıfta kaldığını'' söyledi. 
     Tasarıda çeşitli konularda 30'a yakın ''yasağın'' bulunduğunu öne süren Zengin, ''Bu bir, yasaklar yasası. Alfabede a harfinden başlamış, gitmiş. Alfabede yasaklı olmayan harf kalmamış'' diye konuştu. Yasa tasarısının parlamentonun yetkilerini kısıtladığını savunan Zengin, şöyle devam etti 
     ''Parlamentonun yetkileri, YÖK'e veya MGK'ya devrediliyor. MGK ve YÖK, RTÜK'te yetki sahibi olacak. Elbette, böyle bir davranışı demokrasiyle açıklamak mümkün değildir. 
     Şimdi bu yasayı getiren hükümet yetkililerine sesleniyorum YÖK'ün uygulamalarından rahatsız olduğunu söyleyen bu kesimlere soruyorum 
     Siz, YÖK'ten rahatsızdınız, böyle söylüyordunuz, şimdi niye YÖK'ün yetkilerini artırıyorsunuz 
     Burada bütün milleti ve parlamenterleri uyarıyorum siz, anayasanın ikinci maddesinde yer alan demokratiklik ilkesine aykırı hareket etmiş olursunuz bu yasayı çıkarırsanız. Bu yasanın çıkmaması için FP olarak bütün gücümüzü kullanıyoruz, kullanacağız.'' Zengin, toplantıda yeni çıkan ''Bahri Zengin'le On The Record'' adlı kitabını da tanıttı. 







</TEXT>
</DOC>
