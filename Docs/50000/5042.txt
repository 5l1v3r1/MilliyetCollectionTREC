<DOC>
<DOCNO> 5042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/dunya/adun.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Askere bonjour’ yasağı 
</HEADLINE>
<TEXT>

Milli Savunma Bakanlığı, kuvvet komutanlıklarındaki personele bir genelge göndererek, Fransızlarla sosyal ilişki kurmayı, yemek yemeyi ve kokteyle gitmeyi yasakladı 
     UTKU ÇAKIRÖZER Ankara 

     Sözde Ermeni yasasının kabul edilmesinden hemen sonra Fransız Genelkurmay 2. Başkanı’na "Ankara’ya gelme" diyen Genelkurmay Başkanlığı, Fransa ile tüm ilişkileri askıya aldı. Milli Savunma Bakanlığı, Genelkurmay ve kuvvet komutanlıklarındaki tüm askeri personele gönderilen iç genelgelerde, "hangi amaçlı olursa olsun hiçbir sosyal faaliyete katılınmayacak" talimatı verildi. 
     Milli Savunma Bakanlığı Müsteşarı Korgeneral Işık Koşaner imzasıyla MSB personeline gönderilen 25 Ocak tarihli genelgede Fransa ile karşılıklı tüm ziyaretler ile eğitim ve kurs programları için bundan sonra Genelkurmay Başkanlığı’ndan onay alınması istendi. 
     Ankara ve İstanbul’daki Fransız Büyükelçiliği ve askeri ataşelik yetkilileriyle de tüm münasebetlerin kesilmesini isteyen Korgeneral Koşaner’in yazısında, "hangi sebeple olursa olsun kokteyl, yemek ve benzeri hiçbir sosyal aktiviteye ikinci bir emre kadar katılınmayacak" emri yer aldı. 
     
İptaller Başbakan’da      Öte yandan MSB ve Genelkurmay’ın Fransa’ya karşı uygulanması için hazırladığı eylem planı konusunda da son kararı Başbakan Bülent Ecevit verecek. Fransa Anayasa Mahkemesi’ne iptal başvuru süresinin bugün son ermesinden sonra, bu ülkeye uygulanacak yaptırımlar açıklanacak. Fransa’ya bundan sonra takınılacak tutumu hafta başında tüm kamu kurumlarına göndereceği gizli bir yazıyla bildirecek olan Başbakan Ecevit’in Fransız firmaları ile iptal edilen projeleri de açıklaması bekleniyor. 
     Başbakanın önündeki dosyada Fransız firmalarının devre dışı bırakılmasını öngören projeler şunlar 
     
     F - 16 Elektronik Harp sistemi anlaşması - Thales firması 190 milyon dolar, 
     Avizo sınıfı 6 gemi alım kararı - 60 milyon dolar, 
     Tank ihalesi - GİAT firması - 7 milyar dolar, 
     Deniz Karakol Uçağı Meltem ihalesi - Thales firmasi - 200 milyon dolar, 
     Uzun Ufuk ihalesi - Thales firması - 60 milyon dolar, 
     DSİ’nin yaptıracağı 2 baraj ve santral. 
     


 DÜNYA 














</TEXT>
</DOC>
