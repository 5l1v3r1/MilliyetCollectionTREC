<DOC>
<DOCNO> 40181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/dunya/adun.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Efendi’den özür 
</HEADLINE>
<TEXT>

Almanya Dışişleri Bakanı Joschka Fischer BM Irkçılıkla Mücadele Konferansı’nda eski sömürgeci efendiler’ adına, halkları köleleştirilen Afrika ülkelerinden özür diledi 
     DIŞ HABERLER SERVİSİ 

     Güney Afrika’nın Hint Okyanusu kıyısındaki Durban liman kentinde Birleşmiş Milletler BM himayesinde yapılan "Dünya Irkçılıkla Mücadele Konferansı"na katılan Almanya Dışişleri Bakanı Joschka Fischer, "eski sömürgeci efendiler adına" Afrika’nın bir zamanlar sömürge olan ülkelerinden özür diledi. 
     Fischer, Afrika’da sömürgesi bulunan ülkelerden biri ve Hitler zamanında dünya tarihinde ırkçı politikanın en azılısını uygulamış devlet olan Almanya adına, Afrika’nın halkları köleleştirilen tüm ülkelerinden özür diledi. 
     
     Suçu kabul etmeliyiz’ 
     Konferansa katılan en üst düzeydeki Batılı politikacı olan Fischer, konferansın ikinci gününde söz aldığı kürsüden, "Federal Almanya Cumhuriyeti adına diyoruz ki, suçu kabul etmek, kurbanların ve onların nesillerinden gelenlerin onurlarını onarmanın bir yoludur" dedi. 
     Tarihi verilere göre Afrikalılar, 19. yüzyıla kadar 400 yıl boyunca Batılı sömürgeci devletler tarafından Kuzey ve Güney Amerika’ya köle olarak taşındı. İnsanlık dışı koşullarda yolculuk yaptırılan siyah köleler, ahşap teknelerin güvertelerine üst üste ve yan yana diziliyor, çoğu zincirleniyor, dışkıları varılan limanda sirkeli suyla yıkanıyordu. 
     
     Bari Pardon’ deyin 
     İngiltere, Fransa, Belçika, Almanya ve Portekiz Afrika’yı iliğine kadar sömüren ülkeler olarak biliniyor. Eski sömürgeci ülkelerden Portekiz ve İspanya ise, Amerika’daki Kızılderilileri katletti kıtaya bir çok ölümcül hastalık götürdü. 
     Afrika devlet adamları, bir hafta sürecek Durban konferansında, eski sömürgeci ülkelerden bugün hiç olmazsa bir "kuru resmi özür" talebinde bulunmuşlardı. 
     



 DÜNYA 










</TEXT>
</DOC>
