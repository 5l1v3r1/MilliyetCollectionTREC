<DOC>
<DOCNO> 23606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/siyaset/siy04.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     Serpil Çevikcan 

     Semra Sezer reklamı sevmiyor 
     Çankaya Köşkü’nde geçtiğimiz perşembe günü, "Ulusal Eğitime Destek Kampanyası" için sessiz sedasız çok geniş katılımlı bir toplantıya başkanlık eden Semra Sezer, sivil toplum örgütleri ve kamu kurumları temsilcilerinin ısrarlarına karşın bir basın toplantısı yapmayı reddetti. "TRT’de kampanyayı tanıtın" önerisini de "benim görünmem doğru olmaz" diye geri çevirdi. 
     
     Rahşan Hanım bulmaca peşinde 
     Rahşan Ecevit’in tam bir bulmaca meraklısı olduğu ortaya çıktı. Bayan Ecevit’in bulmaca tutkusu gezilerde de kendisini gösteriyor. Uzun yolculuklarda Rahşan Hanım’ın istediği ilk şey bulmacalı dergiler oluyor. Ecevit bulmaca çözme konusundaki ustalığını hızıyla kanıtlıyor. 
     Catherine Derviş olağanüstü temposuyla dikkat çekiyor. Ancak, Ankara’ya gelişinin üzerinden iki hafta geçmesine karşın Ecevit çifti ile tanışamadı. Bunda, oluşan soğukluğun etkili olduğu söyleniyor. Derviş çiftinin Ecevitlerin Oran’daki evine ne zaman gidecekleri merakla bekleniyor. 
     
     Akşener ve Ağar, aşk filminde 
     Mehmet Ağar ve Meral Akşener’i Akün Sineması’nda 21 30 seansında yan yana görenler şaşırdı. Yaşamını işine adamış bir erkekle, amansız hastalığa yakalanan bir kadının hüzünlü aşkını konu eden "Kasım’da Aşk Başkadır" filmini birlikte izliyorlardı. 
     
     MGK’ya giden meçhul fakslar 
     Ankara’da başta Milli Güvenlik Kurulu Genel Sekreterliği olmak üzere bazı kurumlara gönderilen meçhul fakslar konuşuluyor. Çoğunlukla "bir grup emniyetçi" imzasını taşıyan fakslarda, Sadettin Tantan’ın bakan olduktan sonraki çalışmaları hakkında görüşlerin dile getirildiği belirtiliyor. 
     



 SİYASET 











</TEXT>
</DOC>
