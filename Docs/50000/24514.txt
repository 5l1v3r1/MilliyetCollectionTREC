<DOC>
<DOCNO> 24514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sonspo14.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi takım sıralamasında Cimbom 11.liğe geriledi, Kanarya çıkışta 
</HEADLINE>
<TEXT>

     Galatasasaray, Uluslararası Futbol Tarihi ve İstatistikleri Federasyonu'nun IFFHS yaptığı ''Dünyanın en iyi takımları'' sıralamasında düşüşe geçerken, Fenerbahçe çıkışını sürdürdü. 
     Ocak ayında ''dünyanın en iyi takımı'' unvanını alan, ancak daha sonra düşüşe geçen Galatasaray, Nisan ayında 8. sırada yer alırken, Mayıs ayında ise 245 puanla 11.'liğe düştü. 
     
     Liverpool ilk sırada 
     UEFA Kupası'nı müzesine götüren ve büyük bir çıkış yakalayan İngiltere'nin FC Liverpool takımı, Mayıs ayında da yükselişini sürdürürek, 310 puanla zirveye oturdu. 
     FC Liverpool'u, Arjantin'in Boca Juniors ekibi 290 puanla izlerken, İspanya'dan Valencia CF takımı ise 279 puanla 3. sırayı aldı. 
     
     Fenerbahçe ilk 100'de 
     IFFHS'nin değerlendirmesinde Türkiye Ligi şampiyonluğunu kazanan Fenerbahçe, uzun bir aradan sonra ilk 100 içine girmeyi başardı. 
     Sarı-lacivertliler, Mayıs ayında 111 puanla 104.'lükten 91.'liğe yükselerek, 13 basamak birden atladı. 
     Bu sezon ligde umduğunu bulamayan ve Avrupa kupalarına katılma hakkı kazanamayan Beşiktaş ise, buna karşın, Mayıs ayında 167.5 puanla 38.'likten 36.'lığa çıktı. 
     Ligde sezon sonuna doğru çıkışa geçen Trabzonspor, değerlendirmede yükselişe geçmesine karşın Gençlerbirliği, Antalyaspor ve Trabzonspor'un gerisinde kaldı. 
     Nisan ayında 72 puanla 220. sırada yer alan bordo-mavililer, Mayıs ayında ise 75 puanla 203. sıraya çıktı. 
     Türkiye Kupası'nı kazanan Gençlerbirliği 85 puanla 162., Antalyaspor 81.5 puanla 178., ligde son haftalara dek şampiyonluk mücadelesi veren Gaziantepspor ise, 79 puanla 182. sırayı aldı. 







</TEXT>
</DOC>
