<DOC>
<DOCNO> 31130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun16.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Kuzey Irak korunacak" 
</HEADLINE>
<TEXT>

     İngiltere Başbakanı Tony Blair'in, Kuzey Irak'ı korumaya devam edecekleri yönündeki taahhütlerini teyit ettiği bildirildi. 
     Irak Kürdistan Demokrat Partisi'nin IKDP haftalık yayın organı Xebat dergisinde yer alan haberde, Blair'in İşçi Partisi'nin özel bir toplantısına katılan Kuzey Irak'taki yerel hükümetin temsilcisi Hoşyar Zebari'ye bu konudaki korumalarının devam edeceğini söylediği kaydedildi. Blair'e IKDP lideri Mesut Barzani'nin selamlarını ileten Zebari, Blair'ın yanı sıra birçok İngiliz Bakan ile de görüştüğü belirtildi. 
     Haberde, Zebari'nin İngiltere ve Kuzey Irak'taki yerel hükümet arasındaki ilişkilerin güçlendirilmesine verdikleri önemin altını çizdiği bildirilirken, Zebari'nin İngiltere Savunma ve Güvenlik Örgütüyle görüşmesinde Kuzey Irak'taki uçuşa yasak bölgede İngiltere'nin rolü üzerinde durulduğu kaydedildi. Zebari, İngiliz yetkililerle görüşmesinde Ortadoğu'da barışın ancak istikrarlı bir Kuzey Irak'tan geçtiği temasını işledi. Öte yandan, merkezi İngiltere'de bulunan El Hayat gazetesi IKDP lideri Barzani ve Irak Kürdistan Yurtseverler Birliği IKYB lideri Celal Talabani'nin başkanlığındaki Üst Koordinasyon Komitesi'nin bugün Süleymaniye'de biraraya geleceğini duyurdu. El Hayat, Washington 1998 Barış Anlaşması'ndan sonra oluşturulan Komite'nin, iki grubun üzerinde anlaşamadığı Washington Barış Anlaşması'nın bölgesel hükümetle ilgili bölümlerinin yeniden yorumlanmasına yardımcı olmasının umulduğunu kaydetti. 
     IKDP ve IKYB bölgedeki ilişkilerin normalleştirilmesi çerçevesinde son 3 ay içinde ilişkilerini geliştirmişti. Talabani ve Barzani görüşmesinden sonra tarafların kendi kontrollerindeki bölgelerde temsilcilik açmasına izin verilmesi ve 9 ay içinde yeni bir seçimin hazırlaklarının başlatılmasının kararlaştırılması bekleniyor. 







</TEXT>
</DOC>
