<DOC>
<DOCNO> 32676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sondun19.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Kilisesi "Tanrı eşcinselliği yasakladı" 
</HEADLINE>
<TEXT>

     Avrupa Birliği'ne AB üye bazı ülkelerde eşcinsellerin evlenmelerine izin verilirken, Avusturya Katolik Kilisesi, ''Tanrı'nın eşcinselliği yasakladığını'' açıkladı. 
     St. Pölten Başpiskoposu Kurt Krenn, Katolik Erkekler Hareketi adlı örgütün, ''Eşcinsellerin dini nikah kıymalarına Kilise'nin onay vermesi gerekir'' şeklindeki açıklamasını sert bir dille eleştirerek, ''Tanrı eşcinselliği yasakladı. Tanrı'nın yasakladığı bir hareketi Kilise'nin takdis etmesi mümkün değildir'' dedi. 
     Başpiskopos Krenn, ''Tanrı'nın erkek ve kadını yarattığını ve ikisinin birbirleriyle bir aile oluşturmasını istediğini'' belirterek, Kilise'nin homoseksüel veya lezbiyenler arasındaki evliliklere onay vermesinin, ''silahları takdis etmekle aynı anlama geleceğini'' söyledi. 
     Katolik Kilisesi'nin eşcinseller arası ilişkiler hakkındaki tavrının hiçbir şekilde değişmeyeceğini ifade eden Krenn, eşcinseller arası evliliklerin ''büyük bir günah'' olduğunu, kendilerini Katolik hareket olarak tanımlayan bazı örgütlerin inananları rahatsız etmeye ve yanlış yollara saptırmaya hakları olmadığını kaydetti. 






</TEXT>
</DOC>
