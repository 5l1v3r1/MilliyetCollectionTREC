<DOC>
<DOCNO> 37406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sondun10.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens William 'seks makinası' mı 
</HEADLINE>
<TEXT>

     İngiltere Prensi Charles'ın büyük oğlu William'ın aşk hayatının konu edildiği kitaptaki iddiaların tamamen ''asılsız ve alçakça'' olduğu bildirildi. 
     New York Post gazetesi, ''Playboy Prens seks makinası'' başlığıyla, Christopher Andersen'in kaleme aldığı ''Diana'nın Oğulları William, Harry ve Sevgili Anneleri'' adlı kitapta Prens William'ın aşk hayatıyla ilgili iddialar bulunduğunu yazdı. 
     Prens Charles'ın oğullarıyla birlikte yaşadığı St. James Sarayı yetkilileri, yayına hızla ve öfkeyle tepki göstererek, iddiaların saçma olduğunu belirtti. 
     New York Post'a göre, kitapta, 19 yaşındaki Prens'in kızlar arasında ''tek kişilik enkaz temizleme ekibi'' olarak ününün arttığı ve geçen yıl Şili'deki gönüllü çalışmaları sırasında çok sayıda ''yatak oyunu'' yaşadığı öne sürüldü. 
     Kitabın yayımcısı William Morrow, kitabın henüz İngiltere'de yayımlanmasının planlanmadığını söyledi. 






</TEXT>
</DOC>
