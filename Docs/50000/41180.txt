<DOC>
<DOCNO> 41180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/ekonomi/eko05.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya’da altı bin konutluk Almanya 
</HEADLINE>
<TEXT>

     Alanya’da yabancılara yönelik mülk satışında patlama yaşanıyor. İlçede yabancılara ait 6 binden fazla dairede yüzde 99’u Alman toplam 12 bin yabancı yaşıyor. İlçede yaşayan Almanlar’ın 228’i de Türk vatandaşlığına geçti. 
     Tapu Sicil Müdürlüğü yetkilileri, 2000 yılında 270, 2001 yılının ilk 6 ayında ise 197 emlak satışının gerçekleştiğini belirterek, halen 250 Alman vatandaşının da ev sahibi olabilmek için Ege Ordu Komutanlığı’ndan izin yazısı beklendiklerini kaydettiler. 
     
     Fiyatlar katlandı 
     Alanya’da emlak satışı yapan Albeni Emlak Şirketi’nin Genel Müdürü Seyhan Arabacı, Almanlardan gelen talepleri karşılamakta zorlandıklarını söyledi. Şirketin sahibi Rene Habort da, Almanlar’ın Alanya’yı tercih etmelerinin en önemli nedenlerinden birinin Türk halkının misafirperverliği ve güleryüzlülüğü olduğunu belirtti. 
     
     Euro’dan kaçıyorlar 
     Dört yıl öncesine kadar Alanya’da 20 - 50 bin mark karşılığında daireler satıldığını, ancak bugün durumun çok değiştiğini ifade ederek, 30 bin marktan başlayıp, 500 bin marka kadar villa ve daire sattıklarını belirten Habort, "Euro’nun gelişiyle marklarını değerlendirmek isteyen Almanlar, güvenli bir ülke olan Türkiye’de ev sahibi olmak istiyorlar. Alanya’yı tercih eden Almanlar, genellikle emekliliği gelmiş ya da yaklaşmış kişiler. Ancak son bir yıldır genç nesilden Alman vatandaşlar da ev sahibi olmaya başladılar" diye konuştu. 
     



 EKONOMİ 



















</TEXT>
</DOC>
