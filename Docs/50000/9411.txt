<DOC>
<DOCNO> 9411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur15.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş "Ölen 5 kişiyi hakettikleri için vurdum" 
</HEADLINE>
<TEXT>

     Uşak E tipi cezaevinde aralarında 3 cezaevi müdürünün de bulunduğu görevlileri rehin alarak 5 kişinin ölümü 21 kişinin de yaralanmasıyla sonuçlanan olaylarla ilgili Nuri-Vedat Ergin kardeşlerle toplam 33 sanığın yargılanmasına, İzmir DGM'de başlandı. 
     İzmir DGM'deki duruşmada, Nuri-Vedat Ergin kardeşler, avukatları Tuncay Kütükoğlu ve 13 sanık hazır bulundu. 
     Nuri Ergin, yaptığı savunmada, Uşak Cezaevi'nde yattığı sırada, kendisine yönelik suikast tehditleri geldiğini, bu tehditlere ilişkin yazılar göndermesine rağmen herhangi bir önlemin alınmadığını öne sürdü. Nuri Ergin, ''Can güvenliğimiz yoktu. 540 kişinin bulunduğu cezaevinde kendi yöntemlerimizle can güvenliğimizi korumaya çalıştık''dedi. 
     Yaptığı olaylara imza attığını, ancak kimseden zorla para almadığını savunan Nuri Ergin, 3-5 milyar liraya para demediklerini, ancak istedikleri paranın 1 milyon dolardan aşağı olamayacağını söyledi. 
     Nuri Ergin, şunları anlattı 
     'Alaattin Çakıcı'dan 500 bin dolar, Erol Evcil'den de 350 bin dolar aldığımız doğrudur. Bunlar milletten çok para alıyor. Benim kilom onlardan hafif, yargılandığım dosyalar ağırdır. Cezaevinde yatan kardeşlerimiz var. Onlara yardım ettim. Ölen 5 kişiyi hak ettikleri için vurdum. Pişman değilim. Ben onları öldürmeseydim, onlar beni öldüreceklerdi ve şu an benim yerime onlar yargılanacaklardı. Olayda ben çift silah kullandım. Biri 14'lü, biri 13 artı 1 baretta. Benim adıma telefon açıp başkalarından para isteyenler olmuş 3-5 milyar kadar. Ancak ben 3 seneden beri kimseden para almadım.'' 
     Yargılanan öteki sanıkların hiçbirini tanımadığını ve kendisi ile bir ilgilerinin olmadığını öne süren Nuri Ergin, bu sanıkları sadece cezaevinde tanıdığını, kendisine gönül veren 500'den fazla mahkumun olduğunu iddia etti. Ergin, ''Sevmeyen tipler de vardır. Ailemi kaybettiğim için şuurum da yerinde değil. Hünkar Karakaş isimli kişi benim adıma başkalarından para almıştır. Bunu öğrendiğim zaman onu çırılçıplak soyup dövdüm ve bu olaylardan sonra aleyhime ifade vermiştir'' dedi. 
     Nuri Ergin, kendisinin tetikçi olduğunu, kimseye görev vermediğini Ege Tv'nin kurşunlanması olayıyla bir ilgisi bulunmadığını savunarak, kendisini seven insanların yalan yanlış haberlere kızarak, Ege Tv olayını gerçekleştirmiş olabileceklerini kaydetti. 
     Avukatı Tuncay Kütükoğlu'nun suçsuz yere cezaevinde yattığını ve bir komploya kurban gittiğini iddia eden Nuri Ergin, somut delillerle kendilerini savunan bir avukatın bu şekilde yargılanmasına anlam veremediklerini ve başkasından para alması için avukatına görev vermeyeceğini, bu işi yapacak birçok adamı bulunduğunu söyledi. 
     Uşak cezaevinde mahkum ve ziyaretçi sayısının yüksek olmasının zaman zaman idareyi kendilerine sağladığını kabul eden Nuri Ergin, Uşak cezaevindeki olayların idarenin yetersizliğinden kaynaklandığını söyledi. 
     Nuri Ergin, kardeşi Vedat Ergin'in Edirne F tipi cezaevine gönderilmesinden endişe duyduğunu belirterek, Özdemir Sabancı suikastının sanığı Mustafa Duyar'ı öldürmeye azmettirmekten yargılandıklarını ve kardeşinin yasadışı DHKP-C üyelerinin yoğun olduğu Edirne F tipi cezaevine gönderildiğini söyledi. Nuri Ergin, ''Kardeşime bir şey olursa bunun sorumlusu kim olacak Ben bunları duyup, kızdığım zaman tehdit yağdırıyor oluyorum. Kardeşim benimle kalsın. Aksi takdirde olacaklardan ben sorumlu değilim'' dedi. 
     Vedat Ergin ise aile olarak hukukun üstünlüğüne inandıklarını ve haklarında açılan davanın sanal haraç olayından başka bir şey olmadığını savunarak, Uşak cezaevindeki boşluğu anlattı. Cezaevinde yaşanan olayları detaylı bir şekilde anlatan Vedat Ergin, kimseyi öldürmediğini, fakat silah kullandığını söyledi. 
     Nuri ve Vedat Ergin'in savunmalarının dinlenmesinden sonra, cezaevine cep telefonu soktuğu ve Nuri Ergin adına bazı kişilerden para tahsil ettiği yolundaki iddialarla suçlanan avukat Tuncay Kütükoğlu'nun savunmasına geçildi. 
     Kütükoğlu, ifadesinde, İzmir Organize Suçlar ve Kaçakçılık Şube Müdürlüğü'nde görevli bazı polislerin isimlerini verdi. Mahkeme Başkanı Galip Dinçer Cengiz, ''İsmini verdiğiniz kişiler şu anda görevdeler. İsim vermeden konuş'' diye uyardı. Kütükoğlu, ''ben söyleyeceğim'' diye yanıt verince, mahkeme başkanı tarafından ''yüksek sesle konuşma'' şeklinde azarlandı. 
     Bunun üzerine Nuri Ergin, ''Ben mahkemeyi tanımıyorum. Dışarı çıkmak istiyorum'' diyerek salonu terk etmek istedi. Kardeşi Vedat Ergin de ağabeyi ile konuşmak için Mahkeme Başkanı Cengiz'den izin istedi. Başkan Cengiz, ''Zaten yan yana oturuyorsunuz. yeterince konuştunuz'' deyince Vedat ve Nuri Ergin kardeşler salonu terk ettiler. 
     Kütükoğlu, ifadesinde kesin bir delil yokken suçlandığını komploya kurban gittiğini iddia etti. Duruşmaya devam ediliyor. 




</TEXT>
</DOC>
