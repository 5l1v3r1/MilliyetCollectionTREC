<DOC>
<DOCNO> 22998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sonspo09.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi Kırkpınar Yağlı Güreşleri'nin altın kemeri ortada kaldı 
</HEADLINE>
<TEXT>

     Tarihi Kırkpınar Yağlı Güreşleri yaklaşırken, geçen yılın başpehlivanı Ahmet Taşçı'nın dopingli çıkmasıyla elinden alınan altın kemer ortada kaldı. 
     Edirne Belediye Başkanı Cengiz Varnatopu, Güreş Federasyonu Başkanlığı'na bir yazı göndererek, Ahmet Taşçı, Mehmet Yılmaz, Ekrem Yavuz, Murat Gençtürk, Şaban Yılmaz, Hüseyin İyican'ın son durumlarını sordu. 
     Güreş Federasyonu da doping yaptıkları belirlenen Ahmet Taşçı, Mehmet Yılmaz, Ekrem Yavuz, Murat Gençtürk, Şaban Yılmaz ve Hüseyin İyican'ın, Gençlik ve Spor Genel Müdürlüğü Merkez Ceza Kurulu tarafından çeşitli cezalara çarptırıldıklarını hatırlatarak, Ahmet Taşçı'nın da mahkemeye dava açtığını ve davanın sürdüğünü bildirdi. Geçen yılın altın kemerinin kime verileceğini araştıran Edirne Belediyesi'nin, Haziran ayı içinde yapılacak Tarihi 640. Kırkpınar Yağlı Güreşleri'nin hazırlıklarına da başladığı öğrenildi. 







</TEXT>
</DOC>
