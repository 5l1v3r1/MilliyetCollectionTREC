<DOC>
<DOCNO> 32357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur04.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi afla ilgili kararını birkaç gün içinde açıklayacak 
</HEADLINE>
<TEXT>

     Anayasa Mahkemesi, 4616 Sayılı Şartla Salıverilmeye, Dava ve Cezaların Ertelenmesine ilişkin yasanın bazı madde ve hükümlerinin iptali istemiyle yerel mahkemelerden yapılan başvuruları esastan görüşmeye devam ediyor. 
     Anayasa Mahkemesi Başkanı Mustafa Bumin, Yüksek Mahkeme heyetinin,bugün saat 10.00'da başlayan toplantısına girerken, gazetecilerin sorularını yanıtladı. 
     Bir soru üzerine, kararın bu hafta ortasında çıkabileceğini belirten Bumin, ''Bu tahmindir. Müzakarenin ne kadar süreceğini bilemem. Her zaman söylüyorum arkadaşlarımın konuşma sürelerini bilemem. Öyle konular olabilir ki, ben, diyelim ki 10 dakika hesap ediyorum, bazen 2 saat sürebilir tartışma... Hatta bazen, benim basit gördüğüm konuları, arkadaşlarım çok daha açıklanması gereken biçimde değerlendirirler. Tahmin ediyorum ki, haftanın sonu olmadan biter'' diye konuştu. 
     Bir gazetecinin, ''Yasanın niteliğine ilişkin bir görüş ortaya çıktı mı '' sorusu üzerine Bumin, şu aşamada bir şey söylemenin mümkün olmadığını belirtti. 
     Bumin, ''Raporun okunmasına mı devam ediliyor '' sorusunu, ''Bazı çalışmalar yapıyoruz. Ancak izin verirseniz, onları söylemeyelim'' diye yanıtladı. 
     Kira Yasası'na zaman kalıp kalmayacağına ilişkin soruya Bumin, ''20 Temmuz'a kadar çalışacağız. Ne kadar zaman kalır bilemiyorum. 4616 sayılı yasanın görüşmeleri biterse, iki öncelikli dosya var. Bunlar, Kira Yasası ve Yeniden Doğuş Partisi'ne ihtar verilmesi'' karşılığını verdi. 
     Bu arada, Anayasa Mahkemesi, öncelikle, söz konusu yasanın niteliğini belirleyecek. Bu konuda bir görüş ortaya çıktıktan sonra, Yüksek Mahkeme heyeti, iptali istenen madde ve hükümleri görüşmeye başlayacak. 
     
     






</TEXT>
</DOC>
