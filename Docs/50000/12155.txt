<DOC>
<DOCNO> 12155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/guncel/agun.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bana sakın Loto DEMEYİN...’ 
</HEADLINE>
<TEXT>

Büyük ikramiye kazanmanın sevincini paylaşmak için evlatlarını çağırdılar. Ancak doktor oğulları Berkand, kazada öldü. Güler ailesi artık lotonun adını bile duymak istemiyor... 
     BÜNYAMİN YIL, BORA ERDEM, KAAN KAYA Adana - Muğla DHA 

     Her şey, bir şans oyunuyla başladı... Adana’da manifaturacılık yapan Eşref Gürler 55 , cumartesi günü çekilen Sayısal Loto’da "4-7-17-18-24-35" rakamlarını bilerek tam 109 milyar lira kazandı. 
     Sevinç çığlıkları atıyorlar "oğlumuzda yanımızda olsun" diyorlardı... Eşref Bey hemen telefona sarıldı Muğla’daki oğlu Berkand’ı 33 arayarak müjdeyi verdi ve ekledi "Hemen gel evladım"... 
     Ancak bu sevinç havası, genç doktorun umut yolunda’ ilerlediği trafik kazasında can vermesiyle dağıldı. Güler ailesinin tek arzusu ise Sayısal’la ilgili kendilerine tek bir soru bile sorulmaması oldu. 
     
     Hatalı sollama’ sonları oldu 
     Marmaris Sağlık Grup Başkanlığı’nda görev yapan, 2 çocuk babası Dr. Gürler, Köyceğiz’de müjdeli haberi aldığında yanında eşi Zehra ile yakın arkadaşı Dr. Sinan Bayram Bulut 33 da vardı. 2 arkadaş, ailelerini bırakıp Adana’ya doğru yola çıktı. Dr. Bulut’un kullandığı otomobil birkaç saat sonra Konya-Akşehir Karayolu’nda hatalı sollama yaptı. Karşıdan gelen kamyonun altına giren doktorlardan biri kaza yerinde, diğeri kaldırıldığı hastanede hayatını kaybetti. 
     
     Telli Turna’yla uğurlandı... 
     Dr. Gürler’in cenazesi dün Toros mahallesindeki baba ocağına getirildiğinde ailesi gözyaşına boğuldu. Loto talihlisi baba Eşref Gürler zorlukla ayakta dururken, annesi Necla ve eşi Zehra sinir krizi geçirdi. Berkand Gürler’in akrabaları, cenaze yıkanırken onun en çok sevdiği şarkıyı, Telli Turnam’ı söylüyorlardı. 
     
     Marmaris’te yas ve tören 
     Gürler’in cenazesi Akkapı Mezarlığı’nda defnedildi. Bulut’un cenazesi ise doğum yeri Çankırı’da toprağa verildi. 2 doktorlar görev yaptıkları Marmaris’te de törenle anıldı. 
     Acılı baba Eşref Gürler, loto ikramiyesiyle ilgili soruları yanıtsız bıraktı. Acılı baba "Annesi biraz rahatsızdı onun için geliyordu. Sayısal Loto konusunda hiç kimseyle röportaj yapmam" demekle yetindi. Gürler ailesinin yakınları ise Sayısal Loto’nun Eşref Gürler’e çıktığını doğruladı. 
     


 GÜNCEL 












</TEXT>
</DOC>
