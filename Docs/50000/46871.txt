<DOC>
<DOCNO> 46871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sontur16.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "''Külliyatlı miktarda bir yardıma ihtiyacımız var" 
</HEADLINE>
<TEXT>

     Başbakan Bülent Ecevit, hükümet ile Köşk ve Genelkurmay Başkanlığı arasında hiçbir sürtüşme olmadığını belirterek, ''Çok uyumlu gidiyor ilişkilerimiz. Sürekli diyalog halindeyiz'' dedi. 
     Ecevit, Türkiye'nin ''külliyatlı miktarda bir katkıya gereksinimi'' olduğunu kaydederek, ''Türkiye'nin ekonomik gereksinmelerini karşılamak, bütün ülkelerin yararınadır'' diye konuştu. 
     Başbakan Ecevit, NTV Ankara Temsilcisi Murat Akgün'ün, canlı yayında sorularını yanıtladı. 
     ABD ile Rusya arasındaki yakın ilişkilerin Türkiye'ye etkisinin ne olacağına ilişkin bir soruyu Ecevit, ''Bizim ABD ile çok yakın dostluğumuz var. Rusya ile de çok yakın ilişkilerimiz var. Her alanda, ekonomik alanda, kültürel alanda, siyaset alanında. İlişkilerimiz hızla gelişiyor. Çok iyi ilişkilerimiz var. O bakımdan ABD ile batıyla ve genel olarak Rusya Federasyonu arasında ne kadar yakın ilişki kurulursa bu bizim de o kadar yararımıza olur'' diye cevaplandırdı. 
     Ecevit, ''Florida'da 8 ülkenin subayları var. Bunlardan bir tek Türkiye Müslüman demiştiniz ve bu ülkeler arasında ekonomik sorunları olan tek ülkenin de Türkiye olduğunu söylemiştiniz. Ekonomimiz zaten kritik durumdaydı. Savaş buna tuz biber ekti. Biz acaba ekonomik kriz konusunda batı dünyasına talepte mi bulunacağız yoksa onların takdirini mi bekleyeceğiz '' sorusuna da şu karşılığı verdi 
     ''ABD'deki saldırının ardından ekonomi bütün dünyada sarsılıyor. 
     ABD dahil en gelişmiş ülkelerde bile daralma süreçleri, yatırımların yavaşlaması gibi durumlar ortaya çıkıyor. Türkiye için tabii bu gelişmenin ekonomik boyutu son derece üzücü. İki ekonomik kriz geçirmiştik. İkincisini düzeltme sürecine girmiştik. Bu amaçla yasalar çıktı, tedbirler alındı. Bu yılın Temmuz ve Ağustos aylarında ekonomimizde, maliyemizde olumlu gelişmeler başlamıştı ama ne zaman ki 11 Eylül oldu bütün bunlar çöktü. Turizme bu yıl büyük önem 
     veriyorduk. Şimdi İstanbul'da oteller bomboş, diğer turistik yörelerde de turist sayısı azaldı. Ayrıca, dalgalı kurun da etkisiyle ihracatın hızlanacağını düşünüyorduk. Gerçi bir ölçüde hızlandı ama daha çok ivme kazanabilecek durumdayken bu olay oldu. Dış ekonomik ilişkilerimiz de ondan dolayı zarar gördü. Türk ekonomisine gerçi ABD'nin ve G7'lerin teşvikiyle, IMF ve Dünya Bankası önemli miktarda katkıda bulundular. Fakat bu katkının büyük bölümü son olaylardan sonra uçtu gitti. Bu ülkeler, başta ABD olmak üzere belli ki Türkiye'ye kendi çıkarları açısından da büyük önem veriyorlar. O halde, bunun gereğini yapmayı kendiliklerinden düşüneceklerini umuyorum. O yolda işaretler de var da. Ama top, oradan oraya atılıyor. Dünya Bankası ve IMF arasında farklı değerlendirmeler var. Öyle umuyorum ki Türkiye'nin ekonomik gereksinmelerini karşılamak, bütün ülkelerin yararınadır. Bunun gereğini yapacaklardır. Yapmazlarsa tabii ki gerekli hatırlatmalarda bulunacağız.'' Bakanlar Kurulu toplantılarında veya liderler zirvelerinde, ne kadar paraya ihtiyaç duyulduğunun konuşulup konuşulmadığına ilişkin soru üzerine de Ecevit, ''Hayır. Bu, daha yeni yeni yapılabilecek duruma geliyor. Dünyayı sarsan bu ekonomik bunalımın Türk ekonomisine etkisi ne oluyor, ne olacak, bunların sonuçları yeni yeni ortaya çıkıyor. Onun için bir şey söyleyebilecek konumda değilim ama herhalde oldukça külliyatlı miktarda bir katkıya gereksinimimiz var'' diye konuştu. Ecevit, ''Ekonomi kurmayları, 2002 rakamlarını belirlemek için çalışıyorlar. Ortada bir kriz var. Üretimi artırabilmek, özellikle dar gelirli sınıfları bu krizde ezdirmemek için almayı düşündüğünüz önlemler nelerdir '' sorusunu ise şöyle cevaplandırdı ''Ekonomik krizden kurtulmak için sadece dış kaynağa, desteğe güvenmemiz ve sadece oradan gelecek yardımları beklememiz doğru olmaz. Kendi kaynaklarımız var. Onlar şimdiye kadar yeterince değerlendirilemedi. Bunlar doğal kaynaklar, başka bazı olanaklar var. Onlarla ilgili hazırlıklarımızı yaptık. Şimdi meclis çalışmaları başladı. Öncelikli olarak kendi doğal kaynaklarımızı ve başka kaynaklarımızı harekete geçirecek yasaları gündeme getireceğiz. Türkiye'de bu bakımlardan çok büyük olanaklar var. Ayrıca, Türkiye'nin zengin yeraltı madenleri var, başta altın ve gümüş olmak üzere. Fakat çok gereksiz, yersiz birtakım kaygılarla bunlar engelleniyor. Bu engelleri de aşma kararındayız. O yönde adımlarımız var. Ayrıca, güç durumda kalan ama biraz destekle kurtarılabilecek bir hayli özel kuruluş var. Bunlara mutlaka gereken desteği sağlamamız gerekiyor. Mesela son günlerde gündeme gelen bir KÖYTÜR olayı var. Bunların tavukları ölmek üzere, ama nereye başvursak olumsuz yanıt alıyoruz teminat konusunda, başka konularda. Nihayet Bakanlar Kurulu'nun sırf bu konuyla ilgili bir kararname hazırlamasını önceki gün kararlaştırdık. Yarın meclis toplanır toplanmaz bu konuda girişimlerimize başlayacağız. Biraz destekle, para da istemiyor bu kuruluş ABD'den kredi sağlamış, Türkiye'de teminat bulamıyor. Türkiye'de maalesef ekonomiye işlerlik kazandıracak durumda bulunan bazı bürokratlar, son aylardaki birtakım gelişmeler dolayısıyla imza atmaktan çekinir hale geldiler. Hepsi değil tabii. Bürokratların cesaretlendirilmesi gerekiyor. Çiftçilerin borçlarını ertelettik. Denizcilerin sorunları var, onlarla uğraşıyoruz. Bütün sektörlerin sorunları var. Sorun sadece mali tedbirlerle, sadece dışarıdan gelecek yardımlarla çözülebilecek bir sorun değil. Türkiye'nin geniş maddi ve doğal olanakları var ve bunlardan çok daha önemli olarak yetişmiş insan gücümüz var. İyi yetişmiş, deneyim sahibi ama işini kaybetmiş belki yüzbinlerce girişimcimiz var. Bence en büyük değer de bu. Bunları iyi değerlendirebildiğimiz vakit, Türkiye'yi kısa sürede bu krizli dönemden çıkarabileceğimize inanıyorum.'' Akgün'ün, ''Devletin küçülmesi tartışmalarının sık sık gündeme geldiğini'' belirtmesi üzerine de Ecevit, ''Şimdi devletin küçülmesini bırakın, özel sektör küçülüyor. Özel girişimcileri yeniden yatırım yapabilir hale getirmemiz gerekiyor. Kamuda tasarruf sağlamak gerekiyor, o konuda birtakım adımlar atıyoruz. Ama bunlardan elde edilecek gelir sınırlıdır. Tedbirleri süratle alarak ekonomiyi ve yatırımları canlandırmamız, girişimcilerimize moral vermemiz gerekiyor'' dedi. ''2002 yılı bütçesinde harcamaların kısılması için devletin küçültülmesi yoluna gidilebilir mi '' sorusunu da Ecevit, ''Bir ölçüde olacak'' diye yanıtladı. Akgün'ün, Afganistan'daki savaşın başlamasıyla kamuoyunda Köşk, Genelkurmay Başkanlığı ve hükümet arasında uyumlu bir ortam olduğu şeklinde bir görüntünün oluştuğu hatırlatarak, ''Gerçekten böyle mi '' diye sorması üzerine de Ecevit, şunları kaydetti ''Hiçbir sürtüşme olmadı aramızda. Çok uyumlu gidiyor ilişkilerimiz. Sürekli diyalog halindeyiz. Sağlıklı devlet geleneklerimiz de var. Bunlar hala devam ediyor. Bu gibi kritik aşamalarda da bu kendiliğinden ortaya çıkıyor. Halkımız da maddi sıkıntılar içinde olmasına rağmen Türkiye'nin ne kadar zorluklar içinde bulunduğunu biliyor, görüyor ve sabırla bekliyor.'' 
     






</TEXT>
</DOC>
