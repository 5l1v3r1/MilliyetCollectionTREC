<DOC>
<DOCNO> 24269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun10.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin yetkilisi Faysal Hüseyni kalp krizinden öldü 
</HEADLINE>
<TEXT>

     Filistin'in Kudüs işlerinden sorumlu yetkilisi Faysal Hüseyni, konferans ve görüşmeler için geldiği Kuveyt'te kalp krizi geçirerek öldü. 
     Kuveyt'te bir sivil toplum örgütünün, İsrail ile ilişkilerin dondurulmasıyla ilgili olarak düzenlediği konferansa katılmak ve yetkililerle görüşmek için önceki gün Kuveyt'e gelen Hüseyni'nin öldüğü, konferansı düzenleyen yetkililer tarafından açıklandı. 
     Filistin lideri Yaser Arafat'ın yardımcılarından Ahmed Abdülrahman da Hüseyni'nin öldüğünü doğruladı. 
     Abdülrahman, ''Bugün en dürüst adamlarımızdan Faysal Hüseyni'yi kaybettik, kendisi bu sabah erken saatlerde Kuveyt'te kaldığı otelde öldü'' dedi. Hüseyni, Körfez Savaşı'ndan bu yana geçen 11 yılda Kuveyt'e giden ilk Filistinli yetkiliydi. Hüseyni, Körfez Savaşı sırasında Irak'tan yana tavır koyduğu gerekçesiyle Filistin lideri Arafat'ı suçlayan Kuveyt ile ilişkileri geliştirmeyi amaçlıyordu. 
     Hüseyni'nin ziyareti sırasında Kuveytli yetkililer, Arafat'ın, ülkede hala istenmeyen kişi persona non grata olduğunu bildirmişti. Kuveyt parlamentosu dış ilişkiler komisyonu sözcüsü, ülkede bulunan Hüseyni'ye, Arafat'ın Kuveyt'te istenmeyen kişi olduğunu ilettiklerini söylemişti. Filistin Kurtuluş Örgütü'nün FKÖ önde gelen üyelerinden biri olan Hüseyni, 1980'li yıllarda İsrail cezaevlerinde yatmış, çıktıktan sonra da ev hapsinde tutulmuştu. Hüseyni daha sonra, İsrail halkıyla beraber yaşama konusunda etkin çalışmalar yapmıştı. Hüseyni'nin babası Abdülkadir Hüseyni, İsrail'e direnişin sembollerinden biriydi. Abdülkadir ve komutasında çok sayıda Arap askeri, 1948 Arap-İsrail Savaşı'nda Kudüs'teki çatışmalarda ölmüştü. 







</TEXT>
</DOC>
