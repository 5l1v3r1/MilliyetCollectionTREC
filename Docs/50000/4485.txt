<DOC>
<DOCNO> 4485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sondun14.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan erkek bakanların popolarına vuracaklar 
</HEADLINE>
<TEXT>

     Hollandalı kadın bakanlar, İtalyan Yüksek Mahkemesi’nin "Elle popoya hafifçe vurmak cinsel taciz sayılmaz" kararını, İtalyan erkek meslektaşlarının popolarına "hafifçe vurarak" protesto etmeyi kararlaştırdı. 
     Telegraaf gazetesinin haberine göre, Sağlık ve Spor Bakanlığı’nın kadın Müsteşarı Margo Vliegenhart, radyoda yaptığı açıklamada, "Hükümetteki bayan arkadaşlarımla, İtalyan erkek meslektaşlarımızla karşılaştığımızda onların popolarına elle hafifçe vurmaya karar verdik" dedi. 
     Vliegenhart, bu "muzip" protesto şekliyle, İtalyan Yüksek Mahkemesi’nin kararına tepkilerini göstereceklerini belirtti. Hollanda Sağlık ve Spor Bakanlığı’nın bildirisinde, Vliegenhart’ın İtalyan Yüksek Mahkemesi’nin kararıyla ilgili olarak kendisine sorulan bir soruya, "Hollanda hükümetindeki çalışma ortamının ne kadar iyi olduğunu göstermek" için bu yanıtı verdiği kaydedildi. 
     İtalyan Yüksek Mahkemesi, geçen hafta kamu sağlığı kurumunda çalışan bir kadının kurum müdürü hakkındaki şikayetiyle ilgili olarak, "elle popoya hafifçe vurmanın cinsel taciz sayılamayacağına" karar vermişti. 
     Mahkeme, müdürün davranışında cinsiyet içgüdüsüyle hareket ettiğine dair bir kanıt bulunmadığına ve "düşüncesizce davrandığının" görüldüğüne karar vermişti. 
     Aynı Yüksek Mahkeme, 1999 yılında kot pantolon giyen kadına tecavüz etmenin mümkün olmadığı kararını vererek, uluslararası tepkileri üzerine çekmişti. 
     




</TEXT>
</DOC>
