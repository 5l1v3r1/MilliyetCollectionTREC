<DOC>
<DOCNO> 11597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/siyaset/asiy.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımlara dur 
</HEADLINE>
<TEXT>

Başbakan Ecevit "yap - işlet - devret" modeliyle dış sermaye gruplarına kapının açık olacağını söyledi 
     MİLLİYET Ankara 

     Başbakan Bülent Ecevit, ivedilik taşımayan bazı kamu yatırımlarının bir süre ertelenebileceğini belirterek "Ancak "yap - işlet - devret" modeliyle Türkiye’de yatırım yapmaya talip olan dış sermaye kuruluşlarına kapımız açık olacak" dedi. 
     Ekonomiden Sorumlu Devlet Bakanı Kemal Derviş’in de hükümetin yatırımlar konusundaki kararlılığını paylaştığını bildiren Ecevit, dalgalı kur sisteminin iyi değerlendirilmesi durumunda dışsatım ve turizm olmak üzere lokomotiv sektörlere kısa sürede büyük canlılık kazandırılabileceğini belirtti. 
     "Türk lirasının ölçülü düzeyde değer yitirmesi dışsatıma hız katacak, reel sektöre de katkıda bulunacaktır" diyen Başbakan, partisinin dünkü grup toplantısında şu görüşleri dile getirdi 
     "İç üretim canlanacak, işsizlik azalacaktır. Güven verici ve saydam bir program hazırlamamız ve bu programı hızla ve tutarlı biçimde uygulamamız, ki dış kaynakları da harekete geçirecektir. Fakat kendi kaynaklarımızın da verimli biçimde değerlendirilmesi gereklidir. Birkaç aydır bu konuda ayrıntılı bir teknik çalışma yaptırıyoruz. Bu çalışmanın sonuçları açıklandığında iç kaynak sorunumuzun büyük ölçüde çözüldüğü görülecektir." 
     
Hızlı tren sitemi      Ecevit, Bakanlar Kurulu toplantısında Türkiye’yi hızlı trenler ağına kavuşturacak projenin görüşülmesinin bir gazete tarafından yadırganıp hafife alındığını anımsatarak, "Bir yandan porgram çalışmaları ve uygulamaları sürerken, bir yandan da Türkiye’nin kalkınmasına hız katıcı projeleri ele almak, yadırganacak değil, övülecek bir davranıştır" dedi. 
     
Ecevit açıkladı Derviş partili olmuyorANKARA Milliyet 
     Başbakan Bülent Ecevit, Ekonomiden Sorumlu Devlet Bakanı Kemal Derviş’e DSP’ye katılma önerisi götürdüklerini, ancak "Şu sıra düşünmüyorum" yanıtını aldığını belirtti. 
     Ecevit, dün DSP grup toplantısına katılmak için parlamentoya gelişinde gazetecilerin konuya ilişkin sorularını yanıtladı. Derviş’e DSP’ye katılması için öneri götürdüğünü doğrulayan Ecevit, "Katılacak mı" sorusunu "Şu sıra düşünmüyor" yanıtını verdi. Başbakan, "Bu öneriyi yapmanızı MHP Genel Başkanı Devlet Bahçeli mi istedi " sorusuna ise "Biz liderler olarak aramızda her şeyi konuşuruz" karşılığını verdi. 
     Başbakan Yardımcısı Mesut Yılmaz, resmi bir ziyaret amacıyla Slovakya’ya giderken "Bahçeli, Derviş’in DSP’ye geçmesini istiyor. Siz bu konuda ne düşünüyorsunuz " sorusuna şu yanıtı verdi 
     "Ben bunu kendi takdirine bırakıyorum. Benim orada bir tercihim yok, ama önemli olan bu kadar önemli bir dönemde, bu kadar kritik bir dönemde parti ayrımı veya partili ayrımı göz etmeden, hazırlanmakta olan ekonomik program üzerinde tam bir uyum sağlamasıdır. Şu ana kadar da onu sağladığımızı ve bundan sonra da çözeceğimizi düşünüyorum." 
     


 SİYASET 















</TEXT>
</DOC>
