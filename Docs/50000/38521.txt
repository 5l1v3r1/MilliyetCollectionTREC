<DOC>
<DOCNO> 38521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/guncel/gun03.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
4 bin kişi böbrek bekliyor 
</HEADLINE>
<TEXT>

ABD’de nakil bekleyen her üç kişiden birinin ihtiyacı karşılanırken, Türkiye’de ise hastaların çok küçük bir bölümü bu şansa sahip olabiliyor 
     LEYLA ATAMAN İstanbul 

     Sağlık Bakanlığı kayıtlarına göre, 2000'de dört bin vatandaşımız böbrek beklerken, sadece 268'ine böbrek nakli yapılabildi. 
     İstanbul'da düzenlenen "2001 - A Transplant Odssey" toplantısına katılan iki bin yerli ve yabancı bilim adamı, organ nakillerinde karşılaşılan sorunları ve geleceğin tedavilerini ele aldı. Türkiye'de böbrek nakli bekleyen dört bin kişinin küçük bir bölümü organ bulabilirken, ABD'de ise her üç kişiden birinin ihtiyacı karşılanabiliyor. 
     
     Vücut organı reddediyor 
     Organ nakillerindeki en büyük sorun vücudun organı reddetmesi. Nakledilen organ, insan vücudu tarafından yabancı olarak görülüyor. Bu nedenle vücut yeni organı atmaya çabalıyor. Operasyon sonrası üç tip ret olayı meydana geliyor. Ortalama her 10 vakadan 3 - 6'sında organ reddi görülüyor. Nakil yapılan hastaların yaklaşık yüzde 50'si belli bir zaman diliminde ret atakları geçiriyor. 
     
     Mucizevi bileşke 
     Teksas Tıp Fakültesi İmmünoloji ve Organ Transplantasyon Bölüm Direktörü, Dr. Barry Kahan, organın kabulünü ve doku uyumunu kolaylaştıran yeni bir bileşkeyi şöyle anlattı "FTY720 adlı bu bileşkenin keşfi ile araştırmalarımız hız kazandı. Bu bileşke hücre düzeneğini yeni bir reseptör yoluyla aktivite ettiği için doğal proteinlere karşı yanıtı hızlandırıyor. Bileşke, organ reddine yol açan hücrelerin içine hapsolarak tepkiyi engelliyor. Klasik bağışıklık sistemini baskılayıcı ajanlardan farklı olarak doku reddini yüzde 8 azaltıyor." 
     
     Halk bilinçlendirilmeli’ 
     Türkiye'de en fazla organ bağışı ve nakil ameliyatları yapılan Akdeniz Üniversitesi Organ Nakli Merkezi Direktörü Uzmanı Doç. Dr. Alper Demirbaş ise şu uyarılarda bulundu 
     Halkımız organ bağışına teşvik edilmeli. Okullarda seminerler düzenlenmeli, Diyanet İşleri'nden izin alınarak cami imamları bilgilendirilip bu konuda fetva vermeleri sağlanmalı. 
     Organ nakil ameliyatları için yurtdışına gitmeye gerek yok. Türkiye'de de Amerika ve Avrupa ülkeleriyle yarışan, yüzde 98'lere varan başarılı nakil ameliyatları yapılıyor. 
     Organ naklinden sonra bağışıklık sistemini baskılayıcı ilaçlarda gelişmeler var. Bunlar hastalarda kullanılmalı. 
     
Kalp nakillerinde başarılıyız’      Acıbadem Carousel Hastanesi Kalp Cerrahı Prof. Dr. Ömer Işık, kalp nakillerinde dünyayla yarışan rakamlara ulaştığımızı söyledi. Işık, son beş yılda ülkemizde yılda 8 - 9 kalp nakli yapılırken, 2001 yılı için Ağustos ayına kadar 17 kalp nakli gerçekleştirildiğini belirtti. Işık, şunları söyledi "Tüm Türkiye'de 1968'den beri toplam 80 kalp nakli yapıldığı düşünülürse, rakamların önemli ölçüde arttığı görülüyor. Esas kalp nakilleriyle ilgili sorun, organizasyon eksikliğidir. Potansiyel organ bulunmasına rağmen, bunun kalp nakli için yönlendirilmesi konusunda ülkemiz tıp camiası organizasyonsuz ve isteksiz davranıyor." 
     
Türk doktorun büyük başarısı      Bursalı Kulak Burun Boğaz KBB Uzmanı Dr. Erbil Atacan, halk arasında orta kulak kireçlenmesi, tıp dünyasında "otosklroz" olarak bilinen hastalık nedeniyle yapılan "Stapedektomu" ameliyatının, iç kulağı etkileyerek "Pozisyona bağlı baş dönmesi" hastalığına neden olduğunu ortaya koydu. "Pozisyona bağlı baş dönmesi"nin, daha önceki araştırmalarda, kafa travması sonucu ortaya çıktığının bilindiğini anlatan Atacan, araştırmasının dünyanın en saygın KBB dergilerinden olan "The Laryngoscope"ta da yayımlandığını belirtti. Atacan, dünyada bu alanda kesin sonuç veren çok az araştırma olduğunu, bu nedenle çalışmanın eğitim kitaplarına da girdiğini söyledi. 
     



 GÜNCEL 








ibadet eder 







</TEXT>
</DOC>
