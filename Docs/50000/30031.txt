<DOC>
<DOCNO> 30031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/siyaset/asiy.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz isimler liste dışı kaldı 
</HEADLINE>
<TEXT>

CHP Genel Başkanı Baykal’ın başdanışmanı olan Bülent Tanla’yı delege istemedi. Ertuğrul Günay’ın listesinden 5 kişi, Parti Meclisi’ne seçildi 
     SALİHA ÇOLAK, AYDIN HASAN Ankara 

     CHP’de yeniden genel başkan seçilen Deniz Baykal, hem delegeden, "yerini daha da sağlamlaştıracak" bir tüzük değişikliğiyle "tam yetki" aldı, hem de bütün eleştirilere rağmen, birlikte yürüdüğü "adamlarını" kurultaydan çıkarmayı başardı. 
     Geçen kurultayla başlayan SHP ayrışmasının tamamlandığı kurultayın Parti Meclisi PM sonuçları, "vefa ve intikam" hesaplarıyla, geleceğe dönük, "uyarı" mesajlarının izlerini taşıyor. 
     Baykal, 60 kişilik PM listesinden 45’ini, anahtar listesindeki 60 isimden de 55’ini yönetime taşıdı. Baykal, birleşme öncesi son MYK’dan Algan Hacaloğlu, Mehmet Sevigen, Birgen Keleş, Eşref Erdem, İsmet Atalay, Enis Tütüncü ve Erdoğan Yetenç ile eski grup başkanvekilleri Önder Sav ve Oya Araslı’yı da yine yönetime getirdi. 
     Adnan Keskin, seçim yenilgisinin ardından kendisini "günah keçisi" gibi ortada bırakan Baykal’ın karşısında çalıştı. Kurultay kulisinde, "Baykal’ı 30 yıldır tanırım, değişmez" dedi ve 557 oy alarak 24. sıradan PM’ye seçildi. Baykal’ın, daha önce Keskin’e karşı tercih ettiği Bülent Tanla’yı bu kez delege çizdi. 
     
     Koltuğu getiren kadın 
     PM’ye, Ertuğrul Günay’ın listesinden Nurettin Sözen, eski Genel Sekreter Adnan Keskin, oyuncu Berhan Şimşek ve Mustafa Gazalcı ile Erol Tuncer girdi. Ayrıca her iki listeden ortak aday gösterilen eski SHP’li Demet Işık PM’ye girmeyi başardı. Işık, Altan Öymen’in, "kurultay resti" karşısında yenilenen MYK seçimleri sırasında kendisi yerine Nazmiye Halvaşi alınınca, Baykalcılar’ın MYK listesini destekleyerek bir oy farkla Öymen’in yenilmesini sağlamış, Baykal’ın seçildiği eylül kurultayının yolunu açmıştı. 
     
CHP’de ilginç isimler      CHP PM’de İnal Batu’dan sonra eski büyükelçilerden Şükrü Elekdağ da yer aldı. Sanatçılardan yazar Nazlı Eray ve oyuncu Berhan Şimşek yerini korurken, "Bizimkiler" dizisinin "katili" Aykut Oray kadın kotası nedeniyle listeden düştü. Hürriyet yazarlarından Tufan Türenç’in yanı sıra, Baykal’ın özel kalem müdürü Nesrin Baytok’un köşe yazarlığı yaptığı Finansal Forum gazetesinin Genel Yayın Yönetmeni Gökhan Çırnaz da, Bilim Kurulu kontenjanından PM’ye girdi. 
     Bu kontenjandan ayrıca, yıllarca Milli Takım’da basketbol oynayan ve antrenörlük yapan Erman Kunter ile SSK eski Genel Müdürü Kemal Kılıçdaroğlu, Bülent Ecevit’in avukatlarından Şahin Mengü, eski savcı Nazmi Şarvan ve görme engelli Doç. Dr. Serap Yazıcı da PM üyesi oldu. 
     



 SİYASET 
















</TEXT>
</DOC>
