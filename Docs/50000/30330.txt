<DOC>
<DOCNO> 30330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sontur07.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbankası eski Genel Müdürüne usulsüz kredi soruşturması 
</HEADLINE>
<TEXT>

     Ankara Cumhuriyet Başsavcılığı, ''Palmar Su Ürünleri Endüstri A.Ş'ye usulsüz verilen 3 milyon 300 bin dolar kredi ile ilgili olarak eski Halkbankası Genel Müdürü Yenal Ansen ve eski Genel Müdür Yardımcısı Turan Kalaycıoğlu hakkında soruşturma başlattı. 
     Ankara Cumhuriyet Başsavcılığı, soruşturmayı Hazine Müsteşarlığı'nın 28 Haziran 2001 tarihinde yaptığı suç duyurusu üzerine başlattı. 
     Halkbankası'nın İstanbul Levent Şubesi'nden, İstanbul'da faaliyet gösteren Palmar Su Ürünleri Endüstri A.Ş'ye 1997-1998 yıllarında bir dilimi 2 milyon 300 bin dolar, ikinci dilimi ise 1 milyon dolar olmak üzere toplam 3 milyon 300 bin dolar kredinin usulsüz olarak verildiği kaydedildi. Eski Halkbankası Genel Müdürü Yenal Ansen ve eski Ticari Kredilerden Sorumlu Genel Müdür Yardımcısı Turan Kalaycıoğlu'nun da bu usulsüz kredinin verilmesinde sorumlu oldukları iddia edildi. 
     Soruşturma dosyasında bulunan Bankalar Yeminli Murakıpları Raporu'nda, usulsüz kredi verilen şirketin mali yapısına ilişkin olumsuz değerlendirmelerin yer aldığı ve Ansen ile Kalaycıoğlu'nun, murakıpların hazırladığı şirket hakkındaki olumsuz raporu, krediyi onaylayacak Halkbankası Yönetim Kurulu'na bildirmedikleri öne sürüldü. 
     Ansen ve Kalaycıoğlu'nun, Hazine Müsteşarlığı'nın haklarında verdikleri ''Soruşturma izni'' kararına itiraz ettikleri ve bu itirazı Danıştay 2. Dairesi'nin görüştüğü öğrenildi. 
     Yenal Ansen, 8 sanık ile BMD Tekstil, Garibaldi-Özkan Akkayagil, TYO ve Seracılık Bahçecilik Hazır Gıda firmalarına değişik tarihlerde birden fazla verilen usulsüz kredi işlemlerini onayladığı ve böylece ''görevi kötüye kullandığı'' gerekçesiyle, 4 yıldan 12 yıla kadar hapis istemiyle Ankara 2. Ağır Ceza Mahkemesi'nde yargılanıyor. 
     
     







</TEXT>
</DOC>
