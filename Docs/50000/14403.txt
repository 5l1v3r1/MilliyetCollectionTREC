<DOC>
<DOCNO> 14403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/soneko03.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimya devi Dupont 4 bin kişiyi işten çıkarıyor 
</HEADLINE>
<TEXT>

     Dünyanın en büyük kimya sanayii kuruluşlarından olan Dupont firması, personel sayısını önümüzdeki günlerde 4 bin kişi azaltmayı planladığını açıkladı. 
     Açıklamada, sözleşmeli personel sayısında da bin 300 kişilik indirime gidileceği, ayrıca ''rekabet gücü bulunmayan tesislerin kapatılacağı''kaydedildi. 
     Şirket Yönetim Kurulu Başkanı Charles Holliday ''personel sayısında indirim yapma kararının çok zor bir karar olduğuna'' işaret etti, ''ancak, firmanın rekabet gücünü muhafaza edebilmek için gerekli adımları atmak zorunda olduklarını'' vurguladı. 
     İndirime tabi tutulacak personelin yaklaşık yarısının, kuruluşun poliester ve naylon elyaf bölümünde çalıştığı belirtiliyor. Çıkarılacak personelin yüzde 75'inin ABD'deki tesislerde görev yaptığı da bu arada belirtildi. 
     Dünyanın 70 ülkesinde tesisleri bulunan Dupont firmasının toplam işçi sayısı 93 bin . Firma yetkilileri, personel indiriminden sonra, yaklaşık 400 milyon dolar tasarruf sağlayacaklarını belirttiler. 
     
     




</TEXT>
</DOC>
