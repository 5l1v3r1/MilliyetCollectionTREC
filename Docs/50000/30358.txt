<DOC>
<DOCNO> 30358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/ekonomi/eko04.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırbank Pakistan’a güvenmiş 
</HEADLINE>
<TEXT>

Bağımsız denetim raporunda, grup şirketlerine açılan 15.9 trilyon liralık krediye, Bolu tünelleri ve Pakistan otoyolundan beklenen nakit girişinin gelmemesi nedeniyle karşılık ayrılmadığı belirtildi 
     TARIK YILMAZ 

     Bayındır Bank’ın grup şirketlerine kullandırdığı 15.9 trilyon liralık krediye karşılık ayırmadığı belirtildi. Kredilere karşılık ayrılmamasına gerekçe olarak da Bayındır İnşaat’ın Pakistan’da yaptığı otoyol ve Bolu tünelinden sağlanacak nakit girişinin gerçekleşmemesi gösterildi. 
     Cevdet Suner Denetim ve Mali Müşavirlik şirketinin Bayındırbank’la ilgili yaptığı bağımsız denetim raporunda ilginç bilgiler yer aldı. Raporda, 31 Aralık 2000 itibariyle nakdi kredi portföyünün 13.2 trilyon liralık kısmının ilgili şirketlere kullandırıldığı, bu kredilere 4 trilyon 844 milyar faiz reeskontu uygulandığı belirtildi. Nakdi kredi yanında ilgili şirketlere ayrıca 2.7 trilyon gayrinakdi kredi kullandırıldığı, bankanın ayrıca 680 milyar lira alacağı olduğu ifade edilen raporda, denetim çalışmaları sonucu kredilere karşılık ayırılması ve "Tahsil İmkanı Sınırlı Alacaklar" hesaplarına aktarılması gerektiği bildirildi. 
     
     Nakit girişi bekleniyor 
     Raporda krediye karşılık ayrılmamasına ilişkin şu bilgiye yer veriliyor 
     "Banka yönetimi, Bayındır İnşaat’ın Pakistan otoyolu ve Bolu tüneli projelerinden nakit girdisi beklentisi ile, ilişikteki mali tablolarda, herhangi bir karşılık ayırmamıştır. Yaptığımız denetim çalışması sürecinde belirsizliklerin sürmesi nedeniyle ayrılması gereken toplam karşılık tutarı belirlenememiştir." 
     Raporda, ayrıca kredi müşterilerinin 7.7 trilyon lira tutarındaki kredileri ile 5.2 trilyon liralık birikmiş faizlerinde de gecikmeler göründüğü kaydedildi. Bankanın mali tablolarına ilişkin bilgiler de verilen raporda, 2000 yılsonu itibariyle 53.5 trilyon liralık nakdi, 116.3 trilyon lira gayrinakdi kredi kullandırdığı belirtildi. 
     
BTR hisseleri satılamadı      Raporda, Bear Stearns şirketiyle yapılan vadeli satış anlaşmasında bankanın Banco Turco Romana BTR hisselerinden kaynaklanan zararın bilançoya yansıtılmadığı belirtildi. 5 Temmuz 2001 vadeli anlaşmada, Microsoft hisselerine karşılık BTR hissesinin alındığı, ancak bankanın 31 Aralık 2000 itibariyle Microsoft hisselerini rayiç bedeliyle değil, elde etme maliyetiyle 5.8 trilyon lira olarak yansıttığı, anlaşma karşılığı Bear Stearns’dan alacağı BTR hisselerine zarar karşılığı ayırmadığı açıklandı. 
     



 EKONOMİ 


































</TEXT>
</DOC>
