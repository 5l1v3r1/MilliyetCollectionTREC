<DOC>
<DOCNO> 39481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/spor/bbas.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
FIBA’dan ültimatom 
</HEADLINE>
<TEXT>

Avrupa Basketbol Şampiyonası’nın başlamasına üç gün kala, Türkiye’den güvenlik garantisi istendi 
     Sorunlar sürüyor 
     FIBA’dan Avrupa Şampiyonası öncesi ültimatom gibi bir talep geldi ve müsabakaların oynanacağı salonlar için güvenlik garantisi istendi. Finallerin yapılacağı her üç salonda geçen hafta yapılan incelemeler sonunda oluşan raporda Antalya’daki ANFAŞ salonunda özellikle basın tribünün görüş açısının yetersizliği, ayrıca tribünlere geçişin güvenlik standartlarının altında olduğu saptandı. 
     
     Rapor hazırlandı 
     TRİBÜN görüş açısının Abdi İpekçi’de de iyi olmadığı belirtildi. ASKİ spor salonunda ışıklandırmanın güçlendirilmesi gereği üzerinde duruldu. FIBA mühendisi Pier Luigi Marzorati’nin hazırladığı raporda, sponsor, iletişim ve organizasyonun ihtiyaçları için lojistik desteğin tanımlanmadığı, güvenlikle ilgili kendilerini sorumlu tutmayan bir belgenin verilmesi gerektiği belirtildi. l NECMİ KEPÇETUTAN 
     
     Milliler göze geldi 
     AVRUPA Basketbol Şampiyonası’na kısa bir süre kalan şanssızlıklar Ay - Yıldızlı ekibin yakasını bırakmıyor. Midesi bozulan İbrahim’den sonra Mirsad, Arda ve Orhun da hastalandı. Mirsad ve Orhun dünkü çalışmaya katılmazken, dört oyuncuya da serum tedavisi uygulandığı belirtildi. Coach Aydın Örs, "Hazırlık döneminde hiç sakat vermezken, son anda yaşadığımız bu sürpriz gelişme moral bozdu. Ancak bu oyuncularımın Letonya maçına kadar iyileşeceğini tahmin ediyorum" dedi. 
     
AVRUPA BASKETBOL ŞAMPİYONASI’NA DOĞRU      Hazırlayan GÖKHAN TÜRE 

İTALYA D GRUBU      Taş gibi takım 
     AVRUPA’NIN en sert basketbol oynayan ekibi olarak tanınan İtalya, kadrosunda 2.10 metrenin üzerinde tam beş oyuncu barındırıyor. Fiziksel olarak Avrupa’nın en güçlü ekibi özelliğine de sahip olan İtalya, Andrea Meneghin, Gregor Fucka, Gianluca Basile, Roberto Chiacig gibi yıldızları kadrosunda barındırıyor. İtalya’nın, turnuva öncesi hazırlıklarda bekleneni veremeyen Rusya ve Bosna Hersek’in yanında grup birinciliği için Yunanistan ile çekişmesi bekleniyor. İtalya’nın kadrosu perşembe günü 12 kişiye inecek. 
     

</TEXT>
</DOC>
