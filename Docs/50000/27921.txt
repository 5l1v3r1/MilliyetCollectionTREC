<DOC>
<DOCNO> 27921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sontur05.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pehlivanlar Fransa'dan sonra şimdi de ABD'ye gidiyor 
</HEADLINE>
<TEXT>

     ''Kırkpınar Efsanesi'' isimli tiyatro oyununu, geçen yıl Ekim ayında Fransa'da sahneleyen er meydanının 10 ünlü pehlivanı, ABD'den de teklif aldı. 
     Kırkpınar Efsanesi'nin anlatıldığı tiyatro oyununu bir yıllık çalışmanın ardından, geçen yıl Ekim ayında Paris'te 5 kez sahneleyen er meydanının 10 ünlü ismi, Ahmet Taşçı, Cengiz Elbeye, Kenan Şimşek, Mehmet Yılmaz, Savaş Yıldırım, Şükrü Kazan, Ekrem Yavuz, Kadir Ergin, Hasan Gündoğdu ve Abdullah Ersoy'u ABD heyecanı sardı. 
     Paris Cirqued Hiver'de, sahneledikleri oyunun büyük ilgi çekmesi üzerine pehlivanlar, ABD'ye de davet edildi. Kırkpınar güreşlerinin ardından kısa süre hazırlık yapmayı hedefleyen pehlivanlar, 2001 yılı sonunda ABD'nin çeşitli kentlerinde bu oyunu sahneleyecekler. 
     Nasıl doğdu 
     ''Kırkpınar Efsanesi'', 3 yıl önce Türk asıllı Fransız işadamı Pierre Guerchon'un fikriyle ortaya çıkmıştı. Afiş çekimlerini ünlü Fransız kadın fotoğrafçı Florance Chapvis'in yaptığı oyun için pehlivanlar, Antalya şehir merkezinde, Side ve Manavgat ilçelerinde 3 kez kamp yapmıştı. 120 milyar liraya malolan oyunun kostümleri, önemin tablolarının incelenmesi sonrasında ortaya çıkarılmıştı. 
     Oyunda Kırkpınar Başpehlivanı Ahmet Taşçı, Rumeli Fatihi Süleyman Paşa'yı, diğer başpehlivanlar Kenan Şimşek veziri, Mehmet Yılmaz muhafızı, Ekrem Yavuz ateşçiyi, Abdullah Ersoy ve Şükrü Kazan şerbetçiyi, Kadir Ergin seyisbaşını, Hasan Gündoğdu ise silahtarı oynuyor. Cengiz Elbeye ile Savaş Yıldırım ise Kırkpınar efsanesinin başladığı yerde iki gün güreş tutarak yorgunluktan ölen Ali ve Selim kardeşleri canlandırıyor. Pehlivanlara bu oyunda 5 kişilik müzik ekibi de eşlik ediyor. 
     
     







</TEXT>
</DOC>
