<DOC>
<DOCNO> 25605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo12.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifo Mehmet'in amacı Beşiktaş'a Teknik Direktör olmak 
</HEADLINE>
<TEXT>

     Faal futbol yaşamını 28 Temmuz'da yapacağı jübileyle noktalayacağını ve gelirini Türkiye Eğitim Gönüllüleri Vakfı'na bağışlayacağını açıklayan Beşiktaşlı milli futbolcu Mehmet, Avrupa Koleji'nde düzenlenen panelde, öğrencilerin sorularını yanıtladı. 
     Türkiye Eğitim Gönüllüleri Vakfı'nın akıllı, sağduyulu düşünen, sorgulayan, her düşünceye hoşgörülü ve başarılı gençlerin yetişmesini sağladığını belirten Mehmet Özdilek, sporun, okul içinde ve dışında eğitim aracı olarak kullanılabileceğini söyledi. 
     Mehmet, jübilesinin gelirini kendisi gibi birçok gencin üniversite okuyamamanın burukluğunu yaşamaması için eğitime aktardığını kaydederek, jübilesinin bir şölen havası içinde geçmesi için çalışmalar yaptıklarını da bildirdi. 
     Jübile kararını kimsenin baskısı altında kalmadan verdiğini, iyiyken ve sorun yaşamadan futbolu bırakmanın en iyisi olduğunu söyleyen Mehmet, Beşiktaş'ın geçirdiği başarısız sezon için ise şöyle konuştu 
     ''Gençlerbirliği'ne kupa maçında elendikten sonra, moral motivasyonumuzun azalmasına bir türlü engel olamadık. Ve devamında ligde alt sıralara düştük. Beşiktaş'ın 16 yıldır ilk kez Avrupa kupalarına katılamayacak olması üzücü. Şu anda transfer görüşmelerinde para isteyen futbolcular bu başarısızlığı da gözönüne almalı. Ama isteyen kişiye de, saygı duymak gerekir.'' 
     Futbolu bıraktıktan sonra teknik direktör olmak istediğini, bunun için de yurtdışında 1.5 yıl eğitim göreceğini belirten Mehmet, ''Amacım, zamanı geldiğinde Beşiktaş'ın teknik direktörlüğünü yapmaktır'' dedi. 
     Galatasaray'dan FC Inter'e transfer olan Emre'yi çok beğendiğini açıklayan Mehmet, bu futbolcunun FC Inter'de başarılı olacağına inandığını bildirdi. 
     Beşiktaş'ın Fransız futbolcusu Nouma için ''Çift karakterli'' diyen Mehmet Özdilek, ''Saha dışında sevecen ve arkadaşça davranıyor. Ama saha içinde kendini kaybederek takımına zarar veriyor'' diye konuştu. 
     Mehmet, bir soru üzerine de ''futbolcu olmasaydım, fotoğrafçılığı seçerdim'' dedi. 
     Bu arada Mehmet'e, Zeytinburnu'ndaki Avrupa Koleji'nde, eğitime yaptığı katkılardan dolayı bir plaket verildi. 






</TEXT>
</DOC>
