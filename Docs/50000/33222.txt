<DOC>
<DOCNO> 33222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sondun17.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8, Atina ile Roma'nın arasını gerdi 
</HEADLINE>
<TEXT>

     Cenova kentinde yapılan G-8 zirvesini protesto gösterilerine katılmak üzere İtalya'ya giden bir grup Yunanlı küreselleşme karşıtının sınırdan zor kullanılarak geri çevrilmesi, Atina ile Roma arasında gerginlik yarattı. 
     Yunanistan Dışişleri Bakanlığı Sözcüsü Panos Beglitis, bugün yazılı bir açıklama yaparak, İtalya'nın Atina Büyükelçiliği'nin yaptığı, '' İtalya'ya giden Yunanlı göstericilerin silah ve tehlikeli malzemeler taşıdıkları ve Yunanlı yetkililerin gerekli kontrolları yapmadıkları '' suçlamalarını içeren açıklamayı eleştirdi. 
     Bu suçlamaların kesinlikle asılsız olduğunu vurgulayan Beglitis, Atina'nın Roma'dan bu suçlamalara ilişkin kanıt talep ettiğini, ancak bu konuda hiçbir bilgi verilmediğini kaydetti. 
     Beglitis, ''İtalyan makamlarına bir kez daha yaptıkları suçlamalara ilişkin kanıtları bize sunmaları çağrısında bulunuyoruz. Aksi halde bu suçlamaları, kafalarda soru işareti yaratan, kaba bir yalan olarak değerlendireceğiz'' dedi. 
     Bu arada dün gece yaklaşık bin kişilik bir grup, İtalya'nın Yunanistan Büyükelçiliği önünde gösteri yaptı. 
     Göstericiler, İtalya Başbakanı Silvio Berlusconi ve küreselleşme aleyhine sloganlar attı. 






</TEXT>
</DOC>
