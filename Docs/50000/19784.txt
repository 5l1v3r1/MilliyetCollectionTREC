<DOC>
<DOCNO> 19784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/siyaset/siy01.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Fazilet’i karıştırdı 
</HEADLINE>
<TEXT>

Fazilet lideri, İsrail Büyükelçisi’nin Filistin’i eleştirmesine sessiz kalınca parti karıştı Genel merkeze gelen telefonlar santralı kilitledi 
     ABDULLAH KARAKUŞ Ankara 

     FP’de, Genel Başkan Reca Kutan’ın İsraillilerle yaptığı "sıcak görüşmeler" partiyi karıştırdı. İsrail Dışişleri Bakanı Şimon Peres ile kadeh tokuşturarak daha önce de büyük tepki toplayan Kutan şimdi de İsrail Büyükelçisi’nin kendisine Filistinlileri çekiştirmesine sessiz kalmasıyla eleştirildi. 
     FP, Ortadoğu’yla ilgili açıklamalarında bugüne kadar hep hedef seçtiği İsrail ile ilişkilerini günden güne geliştiriyor. İsrail’in Ankara Büyükelçisi Uri Bar - Ner önceki gün Kutan’a veda ziyaretinde bulundu. Kutan’a Filistin lideri Arafat’ı şik yet eden Büyükelçi, "Biz oturup konuşmak istiyoruz. Ama öbür taraf bunu dikkate almıyor. İşi yokuşa sürüyor. 
     Artık kan akmaması lazım. Partinizin tutumu hoşumuza gitti. Dışişleri Bakanımızın yemeğine katılmanız da bizi sevindirdi. Her şey için teşekkür ediyorum" dedi. 
     Her fırsatta Ortadoğu sorunundan İsrail’i sorumlu tutan Kutan, bu eleştiriler karşısında Filistin’i korumadı. Kutan, "Biz bölgede kalıcı ve adil barışın olmasını istiyoruz. Her iki tarafa da büyük görev düşüyor. Beklenecek tarafı yok, bir an önce oturup anlaşmak lazım" demekle yetindi. Büyükelçi, FP’nin İsrail - Filistin gerginliğindeki tutumundan ötürü Kutan’a teşekkür ederken, genel merkez telefonlarının yönetime tepki için kilitlendiği öğrenildi. 
     Teşkilatlardan arayan FP’liler, genel başkan yardımcılarına, "Bizim Filistinlileri savunmamız gerekirken, düşmanımız İsrail’le kadeh tokuşturuyoruz. Büyükelçileriyle görüşüyoruz. Bari oldu olacak onları FP’ye davet edelim" diye tepki gösterdiler. 
     



 SİYASET 














</TEXT>
</DOC>
