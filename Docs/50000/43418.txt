<DOC>
<DOCNO> 43418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko02.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı Köhler "Ek kaynak konusunda konuşmak için henüz erken" 
</HEADLINE>
<TEXT>

     Uluslararası Para Fonu IMF'nin Başkanı Horst Köhler, Türkiye'ye IMF'den ek kaynak sağlanması konusunda konuşmak için henüz erken olduğunu, ancak Türkiye'nin durumunun değerlendirileceğini bildirdi. 
     Köhler, küçük bir grup Batılı gazeteciyle yaptığı söyleşide Türkiye'ye de değindi. IMF Başkanı, Türkiye'nin IMF'den yeni para isteyeceği yolunda basında çıkan haberleri ''erken'' olarak nitelendirirken, değerlendirmenin, IMF heyetinin Türkiye'den dönüşünde yapılacağını söyledi. 
     Türkiye'ye ek kaynak sağlanması ihtimali konusunda kapıyı açık tuttuğu gözlenen IMF Başkanı Köhler, Türk hükümetinin programı uygulamasına ilişkin, ''Türkiye'nin iddialı bir programı var ve Türkler doğru yönde birçok iş başardılar. Bankacılık sektörünü yeniden yapılandırmada, mali disiplini geri getirmede önemli yol katettiler. Ancak faiz oranlarının yüksek seyretmesi, sorunun henüz çözümlenemediğinin işaretini veriyor. Ağustos'un ikinci yarısında ve Eylül başında faizlerin düşmesi yönünde cesaret verici gelişmeler oldu. Ancak terörist saldırıların ardından faizler yine fırladı. Bu, önemli bir mesele'' dedi. 
     Köhler, Türkiye'ye muhtemel yeni kaynak sağlanması konusunda ise şunları söyledi 
     ''Devlet Bakanı Kemal Derviş'in IMF'den yeni para istediğine ilişkin bazı gazete haberlerinin henüz erken olduğunu düşünüyorum. Bu henüz erken. Türkiye'deki gelişmeleri inceleyen IMF heyeti geri döndüğünde durumu değerlendireceğiz. Türkiye'nin ilerleme sağlaması ve bu zor durumdan kurtulmasında açık, güçlü bir çıkarımız var.'' 
     Horst Köhler, IMF'nin değerlendirmesini, son gelişmeler ışığında yapması gerektiğini ve IMF heyetinin hazırlayacağı raporu bekleyeceklerini belirtti. 







</TEXT>
</DOC>
