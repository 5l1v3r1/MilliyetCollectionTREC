<DOC>
<DOCNO> 23005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sonspo16.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de transfer çalışmaları başladı 
</HEADLINE>
<TEXT>

     Süper Birinci Lig'e yükselen Göztepe, iç transferde Erkan ile anlaşma sağlarken, kulüp başkanı Hamdi Türkmen, teknik direktör Ümit Kayıhan ile gelecek sezonda da çalışma niyetinde olduklarını bildirdi. 
     Sarı-kırmızılı takımın şampiyonluğunda pay sahibi olan isimlerden Erkan Sözeri, boş sözleşmeye imza attı. Göztepe camiasını çok sevdiğini ve ısındığını belirten Erkan, ''Başkanımız ve yöneticilerimizin tutum ve söylemleri benim için yeterli oldu. Takdiri onlara bırakarak imzayı attım. Göztepe'de kalmaktan çok mutluyum'' diye konuştu. 
     Yönetici Feyyaz Gülmen de şampiyonlukta Erkan'ın büyük katkısı bulunduğunu dile getirerek, ''İlk imzayı atarak büyük jest yaptı. Arkası gelecektir'' dedi. Göztepe'nin şampiyonluğuyla ilgili yayınlanacak bir programa katılmak üzere İstanbul'a giden kulüp başkanı Hamdi Türkmen ise , teknik direktör konusunu değerlendirdi. 
     Ümit Kayıhan'ın sözleşmesinin 31 Mayıs'ta sona ereceğini, dolayısıyla hala takımın başında olduğuna işaret eden Türkmen, şunları söyledi 
     ''Ümit hocayla konuşmadan başka hiçbir teknik direktörle temasımız söz konusu olamaz. Prensip olarak Ümit Kayıhan ile devam etmekten yanayız. Önümüzdeki günlerde masaya oturup teklifimizi ileteceğiz. Karşılıklı mutabakata varılırsa, yeni sezonda da Kayıhan teknik direktörümüz olacak.'' 
     Türkmen, futbolculardan ne kadar ücret istediklerine yönelik bilgi alacaklarını, bu doğrultuda yarından itibaren görüşmelere başlayacaklarını kaydetti. Metin Diyadin'in kalben Göztepe'ye imza attığını ifade eden Türkmen, ''İş kağıt üzerine imza atmaya kaldı'' dedi. 
     Süper Birinci Lig'e yükselme maçlarında Altay'ı desteklemek üzere 28 Mayıs Pazartesi günü Antalya'ya gideceğini ifade eden Türkmen, ''Dilerim ilk önemli maçlarını kazanırlar. Bizim gibi Süper Birinci Lig'e çıkmalarını arzu ediyoruz'' diye konuştu. Bu arada Göztepeli bir yönetici, yeni dönemde Ümit Kayıhan ile devam edip etmeyeceklerinin henüz kesinlik kazanmadığını, ancak Erdoğan Arıca ile anlaşmalarının kesinlikle söz konusu olamayacağını bildirdi. 







</TEXT>
</DOC>
