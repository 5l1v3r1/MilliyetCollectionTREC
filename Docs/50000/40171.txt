<DOC>
<DOCNO> 40171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sontur11.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP'lilerin izinsiz gösterisine polis müdahale etti 
</HEADLINE>
<TEXT>

     Polisten kaçmaya çalışırken önceki akşam yüksekten düşerek öldüğü bildirilen Zeynel Durmuş'un cenaze töreni için HADEP Zeytinburnu İlçe Başkanlığı önünde toplanan gruba, güvenlik kuvvetlerince müdahale edildi. Olayda çok sayıda kişi gözlem altına alındı. 
     Güvenlik kuvvetleri, Durmuş için tören yapılacağı beklentisiyle Zeytinburnu HADEP İlçe Başkanlığı önünde saat 12.00 sıralarında toplanan yaklaşık 50 kişilik grubu, cenazenin doğrudan Nusaybin'e gönderileceğini belirterek, dağılmaları için uyardı. Güvenlik kuvvetleri, dağılmamakta ısrar eden ve terör örgütü elebaşı lehine sloganlar atan gruba müdahalede bulundu. 
     Yoğun önlemler nedeniyle HADEP Zeytinburnu İlçe Teşkilatı'na ulaşamayan, ancak ara sokaklarda bekleyen grupların da olaylara karışması nedeniyle bölgedeki ara sokaklarda yaklaşık 1 saat boyunca arbede yaşandı. Güvenlik kuvvetlerine taş ve sopayla saldırıda bulunan gruba müdahale sırasında, panzerden tazyikli su sıkıldı ve göz yaşartıcı gaz bombası atıldı. Polisin müdahalesiyle tamamen dağıtılan gruptan çok sayıda kişi gözlem altına alındı. HADEP Zeytinburnu İlçe Başkanlığı'na önceki akşam düzenlenen polis baskını sırasında, Zeynel Durmuş 19 adlı genç 5. kattan düşerek ölmüştü. 






</TEXT>
</DOC>
