<DOC>
<DOCNO> 12593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur22.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te kavga 
</HEADLINE>
<TEXT>

     TBMM Genel Kurulu, YÖK'ün Fatih Üniversitesi hakkında verdiği karar nedeniyle tartışmalara sahne oldu. 
     YÖK'ün Fatih Üniversitesi hakkında verdiği kararla ilgili olarak gündemdışı konuşma yapan FP Adıyaman Milletvekili Mahmut Göksu, YÖK'ün kurulduğu günden beri eleştirinin odağında olduğunu, hukuk tanımaz, antidemokratik ve baskıcı uygulamalarla üniversiteleri bilim kurumu olmaktan çıkardığını savundu. 
     Göksu, YÖK'ün kararını, ''Dünya dönüyor diyen Gallileo'ya kilisenin verdiği yanıt'' diye nitelendirerek, YÖK'ün uygulamalarının faturasının Hükümet'e çıktığını vurguladı. 
     Gündemdışı konuşmayı yanıtlayan Milli Eğitim Bakanı Metin Bostancıoğlu, YÖK'ün anayasal bir kurum olduğunu hatırlatarak, bakan olarak sadece bütçe nedeniyle Meclis'e karşı sorumluluğu bulunduğunu söyledi. 
     YÖK'ün Fatih Üniversitesi hakkındaki kararını okuyan Bostancıoğlu,''üniversitede öğrencilere laiklik karşıtı eğitim verildiği, irtica eğilimli kişilere yönetimde görev verildiği'' ibarelerine yer verilen YÖK kararlarını ifadesine FP'li milletvekilleri tepki gösterdi. Bostancıoğlu, ayağa kalkarak konuşan FP istanbul Milletvekili Ali Coşkun'a ''Mütevelli heyetinde olduğunuz üniversite hakkında bilgi veriyorum, dinleyin'' sözleri, Genel Kurul'un hareketlenmesine neden oldu. 
     Kürsiye yürüyen Coşkun, ''Yalan söylüyor. Benim de payım vardır demektir bu açıklamalarda. Ben bu iftiralara cevap vermek istiyorum. Bunları ispat etmezse müfteridir, şerefsizdir'' demesine, DSP'li milletvekilleri tepki gösterdiler. 
     FP ve DSP milletvekilleri karşılıklı olarak birbirlerine ''şerefsiz, yuh, burada ne işiniz var'' sözleri, Genel Kurul'daki tansiyonu yükseltti. 
     Coşkun'a söz veren Başkanvekili Ali Ilıksoy, ''Önce şerefsiz sözünü geri alın'' dedi. 
     DSP Ankara Milletvekili Melda Bayer, Coşkun kürsüye geldiği sırada, ''Burada konuşamazsınız, hakkınız yok'' dedi. Coşkun, DSP sıralarına dönerek, ''Siz burada olmaya layık değilsiniz'' dedi. DSP Grup Başkanvekili Emrehan Halıcı, Ilıksoy'a tepki göstererek, ''Sataşma yok, söz hakkı vermeyin'' demesine, DSP'li milletvekilleri sıra kapaklarına vurmaya başladılar. 
     FP Gaziantep Milletvekili Nurettin Aktaş, yerinden kalkarak kürsüye doğru yürürken, diğer FP'li miletvekileri de kendini izledi. Bu sırada Meclis idare Amiri Hakan Tartan, FP grup başkanvekilleri araya girerek, kavganın büyümesini önlediler. Genel Kurul'un karışması ve milletvekillerinin kürsüye doğru yürümesi sonrasında Başkanvekili Ali Ilıksoy birleşime ara verdi. 




</TEXT>
</DOC>
