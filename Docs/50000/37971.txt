<DOC>
<DOCNO> 37971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sontur18.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
300 gurbetçi 3 gündür havalimanında bekliyor 
</HEADLINE>
<TEXT>

     Almanya'nın Düsseldorf kentine gitmek üzere otobüslerle Ankara'dan İstanbul'a getirilen yaklaşık 300 gurbetçi, 3 gündür Atatürk Havalimanı'nda uçak bekliyor. 
     Dış Hatlar Terminali Gidiş Katı'nda bekleyen gurbetçiler, geçtiğimiz ay Almanya'daki ''Ege Tur'' adlı şirketten Ankara'ya gidiş-dönüş uçak bileti aldıklarını söylediler. 
     Çeşitli havayolu şirketleriyle Türkiye'ye gelen gurbetçiler, 14 Ağustos Salı günü Ankara'dan Düsseldorf'a gitmek üzere Esenboğa Havalimanı'na gittiklerini, ancak tur şirketinin uçak bulamaması nedeniyle yola çıkamadıklarını anlattılar. Tur şirketi yetkililerinin uçağın İstanbul'dan kalkacağını belirtmesi üzerine otobüslerle Ankara'dan İstanbul Atatürk Havalimanı'na getirildiklerini ifade eden gurbetçiler, şirketin uçak bulamaması nedeniyle geçtiğimiz Cuma gününden bu yana havalimanında beklediklerini bildirdiler. 
     Gurbetçiler, zamanında Almanya'ya gidemedikleri için çocuklarını yarın açılacak okullarına gönderemeyeceklerini, bundan dolayı da biner Mark ceza ödemek zorunda kalacaklarını kaydettiler. Ayrıca kendilerinin de işbaşı yapmaları gerektiğini vurgulayan ve gözyaşlarını tutamayan gurbetçiler, 3 gündür ne yapacaklarını bilemeden havalimanında beklediklerini, tur yetkililerinin ise uçağın kalkışıyla ilgili çeşitli zamanlar vererek sürekli kendilerini oyaladıklarını sözlerine eklediler. 
     






</TEXT>
</DOC>
