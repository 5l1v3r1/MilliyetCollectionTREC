<DOC>
<DOCNO> 21050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur16.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Hortumcular hesap verecek" 
</HEADLINE>
<TEXT>

     MHP Lideri Devlet Bahçeli, yolsuzluk yapan ve bankaları hortumlayanların hesap vereceğini belirtirken, milletin malına uzanan ellerin kırılacağını söyledi. Bahçeli'nin, "Yolsuzlukla mücadeleyi engelleme çalışmaları kendi geleceğimize zarar verir" sözleri ANAP Lideri Mesut Yılmaz'a üstü örtülü mesaj olarak algılandı. 
     Ankara'daki kriz havasını geride bırakarak, partisinin 5. Genişletilmiş İstişare toplantısına katılmak için Samsun'a gelen Bahçeli, konuşmasında hükümetin iki yılını değerlendirdi. "Başbakan Devlet" sloganları ile salona giren Bahçeli, delegeleri "bozkurt selamı" ile selamladı. Başkanlık divanı ve MYK üyelerinin salona tanıtımı sırasında ismi okunan Ulaştırma Bakanı Enis Öksüz ile Tarım Bakanı Hüsnü Yusuf Gökalp'in Bahçeli'den daha fazla alkış aldıkları gözlendi. 
     Koalisyon hükümetinin protokol ve programla ortaya koyduğu hedef ve politikaların önemli olduğunu vurgulayan Bahçeli, hükümetin uzlaşmacı anlayışla en karmaşık ve zor meselelerin üzerine çekinmeden gittiğini ve bunun başarı olduğunu söyledi. 
     
     Eller kırılacak 
     Hükümetin yolsuzluklara karşı amansız bir takip başlattığını anımsatan Bahçeli, onlarca operasyon gerçekleştirildiğini, yüzlerce çete ve organize suç örgütünün çökertildiğini, mensuplarının da adalete teslim edildiğini söyledi. Bahçeli, "Türkiye'de hiçbir suçun yapanın yanına kar kalmayacağı, hele millet malına uzanan ellerin mutlaka kırılacağı büyük bir kararlık içinde vurgulandı" dedi. 
     
     Hortumlanan paraları alacağız 
     Banka batıranlar ve kamu kaynaklarını hortumlayanların, millete hesap vermekten kaçamayacaklarını kaydeden Bahçeli, bundan sonra vatandaşın mağduriyetine sebep olan ve devletin sırtına büyük yük getiren böyle durumlara izin verilmeyeceğini belirtti. Bankaları kötü yönetenlerin ve hortumlayanların bunun sonucuna katlanacağını vurguladı. 
     
     Yılmaz'a mesaj 
     Krizlere rağmen, hükümetin köklü problemlere el attığını ifade eden Bahçeli, "Buhran süreci bizlerde umutsuzluk ve ufuksuzluk yaratmamalıdır. Gerek iç gerekse dış kaynaklarla ekonominin acil ihtiaç duyduğu likitide sorunu da aşılmaktadır" diye konuştu. Krizleri fırsat bilip 'siyaset terziliğine' soyunanların toplum üzerinden kolay kazanç düzenini devam ettirmek isteyenlerin bütün çabalarına rağmen hükümetin mesafe kaydettiğini belirten Bahçeli, "Sonucu her ne olursa olsun içinde her kim hangi güç bulunursa bulunsun, hangi gerekçenin arkasına sığınılırsa sığınılsın gayrimeşru işlerin ve talanın önü mutlaka alınacaktır" dedi. Bahçeli'nin "Yapılan operasyonları şu veya bu gerekçelerle eleştirerek bu mücadeleyi engellemeye çalışmanın kendi geleceğimize yapılabilecek en büyük kötülük olduğu unutulmamalıdır" sözleri ise dinleyenler tarafından Yılmaz'a mesaj olarak algılandı. 
     
     Dokunulmazlık sınırlandırılmalı 
     Partiler ve siyasetçilere yönelik son günlerde sistematik eleştiriler ve karalama kampanyaları yürütüldüğünü dile getiren Bahçeli, "Demokrasiyi hedef alan bu kampanyaları iyi niyetli görmüyoruz" dedi. Bahçeli, bu kampanyaların siyaset içinden doğrundan veya dolaylı destek bulmasının utanç verici olduğunu söyledi. Siyasetçinin ve siyaset kurumunun üzerine gölge düşüren her türlü olumsuzluğun ortadan kaldırılması gerektiğini belirten Bahçeli, bunun için yolsuzluk ve yozlaşma ile mücadelenin hayati adım olduğunu bildirdi. Bahçeli, Meclis'in denetim yollarının siyaset ve idarenin denetlenmesinde yerli yerinde kullanılmasının önemli olduğunu vurgulayarak, milletvekili dokunulmazlığının sınırlandırılması gerektiğini söyledi. 







</TEXT>
</DOC>
