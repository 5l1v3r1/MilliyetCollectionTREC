<DOC>
<DOCNO> 42685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/dunya/adun.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nükleer savaş tehlikesi 
</HEADLINE>
<TEXT>

Dağlık Afganistan'da askeri sonuç almak için küçük çapta nükleer başlıklı füze kullanma ihtimali ABD’nin gündeminde 
     DIŞ HABERLER SERVİSİ 

     New York ve Washington'a karşı düzenlenen terörist saldırılara örneği görülmedik bir karşılık vermeye hazırlanan ABD'de, Hiroşima ve Nagasaki'den bu yana en çok korkulan şey dile getirildi. ABD'li yetkililerin, terörist üslerini yok etmek için atom bombası kullanma ihtimalini de hesaba kattıkları açıklandı. 
     ABD Savunma Bakanı Donald Rumsfeld, bir gazetecinin, "Nükleer silah kullanma seçeneği gündemde mi " şeklindeki sorusuna uzun bir cevap verdi, ama bu cevabın içinde "hayır" dememeye ısrarla özen gösterdi. 
     Rumsfeld, "Bu müthiş silaha 55 yıldır sahibiz. 1945'ten beri kullanmadık. Bu ilginçtir. Bu, sorunlara başka çözümler bulma yolunda gösterdiğimiz duyarlılığın kanıtıdır." dedi, ancak bir türlü "evet" ya da "hayır" cevabı vermeye yanaşmayarak, bu seçeneği dışlamadıklarını gösterdi. 
     
     Öncelikli değil’ 
     Benzer bir yaklaşım, Senatör John McCain'den de geldi. McCain, "Kullanmayız diye bir şey yok. Ama öncelikli seçeneklerden biri de değil" dedi. 
     Eski Savunma Bakanlığı uzmanlarından Dave Klimaj ise, füze saldırısı ve halı bombardımanı gibi saldırı seçeneklerinin Afganistan'da işe yaramayacağını, bunun hem Vietnam'da hem de Irak'ta görüldüğünü belirterek, ABD'nin bu ülkede küçük nükleer başlıklı füzelere başvurmak zorunda kalabileceğini söyledi. 
     
     Ladin de atom peşinde 
     Bu arada, Amerika'daki saldırıların bir numaralı zanlısı olan Usame bin Ladin'in uzun zamandır nükleer silah elde etmeye çalıştığı öne sürüldü. ABD istihbarat kaynakları, Federal Soruşturma Bürosu FBI'ın 1998'de hazırladığı bir raporda, bin Ladin'e bağlı El Kayda örgütünün son sekiz yıldır zenginleştirilmiş uranyum satın almaya çalıştığını tespit ettiğini hatırlattı. . 
     
     Kimyasal korkusu 
     Usame bin Ladin'e bağlı militanların, bu kez Amerikan kentlerine kimyasal silahlarla saldırabilecekleri öne sürülüyor. Amerikan istihbarat birimleri uydu fotoğraflarından, teröristlerin Afganistan'da hayvanlar üzerinde kimyasal silahlarla deney yaptıklarını saptadı. Bu fotoğraflarda, binlerce hayvanın deneyler sırasında öldüğü de görülüyor. Kimyasal saldırılarda, onbinlerce sivilin ölmesinden endişe ediliyor. 
     



 DÜNYA 














</TEXT>
</DOC>
