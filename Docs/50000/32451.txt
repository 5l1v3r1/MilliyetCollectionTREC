<DOC>
<DOCNO> 32451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/spor/ybjkuru.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Top Daum’da 
</HEADLINE>
<TEXT>

     ÖMER ÜRÜNDÜL 

     Beşiktaş, Teknik Direktör Scala ile birlikte geçtiğimiz sezona beklenenin aksine çok iyi bir başlangıç yaptı. Ancak eldeki kadronun yeni olmasından kaynaklanan uyum sorunu ve Şampiyonlar Ligi ön elemeleri için erken form tutma mecburiyeti ilerleyen haftalarda düşüş meydana getirdi. Sonra yönetimde ve medyada panik başladı. Zamansız teknik direktör değişikliğine gidildi. Tabii işler düzelmedi. Sonra lig dördüncülüğü Beşiktaş’ı Avrupa kupalarının da dışına itti. Yönetim de ilkeleri uygulama açısından kötü puan aldı. 
     Şimdi medyanın büyük güven duyduğu Daum, sezon öncesi çalışmalarını istediği ortamda ve erken form tutma mecburiyeti olmadan sürdürüyor. Yeni transferlerden Stavrum ve gurbetçi Necat’ı tanımıyoruz. Tunuslu Baya futbolu bilen, yararlı bir takım oyuncusu. Alman Veit, fiziki direnci yüksek, disiplinli ve savaşçı. Ahmet sol kulvarda Münch’ün benzer özelliklerine sahip. Tamer ofansif açıdan çok iyi bir sağ kulvar adamı. Nihat’la birlikte bu bölgede iyi bir ikili oluşturabilirler. Ayrıca Daum, Nihat’ı gerektiğinde forvette de kullanabilir. Genç Mehmet’ten de fayda sağlanabilir. Tümer ve İlhan’ın işleri halledilebilirse, alternatifler de çoğalır. Bilhassa Tümer, orta sahaya teknik yeteneğiyle önemli katkı sağlar. Yeni transferleri gidenlerle karşılaştırdığımızda Beşiktaş’ın karlı mı, zararlı mı olduğunu zaman gösterecek. 
     Şu andaki kadronun çok yeterli olduğunu söylemek mümkün değil. Tekrar değişime uğraması tabii ki uyumu sağlamak için dezavantaj. Ama yine de bize göre teknik direktörün becerisiyle iyi bir helva yapılabilir. Kısacası top Daum’da. 
     



 SPOR 























</TEXT>
</DOC>
