<DOC>
<DOCNO> 33968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/soneko03.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Direktörü Dawson "İkinci kredi için toplantı Ağustos başında" 
</HEADLINE>
<TEXT>

     Uluslararası Para Fonu IMF Dışilişkiler Direktörü Tom Dawson, Türkiye'ye 1,5 milyar dolarlık üçüncü kredi diliminin serbest bırakılacağı İcra Direktörleri Kurulu toplantısının Ağustos ayı başında gerçekleştirilmesinin beklendiği bildirildi. 
     Tom Dawson, düzenlediği basın toplantısında, 9. gözden geçirmenin ardından Türkiye'ye üçüncü kredi diliminin serbest bırakılacağı IMF İcra Direktörleri Kurulu toplantısının Ağustos ayı başında gerçekleşmesinin planladığını söyledi. Dawson, IMF'nin 6-17 Ağustos tarihleri arasında tatile gireceğini belirtti. Bundan dolayı Türkiye toplantısının 6 Ağustos'tan önce gerçekleşeceği tahmin ediliyor. 
     Dışilişkiler Direktörü Dawson, IMF Birinci Başkan Yardımcısı Stanley Fischer'in cuma günü Türkiye'ye ulaşacağını ve pazar gününe kadar temaslarda bulunacağını da söyledi. Dawson, Fischer ziyaretinin tamamlanmasıyla eş zamanlı olarak 9. gözden geçirme için Türkiye'de bulunan IMF heyetinin de Türkiye'den ayrılmasının beklendiğini kaydetti. 
     Tom Dawson, Fischer'in Türk yetkililerinin daveti üzerine Türkiye'ye gideceğini belirtirken, ziyaretin amacının Türkiye'nin kaydettiği gelişmeyi tartışmak ve siyasi yeklililer, özel ve kamu sektörü temsilcileri ile biraraya gelmek olduğunu söyledi. 
     Türkiye'nin çok önemli mesafe kaydettiğini belirten Dawson, bir gazetecinin programda revizyona ilişkin sorusu üzerine, ''Fischer'in ziyaretinin programın revizyonu amacını taşıdığı spekülasyonlarına değer vermeyin. Ben Fischer'in kafasında belli bir revizyon fikriyle Türkiye'ye gideceğini sanmıyorum. Fischer'in ziyareti 9. gözden geçirme ile ilgili olacak'' dedi. 






</TEXT>
</DOC>
