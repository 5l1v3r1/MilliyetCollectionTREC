<DOC>
<DOCNO> 3286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/guncel/gun05.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Enez’in tarihine kol kanat gerdi 
</HEADLINE>
<TEXT>

Asıl mesleği olan arkeolojiyle yakından ilgilenen ünlü sanatçı Candan Erçetin, Edirne’nin Enez ilçesindeki kazılar için servetini seferber etti 
     Üniversite eğitimini arkeoloji dalında yapan ünlü sanatçı Candan Erçetin, mesleğini aktif olarak yapmasa da arkeoloji ile ilgili çeşitli işlere imzasını atmayı ihmal etmiyor. Daha önce Zeugma için hazırlanan bir belgeselin sunuculuğunu üstlenen Erçetin’in son olarak Edirne’nin Enez ilçesindeki kazı çalışmalarına maddi destekte bulunduğu ortaya çıktı. 
     
     Öğrenciyken ekipteydi 
     Enez’deki kazı çalışmalarını 1978 yılından beri yürüten grubun başkanı İstanbul Üniversitesi Klasik Arkeoloji Bölümü Öğretim Üyesi Doçent Doktor Sait Başaran, İ.Ü Klasik Arkeoloji Bülümü mezunu olan Candan Erçetin’in büyük bir jest yaparak, önümüzdeki yıl yapılacak kazı çalışmalarına maddi destek sağladığını belirtti. Kırklareli doğumlu sanatçı Erçetin’in, 1983 yılında Enez’deki kazılara öğrenci olarak da katıldığını belirten Başaran, sözlerine şöyle devam etti 
     
     Umarım örnek olur’ 
     "Erçetin’in kültüre olan sevgisi, arkeolojik merakı kendisinin bize böyle bir katkıda bulunmasına neden oldu. Manevi desteğini zaten her zaman gösteriyordu. Yaptığı desteği, önümüzdeki yıl yapılacak kazılarda kullanacağız." 
     Başaran, Erçetin’in diğer sanatçı ve işadamlarına örnek olması gerektiğini de belirterek, "Kendisine şükran borçluyuz. İlk kez böyle bir şeyi gerçekleştirdi. Bu çalışmalar turizm ve Türkiye için çok önemli. Herkesin desteği gerekiyor. Umarım diğer sanatçı ve işadamlarına da örnek olur" dedi. 
     


 GÜNCEL 

















</TEXT>
</DOC>
