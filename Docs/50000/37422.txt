<DOC>
<DOCNO> 37422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/soneko07.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de de dalgalı kura geçme sinyali... 
</HEADLINE>
<TEXT>

     Borçlarını ödeyememe tehlikesiyle karşı karşıya bulunan ve Uluslararası Para Fonu'ndan IMF ek kredi bulmakta zorlanan Arjantin'in, ABD'nin talebiyle sabit kur politikasını bırakarak, dövizde dalgalı kura geçmesi ihtimali ortaya çıktı. 
     Washington'daki uluslararası finans uzmanları, Arjantin'in, sabit kur politikasını bırakmakta son derece isteksiz olduğunu, ancak IMF'nin en büyük hissedarı konumundaki ABD'nin Hazine Bakanı Paul O'Neill'ın, gelişmekte olan piyasalarda sabit kur ve çıpa sistemine karşı çıktığını belirttiler. 
     Uzmanlar, bu koşullarda, Arjantin'in IMF'den istediği 9 milyar dolara varan ek kredinin, ABD tarafından, ancak devalüasyon veya dalgalı kura geçiş karşılığında kabul edilebilmesi ihtimali bulunduğunu kaydettiler. 
     O'Neill, geçen ayki bir açıklamasında, Arjantin'de devam eden, Türkiye'de bir önceki programda uygulanan sabit kur veya çıpa sistemlerinin, ''akıntıya karşı kürek çekmek olduğunu'' söylemişti. O'Neill'in yaklaşımı çerçevesinde IMF, geçen ay Türkiye'de dalgalı kura karşı yükselen itirazlara karşın, bu sistemin uygulanmasının sürmesinde ısrar etmişti. 
     Arjantin'in Ekonomi Bakanı Domingo Cavallo, Arjantin'in düze çıkabilmesi için ''bazı entelektüel çevrelerden devalüasyon veya serbest kura geçme çağrılarının geldiğini, ancak bu aşamada bu çağrılara kulak vermediklerini'' söyledi. 
     Uzmanlar ise Arjantin'in IMF'den ek kredi talebinin mutlaka ABD'den onay alması gerektiğini belirterek, O'Neill'ın ısrar etmesi durumunda Arjantin'in döviz kuru sistemini değiştirmek zorunda kalabileceğini ifade ettiler. 
     1991'de çıkardığı yasayla bir pesoyu bir dolara eşitleyen Arjantin, o zamandan bu yana sabit kur politikası uyguluyor. 
     Ancak, Arjantin'in 128 milyar doları bulan borçlarını ödeyemeyeceği yolunda piyasalarda ortaya çıkan güçlü kuşkular, bu ülkenin rezervlerini tüketiyor. 
     Arjantin'in döviz rezervleri Mart ayından bu yana 11 milyar dolar azalırken, banka mevduatlarında da son aylarda 6 milyar dolarlık düşüş meydana geldi. 
     
     O'Neill "Arjantin IMF'nin işi" 
     Öte yandan ABD Hazine Bakanı O'Neill, CNBC televizyonuna verdiği demeçte, Arjantin'deki durumu yakından izlediklerini, ancak ''Arjantin'in, ABD'nin değil, IMF'nin işi olduğunu'' söyledi. 
     ''Arjantin meselesinde önderliği IMF yürütecek'' diyen O'Neill, Türkiye örneğinde olduğu gibi, Arjantin'e ikili bazda yardım yapılmasının söz konusu bulunmadığını vurguladı. Paul O'Neill, ABD'nin Arjantin'e muhtemel yeni IMF kredisini destekleyip desteklemediği sorusunu da yanıtsız bıraktı. 






</TEXT>
</DOC>
