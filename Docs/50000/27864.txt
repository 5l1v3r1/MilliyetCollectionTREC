<DOC>
<DOCNO> 27864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sondun08.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastalarını eroin enjekte ederek öldüren doktorun kaç kurbanı var 
</HEADLINE>
<TEXT>

     İngiltere'de 15 yaşlı kadın hastasını eroin enjekte ederek öldüren ve 15 kez müebbet hapse mahkum edilen aile doktoru Harold Shipman'ın başka hastalarını da öldürüp öldürmediğine ilişkin soruşturma bugün başlıyor. 
     Daha ziyade bir ''mahkeme soruşturması'' şeklinde gelişecek davanın sonunda yeni kararlar alınmayacak. Zira Dr. Shipman zaten şu anda İngiltere'de yasaların öngördüğü en ağır ceza olan müebbet hapse 15 kez çarptırılmış durumda. Dr. Shipman'ın yeniden mahkum edilmesi söz konusu olmadığı için, dava da bir soruşturma olarak niteleniyor. 
     Ölümlerinde kuşku görülen ve Dr. Harold Shipman'ın bakımı altında olan 466 kişinin ailelerinin de müdahil olarak katıldıkları dava, bu anlamda İngiltere'nin ''kurban sayısı en yüksek davalarından birini'' oluşturuyor. 
     Manchester'da görülecek davaya katılacak aileler, Hyde kasabasında aile doktoru olarak görev yaptığı sırada yüzlerce kişinin ölümüne yol açtığı düşünülen Dr. Harold Shipman'ın zaten müebbet hapse mahkum olduğunu, görülen davanın suçlunun cezasında bir fark yaratmayacağını, ancak kendilerine yakınlarıyla ilgili gerçeği bilme hakkının tanınması gerektiğini savunuyor. 
     Bir Yüksek Mahkeme yargıcı olan Leydi Janet Smith'in ele alacağı soruşturmanın iki yıl sürmesi bekleniyor. Bu yılın sonlarına doğru yeni bulgular konusunda bir rapor yayınlanması beklenen davada, öncelikle Dr. Shipman'ın West Yorkshire'da görev yaptığı 1974-1998 yıllarını kapsayan bir soruşturma yapılacağı ve ölümlerinde kuşku bulunan 466 kişinin doktorun kurbanları arasında olup olmadığına karar verileceği belirtiliyor. 
     Bu arada, mahkemenin gerçekleştireceği soruşturmanın bir diğer yönünü de yıllarca hastalarını ölüdüren bir doktorun çalışmasına izin veren, kuşkulu ölümleri farketmeyen ya da önlem almayan otoritelerle ilgili soruşturma oluşturacak. Bununla ilgili raporun da 2003 yılının ilkbaharında yayınlanması bekleniyor. 
     
     







</TEXT>
</DOC>
