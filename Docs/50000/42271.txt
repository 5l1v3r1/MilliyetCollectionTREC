<DOC>
<DOCNO> 42271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/spor/ygokberk.html </URL>
<DATE> 2001/09/15/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
No saç no maç 
</HEADLINE>
<TEXT>

     Bilal Meşe’ye soruyorum "Beşiktaş’ı yazanların başında niye hep no saç..." "Kahırdan" diyor. Mutsuz azınlığız. İnönü de no maç, no futbol ilk devre. İkidir Beşiktaş’ı yazıyorum. Ya saçtan uyum sağlıyorum, ya da "çıkarırsa bu çıkarır bu maçsızlıktan bir şeyler" diyorlar belki de... Hani hırsız ev soyarken, içerden evi tanıyan birini ayarlarmış ya... Sertan işte o hesap. İstanbulsporlular’ı tanıyor ya... Ama İstanbulsporlular da onu tanıyor. Benden farkı o şortlu idi, ben montlu. Beşiktaş da onsuz anlayacağınız. İlk devre biraz Nihat vardı fazla koşan, çalışan. O da herkes kadar az koştu Beşiktaş için, fazlası Toshack içindi galiba. Veit’ın 32. dakikadaki şutu tek pozisyonlarıydı. 40’da Bushi mükemmel vurdu 1-0 
     Bu Beşiktaş’tan kimi çıkartmazsın deseydiniz, Tümer derdim. Topla en yumuşak olan oydu. Bu kadar düz oyuncu arasında tek köşeli olandı. Ama o çıktı. Meğerse sakatlanmış... İstanbulspor ikinci yarıya futbolla başladı. Hatta bazen basketbol bile oynadı. Hep beraber öne hep beraber arkaya. Hatta yana, hatta havaya bile hep beraber sıçradılar. 60’da Bushi yine müthiş vurdu. Üstelik çok uzaklardan. Ama direkler kurtardı Beşiktaş’ı. Sonra Beşiktaş geldikçe geldi İstanbulspor’un üstüne. Ama pozisyonların hepsini boş alan bulan İstanbulspor yarattı. Maç 1-0 iken yazdırıyorum yazıyı. Ya Beşiktaş gol veya goller atarsa ne olur Vallahi İstanbulspor’a yazık olur. İki kısa cümlem daha var. Ne tuhaf Beşiktaş’ın iki oyuncuya ihtiyacı var. İkisi de kendisinde var. Ali Eren ve Nouma ile arayı bulsalar Beşiktaş’ın maçları da kurtulacak, Beşiktaş’ı yeni yazacakların saçları da... 
     Son cümle Aykut Kocaman’a... Bir sürü Aykutlar ve Kocaman bir takım yaratmak üzere... 
     



 SPOR 

























</TEXT>
</DOC>
