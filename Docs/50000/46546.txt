<DOC>
<DOCNO> 46546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sonspo13.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rizespor, Fenerbahçe'ye karşı bileniyor 
</HEADLINE>
<TEXT>

     Çaykur Rizespor, pazar günü Rize'de Fenerbahçe ile yapacağı maçın hazırlıklarını, bugünkü antrenmanla sürdürdü. 
     İdman öncesi açıklama yapan teknik direktör Karol Pecze, çalışmalarını yoğun tempoda sürdürdüklerini ifade ederek, ''İdmanlarda futbolcularımız çok istekli göründü. Bunun maça da yansıyacağına inanıyorum'' dedi. 
     Fenerbahçe maçının hazırlıklarının, milli maç nedeniyle liglere verilen 1 hafta ara dolayısıyla 15 gündür devam ettiğini de vurgulayan Pecze, ''Futbolcularım, sahada konuşacak. Koray'ın dışında eksiğimiz yok. Ama onun yerine oynayacak arkadaşımızın, Koray'ın eksikliğini gidereceğine inanıyorum. Fenerbahçe'yi yenersek hem kendi sahamızdaki şanssızlığı yeneceğiz hem de bundan sonraki maçlarda daha rahat bir futbol oynama imkanı sağlayacağız'' diye konuştu. 
     






</TEXT>
</DOC>
