<DOC>
<DOCNO> 5912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sondun08.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Şaron'un seçilmesini ihtiyadla karşıladı 
</HEADLINE>
<TEXT>

     İsrail'de, Likud lideri Ariel Şaron'un kazandığı başbakanlık seçimlerinin sonuçlarına çeşitli ülkelerden değişik tepkiler geliyor. 
     Suriye'de iktidardaki Baas partisinin yayın organı El Baas gazetesi, Şaron'un başbakan seçilmesini ''Araplara karşı savaş ilanı''şeklinde değerlendirdi. Gazetede, ''İsrail, Şaron'u seçerek terörizmin tırmanmasına oy verdi ve sadece Ortadoğu'nun değil dünya barışının geleceğini savaş takıntısı olan bir generale bıraktı'' ifadesi kullanıldı. 
     İtalya Dışişleri Bakanı Lamberto Dini, Şaron'u, ''barış görüşmelerinde ilerleme kaydedilmesini sağlayabilecek bir kişi'' olarak tanımladı. 
     Norveç Dışişleri Bakanı Thorbjörn Jagland ise, Şaron'un başbakanlık seçimlerini kazanmasının, Ortadoğu'da şiddeti kışkırtacağından endişe ettiğini söyledi. 
     Japonya, Şaron'dan, Ortadoğu'da barış için çaba göstermesini istedi. 
     Avrupa Birliği AB de, Şaron'dan Ortadoğu barış sürecini canlı tutmasını istedi.AB Dönem Başkanı İsveç Başbakanı Göran Persson, yaptığı açıklamada, bölgede adil ve daimi barışa yönelik sürecin sürdürülmesi konusunda AB ile Şaron arasında işbirliği olmasını istediğini ifade etti. 
     Şaron'un, ilgili tüm tarafların istekleri doğrultusunda diyalogu sürdürmesini beklediklerini kaydeden Persson, Şaron'a, ''AB'nin, barış arayışı çabalarına desteğinin sürdüğüne'' dair teminat verdi. 
     Fransa Cumhurbaşkanı Jacques Chirac, Şaron'un kuracağı hükümetin Ortadoğu'da barış amacını sürdüreceğinden şüphesi olmadığını söyledi. 
     Almanya Başbakanı Gerhard Schröder, Şaron'u seçim zaferinden dolayı kutlayarak, kendisini barış sürecini tamamlamaya çağırdı. 
     İngiltere Dışişleri Bakanı Robin Cook, BBC radyosuna yaptığı açıklamada, Ortadoğu'da bir barış anlaşmasının sağlanması için İsrail'in yeni başbakanı Ariel Şaron ile çalışmaya hazır olduklarını bildirdi. 
     Lübnan Başbakanı Refik Hariri, Tokyo ziyareti sırasında yaptığı açıklamada Şaron'dan, savaş yanlısı geçmişini unutmasını ve Ortadoğu'da barış için çalışmasını istedi. 
     Avusturya Dışişleri Bakanı Benita Ferrero Waldner de, Şaron'un başbakan seçilmesinden sonra Ortadoğu'da barışın sağlanması için çalışılması gerektiğini söyledi. 
     Hollanda Dışişleri Bakanı Jozias van Aartsen de, ABD ve AB'den Şaron'a Filistinlilerle görüşmesi için baskı yapmalarını istedi. 
     



</TEXT>
</DOC>
