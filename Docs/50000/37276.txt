<DOC>
<DOCNO> 37276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sonspo06.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Teknik Direktörü Sadi Tekelioğlu'na haciz 
</HEADLINE>
<TEXT>

     Kombassan Konyaspor, toplam 70 milyar liralık alacağı karşılığında Trabzonspor Teknik Direktörü Sadi Tekelioğlu'nun tüm gelirlerine ve mal varlığına haciz koydurdu. 
     Kulüp Avukatı Mehmet Kart, yaptığı açıklamada, Sadi Tekelioğlu'nun 1998-1999 sezonunda Kombassan Konyaspor'da teknik direktör olarak 3 hafta görev yaptığını ve kulüpten 25 milyar lira borç para aldığını söyledi. 
     Tekelioğlu'nun, aldığı parayı geri ödemediğini ve bu yüzden hakkında Konya Asliye Hukuk Mahkemesi'nde alacak davası açıldığını anlatan Kart, ''Açtığımız dava lehimize sonuçlandı. Tekelioğlu hakkında icra takibi ve haciz uygulaması başlatıldı'' dedi. 
     Kart, 25 milyarlık alacağın, gecikme faizleriyle birlikte 70 milyar liraya ulaştığını belirterek, bu alacağın tahsili için Trabzon 1. İcra Dairesi kanalıyla Tekelioğlu'nun tüm gelirleri ile mal varlığına haciz uygulandığını bildirdi. 






</TEXT>
</DOC>
