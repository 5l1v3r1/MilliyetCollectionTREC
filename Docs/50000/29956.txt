<DOC>
<DOCNO> 29956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sonspo13.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Oktay'dan ekonomik olarak yararlanacağız" 
</HEADLINE>
<TEXT>

     Trabzonspor Kulübü Başkanı Özkan Sümer, Oktay'ı, uygunsuz ifadelerinden dolayı gözden çıkardıklarını belirterek, ''Oktay'dan futbolcu olarak yararlanmayı düşünmüyoruz, ama ekonomik olarak yararlanacağız'' dedi. 
     Kulüpler Birliği toplantısı nedeniyle İstanbul'da bulunan Sümer, toplantı öncesi gazetecilerin sorularını yanıtlarken, Oktay'ın bonservisinin kimde olduğu konusundaki spekülasyonlara açıklık getirerek, bu oyuncunun bonservisinin kendilerinde olduğunu söyledi. 
     Sümer, FIFA'nın, Oktay'ın bonservisinin kimde olduğuna değil, Las Palmas'ın Siirt Jet-Pa Spor'a, Trabzonspor'un da Las Palmas'a ne kadar para ödeyeceğine karar vereceğini vurguladı. 
     Fenerbahçe'nin bu oyuncuyu istediği şeklindeki haberlerle ilgili olarak da Sümer, ''Oktay'ı Fenerbahçe'ye, anlaşmak koşuluyla verebilirz'' diye konuştu. 
     
     Sorunsuz Trabzonspor 
     Sümer, Trabzonspor'u, transferin en az sorunlu kulübü olarak niteledi. 
     Tüm oyuncularını toparladıklarını ve kampa eksiksiz gittiklerini kaydeden Özkan Sümer, ''Kadromuzu güçlendirdik. Daha çok, yabancılar değişti. Verimsiz yabancı oyuncuları, daha verimli olacağına inandığımız yabancılarla değiştirdik'' dedi. 
     Yabancı transferlerden çok umutlu olduğunu, onların göstereceği verimin, takımın gücü açısından belirleyici olacağını ifade eden Sümer, kadrolarından sadece Tamer'in eksildiğini, bu oyuncunun da kendi arzusuyla Trabzonspor'dan ayrılıp, Beşiktaş ile anlaştığını kaydetti. 
     
     Fazlı'nın takası 
     Trabzonspor Kulübü Başkanı Özkan Sümer, Beşiktaşlı Fazlı'yı takas yoluyla almayı düşünmediklerini söyledi. 
     ''Fazlı'nın oyunculuğunu kabul ediyorum. İyi oyuncu. Ama biz oyuncu talebiyle oyuncu bırakmayı düşünmüyoruz'' diyen Sümer, kadrolarını kurduklarını, tüm kulüpler sıkıntı çekerken, kendilerinin huzurlu bir çalışma dönemi içinde olduklarını, gelecekte ihtiyaç duymaları halinde yeni bir transferi düşüneceklerini sözlerine ekledi. 






</TEXT>
</DOC>
