<DOC>
<DOCNO> 29695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/ekonomi/aeko.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk icraat Telsim ve Turkcell’den tahsilat 
</HEADLINE>
<TEXT>

Telekom’un yeni yönetiminin ilk icraatı Turkcell ve Telsim’le mahkemelik olan 1.1 katrilyon liralık alacağın takibi olacak. Yönetim Kurulu Başkanlığı ve Genel Müdürlük görevine tekrar getirilen İbrahim Hakkı Alptürk, Hakkımızı alacağız’ diyor 
     SERPİL ÇEVİKCAN 

     Telekom, iki GSM firması Turkcell ve Telsim’den 1 katrilyon 130 trilyon lira tutarındaki alacağını tahsil etmeye çalışıyor. Yeni yönetimin tekrar yönetim kurulu başkanlığı ve genel müdürlüğe getirdiği İbrahim Hakkı Alptürk, hem kontör ücretlerinin bölüşümünde, hem de ücretlerin belirlenmesinde haksızlık olduğunu belirterek, ilk işlerinin 1,1 katrilyonluk kamu zararını tahsil etmek olacağını söyledi. 
     İki firmayı dava eden Telekom yönetimi, Ankara 8. İdare Mahkemesi’nin kararına karşın kontörde kamu aleyhine haksız paylaşıma son verilmesi istiyor. Genel Müdür Alptürk konuya ilişkin olarak Milliyet’e yaptığı açıklamada 1.1 katrilyonluk davanın seyrini şöyle açıkladı 
     
     Herşey 1998’de başladı 
     Telekom ile GSM firmaları arasında Nisan 1998’de yapılan sözleşme, şehir içi konuşmalarda kontör başı alınan 30 sent ücretin 6 sentinin Telekom’a, 24 sentinin ise GSM firmalarına verilmesini öngörüyordu. Bu sözleşme Necdet Menzir’in Ulaştırma Bakanı, Atila Sezgin’in de Telekom Genel Müdürü olduğu dönemde imzalanıp uygulamaya konuldu. 
     
     15’e 15 kararı verildi 
     Uygulama sürerken Elektrik Mühendisleri Odası, bu sözleşme hakkında Ankara 8. İdare Mahkemesi’ne dava açtı. Mahkeme, Elektrik Mühendisleri Odası lehine karar vererek sözleşmeyi geçersiz kıldı ve kontör başına ücretin Telekom’la firmalar arasında "simetri esasına" göre paşlaşılmasını hükme bağladı. Bunun anlamı kontör ücretinin Telekom ile firmalar arasında yarı yarıya 15 15 bölüşülmesiydi. 
     
     1 katrilyonu aştı 
     Telekom bu karara dayanarak GSM firmalarından alacak tahakkuk ettirmeye başladı. Ancak firmalar ödeme yapmadılar. Mahkeme kararı uyarınca tahakkuk ettirilen alacak tutarı 900 trilyon lirayı buldu. KDV alacağıyla birlikte 1 katrilyon 130 trilyon lirayı buldu. İki firma sadece Ankara 8. İdare Mahkemesi’nin geçersiz kıldığı sözleşmeye dayanarak 6 sentlik payı ödediler. Geri kalanını ise ödemediler. Ayrıca Ankara Ticaret Mahkemesi’ne dava açarak kontör başına ücretin yarı yarıya bölünmesi uygulamasına karşı yürütmeyi durdurma kararı aldırdılar. 
     Bunun üzerine Telekom da "karşı dava" açarak Ankara 8. İdare Mahkemesi kararının uygulanmasını, yürütmeyi durdurma kararının durdurulmasını, kontör başına ücretin adalet ölçüleri içinde paylaşılmasını ve Telekom’un birikmiş alacağının tahsilinin sağlanmasını talep etti. Şu anda bu dava sürüyor. 
     
Şirketlere 24, Telekom’a 6 sent      Telekom Yönetim Kurulu Başkanı Alptürk, "Gerçekten de firmalara 24 sent, Telekom’a 6 sent pay öngören sözleşme, adalet ilkesine ve kamu yararının gözetilmesine aykırı bir düzenleme. Sadece kontör ücretinin bölüşümü değil, GSM telefonlarında ücretin belirlenmesinde de adaletsizlik ve haksızlık var" dedi. Alptürk, bunu şöyle örnekledi "Örneğin Telekom GSM firmalarının ücret saptamalarına karışamıyor. Bu firmalar da Telekom’un sabit telefonlarından cep telefonlarının aranmasında ücreti düşük tutarak, cep telefonlarından sabit telefonların aranmasında ise yüksek tutarak Telekom aleyhine bir uygulama yürütüyorlar. Bu haksızlığın da mutlaka giderilmesi gerekiyor." 
     Alptürk, "Bu sektörün kamu yararına, adil bir hukuki düzene oturması lazım. Hakkımızı alacağız ve bunun için çaba göstereceğiz" dedi. 
     



 EKONOMİ 






















</TEXT>
</DOC>
