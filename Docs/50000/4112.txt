<DOC>
<DOCNO> 4112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur23.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Okkan’ın cenazesi toprağa verildi 
</HEADLINE>
<TEXT>

     Diyarbakır’da uğradığı hain saldırı sonucu şehit düşen Diyarbakır Emniyet Müdürü Ali Gaffar Okkan’ın cenazesi toprağa verildi. 
     Hendek Merkez Büyük Camii’de kılanan cenaze namazında, kadınlar da erkeklerle saf tuttu. Cenaze namazının ardından Okkan’ın naaşı, bir süre omuzlarda taşındı. Ambulansa konularak Hendek Mezarlığı’na götürülen Okkan’ın naaşını, konvoy oluşturan vatandaşlar uğurladı. 
     Mezarlıktaki törene, Okkan’ın ailesi, yakınları, İçişleri Bakanı Sadettin Tantan, Çalışma ve Sosyal Güvenlik Bakanı Yaşar Okuyan, İçişleri Bakanlığı Müsteşarı Saim Çotur, Emniyet Genel Müdürü Turan Genç, eski İçişleri Bakanı Mehmet Ağar, eski Emniyet Genel Müdürü Necati Bilican, İçişleri Bakanlığı ve emniyet üst düzey yetkilileri, askeri yetkililer, bazı illerin valileri ile emniyet müdürleri, Diyarbakırlı sporcular ve çok sayıda vatandaş katıldı. 
     Şehit Okkan’ın naaşı tabutla birlikte gömüldü. Okkan’ın mezarına Diyarbakır’dan getirilen toprak serpildi. Okkan’ın naaşının toprağa verilmesinin ardından, şehidin babası Fikri Okkan, İçişleri Bakanı Tantan ve Emniyet Genel Müdürü Genç, taziyeleri kabul etti. 
     Tantan, ailenin diğer üyelerine taziyelerini bildirdikten sonra memleketi Sapanca’ya gitmek üzere Hendek’ten ayrıldı. 
     




</TEXT>
</DOC>
