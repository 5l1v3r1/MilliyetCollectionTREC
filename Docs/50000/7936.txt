<DOC>
<DOCNO> 7936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/siyaset/siy02a.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terbiyesizce suçladı 
</HEADLINE>
<TEXT>

     ANKARA Milliyet 

     Cumhurbaşkanı Ahmet Necdet Sezer'in "Beni yıpratmaya çalışıyorsunuz" sözlerine hedef olan Başbakan Bülent Ecevit, "Son derece terbiye dışı bir üslupla bana ağır ithamlarda bulundu" dedi. İkinci açıklamasında "Hükümet görevinin başındadır" diyerek altüst olan piyasaları rahatlatmaya çalışan Ecevit, akşam yaptığı üçüncü açıklamada Sezer'i "sorumsuzlukla" suçladı. 
     Ecevit, zirvedeki kavgayı, son derece gergin bir şekilde, ilk kez şu ifadelerle duyurdu 
     "Bugün dün son derece üzücü bir olay oldu. MGK toplantısının açılışında, gündeme geçilmeden önce, kamu görevlilerinin önünde, Sayın Cumhurbaşkanı söz alarak, son derece de terbiye dışı bir uslupla, bana ağır ithamlarda bulundu. Devlet geleneklerimize uymayan, eşi görülmedik bir davranışta bulundu. Ya kendisine aynı üslup içinde yanıtta bulunacaktım veya terk etmek zorunda kalacaktım. Onun için toplantıdan çıkmayı tercih ettim. Orada bulunan değerli bakan arkadaşlarım da aynı davranışta bulundu, toplantıyı terk etti." 
     
"Hükümet işbaşında"      Ecevit, Bakanlar Kurulu sürerken, saat 14.25'te yeniden kameraların karşısına geçerek, hükümetin görevinin başında olduğunu bildirdi. Yine gergin olduğu gözlenen Ecevit, şunları söyledi 
     "MGK toplantısında Sayın Cumhurbaşkanı'nın neden olduğu olay çok üzücüdür. Devlet geleneğinde yeri olmayan bir olaydır. Ekonomik programı ve yapısal reformlara ilişkin düzenlemeleri kararlılıkla sürdüreceğiz. Bu olay, kararlılığımızı hiçbir şekilde etkilemeyecektir." 
     
"Ekonomik sorumluluk Sezer'in"      Ecevit, ilk açıklamasıyla birlikte, Merkez Bankası'ndan 4.7 milyar dolar para çıkışı olduğunun anımsatılması üzerine sözlerini şöyle sürdürdü 
     "Sayın Cumhurbaşkanı'nın söylemek istediği bazı şeyler, yapmak istediği şikayetler varsa, bunun zemini ve zamanı vardır. Fakat bunun bu şekilde kamuoyuna yansıyacak şekilde gerçekleştirilmiş olmasıyla, aslında ekonomide karşılaşılabilecek sorunlarda büyük sorumluluk payı olacağı bellidir." 
     Ecevit, ekonomik bir krizin söz konusu olmayacağını da iddia ederek, kısa sürede istikrar sağlanacağını savundu. 
     
"İstifa" imalı üçüncü açıklama      Ecevit, Bakanlar Kurulu bittikten sonra dün akşam yaptığı üçüncü açıklamada da, krizin Sezer'in hükümetin yolsuzluklarla mücadelesini yeterli bulmadığını ima etmesinden kaynaklandığını dile getirerek, şunları söyledi 
     "Tarihimizde bir eşi görülmemiş olan olayı değerlendirdik. Sayın Sezer, bu yüksek mevkiye geldiğinden beri 57. Hükümet'in çalışmalarına ardarda engeller çıkarmıştır. Hükümetimiz buna karşın, Cumhurbaşkanı'na gereken saygıyı göstermiştir. Cumhurbaşkanı, bana gösterdiği saygısızlıkla aslında hükümeti hedef almaktadır. Cumhurbaşkanı'nın hükümetten veya Başbakan olarak benden bazı yakınmaları olabilir. Fakat bunları dile getirmenin yalnız üslubunu değil, zamanını ve zeminini de dikkatle ve özenle seçmesi gerekirdi. Sayın Sezer'in Cumhurbaşkanlığı ile hükümet arasında gerilime yol açacağı belli olan davranışının zamanı da herhalde devlet ve ülke açısından isabetli olmamıştır. İki gün sonra Cumhuriyet tarihimizin en büyük borç ödemesi, 8.5 milyar dolarlık bir ödeme yapılacaktır. Yarın bugün TBMM'de ekonomiyle ilgili gensoru tartışması yapılacaktır. Bu akşam dün akşam da Ankara'da IMF ile çok önemli bir görüşme başlayacaktır. İki gün önce de yanıbaşımızdaki Irak'a yönelik askeri harekat olmuştur. Bu gelişmelerle aynı günlerde bir hükümet - Cumhurbaşkanlığı sorununun ortaya çıkmasının ekonomide önemli bir sarsıntıya yol açacağı belliydi. Nitekim, Cumhurbaşkanı'nın neden olduğu olayın hemen ardından Merkez Bankası'ndan büyük miktarda döviz çekilmiştir. Böyle bir ortamda Cumhurbaşkanı'nın MGK'yı bir arenaya dönüştürmüş olması eşi görülmemiş bir sorumsuzluk örneğidir." 
     
Bakanlar Kurulu 'Cumhurbaşkanı özür dilesin'ANKARA Milliyet 
     Bakanlar Kurulu, Cumhurbaşkanı Ahmet Necdet Sezer'in, gösterdiği "çirkin muamele" nedeniyle, Başbakan Bülent Ecevit'ten özür dilemesini istedi. 
     Ecevit başkanlığında toplanan kurulun yazılı açıklamasında şöyle denildi 
     "Milli Güvenlik Kurulu toplantısının başlangıcında, Sayın Cumhurbaşkanı tarafından Sayın Başbakanımız'a yapılan ve Anayasa kitabı atılmasına varacak derecelere ulaşan çirkin muamele, devlet geleneğimiz ve terbiye sınırlarıyla bağdaşmamakta olup, kurulumuzca da esefle karşılanmıştır. İşgal ettiği makam ne olursa olsun, hiç kimsenin, Sayın Başbakanımız'a saygısızlık yapma hakkı yoktur. Başbakana yapılan bu saygısızlık Bakanlar Kurulu'na yapılmış demektir. Anayasamız'a göre, devlet kurumlarının uyumlu çalışmasını gözetmekle yükümlü Sayın Cumhurbaşkanı'ndan beklenen, kendisinin neden olduğu bu vahim olaydan ötürü kamuoyu önünde özür dilemesidir." 
     


 SİYASET 


















</TEXT>
</DOC>
