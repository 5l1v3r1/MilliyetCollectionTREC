<DOC>
<DOCNO> 4371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sontur07.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Havayolları'nın kapısına kilit taktılar 
</HEADLINE>
<TEXT>

     Kendilerine ''Liberal Hareket'' adı veren bir grup, Fransa Parlamentosu'nun Ermeni tasarısını kabulünü, Fransız Havayolları'nın kapısına kilit takarak protesto etti. 
     Taksim'deki Fransız Havayolları'nın önünde toplanan ve ellerinde ''Cezayir'deki soykırımı Türk halkı unutmamakta'', ''Utanınız'' ve ''Fransa'yı kınıyoruz'' şeklinde Fransızca yazılı dövizler taşıyan grup, 5 kilogram ağırlığındaki kilidi havayollarının kapısına taktı. 
     Daha sonra, Liberal Hareket Genel Başkanı Bilhan Öz yaptığı basın açıklamasında, ''Madame Mitterand'ın ülkesi'' olarak nitelendirdiği Fransa'nın, Cezayir'de 2 milyon 19 bin 600, Uganda'da 1 milyon 268 bin 900, Tunus'ta 300 bin kişiye soykırım uyguladığını, Korsika'da da bunun ciddi boyutlarda devam ettiğini kaydetti. 
     Dünyanın ise bunları görmediğini belirten Öz, Türk halkının, dünyanın herhangi bir noktasına uçmak istediğinde yüzde 100 Fransız sermayeli olan ''Air France''ı tercih etmemeleri için bu havayolunun kapısına kilit taktıklarını söyledi. Öz, Fransız mallarının kullanılmamasını ve Fransa'ya ihale verilmemesini de isteyerek, ''Bu tasarı ile 'Ermeni katliamı' adı altında Türkiye'ye karşı yeni bir Sevr hareketi başlatılmıştır. Yüce Meclisimizden, Fransa'nın çeşitli ülkelerde yaptığı soykırımın uluslararası platformlarda karar olarak çıkarılması yolunda derhal harekete geçmesini dilemekteyiz'' dedi. 




</TEXT>
</DOC>
