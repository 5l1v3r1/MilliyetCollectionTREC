<DOC>
<DOCNO> 40120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sondun03.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Halil kentinde silahlı çatışma 2 ölü 
</HEADLINE>
<TEXT>

     Batı Şeria'da, Filistin yönetimi ile İsrail arasında bölünmüş durumdaki El Halil kentinde meydana gelen ve 1 saat süren çatışmada, 2 Filistinlinin öldüğü bildirildi. 
     Filistinli yetkililer, adları İdris Aşur ve Ala El Saai olan 21 ve 25 yaşlarındaki 2 Filistinlinin, Yaser Arafat'ın El Fetih hareketinin askeri uzantısı olan Tanzim milis grubuna mensup olduklarını söylediler. 
     El Halil kentindeki El Ehli Hastanesi doktorlarından Hatim Edweik, öldürülen her 2 Filistinlinin de başlarından vurulduklarını kaydetti. Görgü tanıkları, söz konusu Filistinlilerin El Halil kentinde Filistin yönetiminin kontrolündeki Vadi El Hariya bölgesinden İsrail askerlerine ateş açarken öldürüldüklerini bildirdiler. Aynı kaynaklar, 40 kadar İsrail askerinin 3 ayrı yönden gelerek ateş açmaya başladıklarını kaydederlerken, İsrail ordusu tarafından yapılan açıklamada, İsrail askerlerinin Filistin'in kontrolündeki bölgeye girmedikleri belirtildi. 







</TEXT>
</DOC>
