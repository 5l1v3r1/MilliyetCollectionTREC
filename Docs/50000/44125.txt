<DOC>
<DOCNO> 44125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/ekonomi/eko03.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den ek destek almak zorundayız 
</HEADLINE>
<TEXT>

Devlet Bakanı Kemal Derviş, IMF’nin ek desteği ve dış kaynak sağlanamazsa, borç ödemelerinde sıkıntı olabileceğini söyledi 
     HARUN GÜREK Ankara 

     ABD’de meydana gelen terör saldırılarının ekonomiyi sarstığını belirten Devlet Bakanı Kemal Derviş dış kaynak ve IMF’nin ek desteğine ihtiyaç olduğunu söyledi. 
     Önceki günkü Yüksek Planlama Kurulu YPK toplantısında alınan "mali politikaların ödünsüz uygulanması" kararıyla, niyet mektubundaki 2002 hedefleri benimsenmiş oldu. IMF’ye geçtiğimiz mayıs ayında verilen niyet mektubunda, 2002 bütçesindeki Faiz Dışı Fazla’nın FPF yüzde 5.6, KİT’ler dahil kamu kesimindeki toplam FDF’nin yüzde 6.5 olması öngörülüyor. 
     
     İç kaynak yok 
     Derviş, bu stratejiyi, YPK’da yaptığı konuşmada da dile getirdi ve şunları söyledi "Mayısta ekonomi dalgalanmaya girdi. Ağustos ayında işler rayına oturmaya başladı. Piyasa iç borçların döndürülebileceğine ikna oldu, faizler düştü, kurlardaki dalgalanma azaldı. Ancak 11 Eylül saldırıları ekonomiyi sarstı. Programı rayına oturtmak için kaynak lazım. Ancak iç kaynak yok, dış kaynak gerekiyor. IMF’nin ek desteğine ihtiyaç var. Dış kaynak sağlayamazsak borç ödemelerinde sıkıntıya gireriz." 
     
     Hedef, dış kaynağa bağlı 
     YPK toplantısında benimsenen yönteme göre, toplam FDF, IMF’den 5.6 milyar dolarlık borç ertelemesi dahil 2002 için IMF’den sağlanacak kaynak ve tahvil ihracı yoluyla bulunabilecek kaynak tahminine göre belirlenecek. Türkiye’nin 2002’de ne kadar dış borç bulacağı ve IMF’den sağlanacak kaynak miktarı, Derviş’in Amerika’da yapacağı görüşmelerde netleşecek. 
     
Kaynak olursa enflasyon düşer      Derviş ve ekonomi kurmayları bugün ABD’ye gidiyor. Hazine Müsteşar Yardımcısı Aydın Karaöz başkanlığındaki diğer heyet de ABD’de dış borçlanma için uluslararası kuruluşlarla görüşecek. Derviş’in, ABD Hazine Bakanı Paul O’Neil, IMF Başkanı Horst Köhler, Başkan Yardımcısı Anne Krouger ile görüşmelerinden sonra faiz dışı fazla ve enflasyon hedefi kesinleştirilecek. Türkiye, enflasyon hedefinin yüzde 35 olmasını istiyor. Dış kaynak miktarının artması halinde enflasyon hedefi yüzde 20’ye kadar indirilecek. 
     
Büyüme için az bir destek yeterli      YPK’da 2002 yılı için tahmin edilen yüzde 5’lik büyümenin, ekonominin kendisini toparlamasıyla sağlanacağı hesaplandı. Yılın ikinci çeyreğindeki yüzde 11.8’lik rekor küçülmeden sonra ekonomide canlanma işaretleri alınmaya başlandı. Ekonominin bu yılki kaybını telafi etme çabası yüzde 3 - 4 dolayında büyüme sağlayacak. Eğer ekonomiye küçük bir destek sağlanırsa bu rakam yüzde 5 - 6’yı rahat bulacak. YPK’da bu desteğin nasıl sağlanmasının ele alındığı, ancak somut bir kaynak ortaya konamadığı öğrenildi. 
     



 EKONOMİ 






















</TEXT>
</DOC>
