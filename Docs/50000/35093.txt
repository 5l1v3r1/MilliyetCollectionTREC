<DOC>
<DOCNO> 35093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/soneko06.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin durulmuyor.. 
</HEADLINE>
<TEXT>

     Geniş toplumsal kesimlerin tepkisine yol açan ekonomik önlemler paketinin açıklanmasına rağmen piyasalarda henüz güveni sağlayamayan Arjantin hükümetinin Avrupa'nın yardımını aradığı bildirildi. 
     Arjantin yetkilileri, İktisat Bakanı Domingo Cavallo'nun başta Almanya, Fransa ve İngiltere olmak üzere Avrupa ülkeleriyle bir ''işbirliği mekanizması'' üzerinde görüşmeler yürüttüğünü açıkladılar. 
     Söz konusu ''işbirliği mekanizmasının'' niteliği hakkında ise hiç bir bilgi verilmiyor. İktisat Bakanı Cavallo'nun kendisi ise dün gece düzenlediği basın toplantısında piyasalardan ülkesine ''bir şans tanımalarını'' istedi. Cavallo, ancak çok gerekli gördükleri takdirde uluslararası topluluğun yardımını isteyeceklerini belirterek, ''Durumu sürekli izliyoruz... Ne tür bir yardıma ihtiyacımız olduğunu inceleyeceğiz ve bu konuda bir sonuca ulaşırsak, yardım için baş vuracağız'' dedi. 
     Arjantin'in 128 milyar dolarlık dış borçlarını ödeyemeyeceği kaygılarının artması, bu ülke piyasaları kadar, komşu Brezilya ve Şili piyasalarını da olumsuz etkiledi. Arjantin'in önceki gün kısa vadeli 1.3 milyar dolar değerindeki Hazine Bonolarını uzun vadeli borca dönüştürmek için yerel bankalarla yaptığı takas anlaşması bile, piyasalardaki kötümser havayı dağıtmaya yetmedi. Buenos Aires Borsası dün yüzde 4.3 puan düşüşle yıl içindeki en düşük seviyede kapanırken, Arjantin'in ülke riski de 83 puan artışla 1,691 puana çıktı. Bu, gelişmekte olan ülkeler arasında en yüksek risk puanını oluşturuyor. 







</TEXT>
</DOC>
