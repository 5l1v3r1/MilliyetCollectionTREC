<DOC>
<DOCNO> 43586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/ekonomi/aeko.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta alarmı 
</HEADLINE>
<TEXT>

Savaş korkusu ve sigorta şirketleri krizinin, Türk uçaklarını pazartesi gününden itibaren durduracağı uyarısında bulunan havayolu şirketleri, hükümetten acil önlem alınmasını istedi 
     SİNAN TOROS SEMRA KARDEŞOĞLU 

     ABD’de yaşanan terör olayları sonucu düşen uçakların mali yükünü karşılamakta zorlanan uluslararası sigorta şirketleri, savaş ve terör riskine karşı dünyadaki tüm uçak şirketlerinin sigorta poliçelerini iptal etme kararı aldı. Savaş ve teröre karşı sigorta güvencesi kalmayan şirketlerin uçakları yarından itibaren uçmama tehlikesiyle karşı karşıya. 
     Şimdiye kadar savaş ve terör riskine karşı uçak başına 1 milyar dolar sigorta güvencesi verilirken, önümüzdeki haftadan itibaren bu güvence 50 milyon dolara iniyor. Avrupa Birliği, bu gelişme üzerine, geri kalan 950 milyon dolarlık sigorta güvencesini karşılama kararı aldı. 
     Türkiye’nin ise bu konuda hiçbir önlem almadığı için THY dahil, tüm Türk uçak şirketlerinin uçamama tehlikesiyle karşı karşıya kaldığı belirtildi. 
     Türkiye Özel Sektör Havayolu İşletmeleri Derneği TÖSHİD ikinci Başkanı Şehabettin Bollukçu, "Bu konudaki gecikme ve ihmal, sadece uçak şirketlerimizin durması ve iflasını değil, aynı zamanda Türk yolcu trafiğinin yabancıların eline geçmesi ve Türk turizminin büyük yara alması sonucunu doğuracaktır" dedi. Devletin konuya ilişkin olarak bir takım önlemler almaması ve bu konuda güvenceyi vermemesi durumunda THY dahil tüm Türk özel sektör havayollarının uçuşlarının duracağını da belirten Bollukçu, şöyle konuştu 
     "Avrupa ülkeleri kendi havayolunu garantiliyor. Yani, savaş ve terör riskinden dolayı bir kaza meydana gelirse, benim ülkem zararın belli bir bölümünü garanti ediyor’ diyorlar. Ülkemizin de böyle bir garanti vermesi lazım. Yoksa, pazartesi geceyarısından sonra her şey karışabilir." 
     
Pazartesi günü uçamayabiliriz’      Atlas Havayolları Yönetim Kurulu Başkanı Vural Öger, uçakların yarından itibaren uçamama riski altına girdiğini belirterek, şöyle dedi "Almanya açıkta kalan sigorta primi için tüm havayolu şirketlerine 20 milyar dolara kadar güvence verecek. Diğer Avrupa ülkeleri de bu garantiyi verecek. Hükümet acilen kriz masası kurarak konuyu ele almalı. Bugün 950 milyon dolarlık garantiyi bizde hiç bir şirket sağlayamaz. Bu sağlanamazsa hiç bir ülkeye iniş izni alamayız. Hava trafiğimiz ve turizmimiz durur. Hong Kong havaalanı 1 milyar doların altında güvencesi olmayan uçaklara iniş izni vermeme kararı aldı." 
     



 EKONOMİ 


















</TEXT>
</DOC>
