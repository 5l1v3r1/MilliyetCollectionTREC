<DOC>
<DOCNO> 19850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sonspo02.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Galatasaray derbisi...Tribünlere seyirci alınıyor 
</HEADLINE>
<TEXT>

     Fenerbahçe ile Galatasaray arasında yapılacak ve lig şampiyonunu büyük ölçüde belirleyeceği gözüyle bakılan derbi maç öncesinde güvenlik güçleri, Fenerbahçe Şükrü Saraçoğlu Stadı çevresi ve Kadıköy ilçesinde olağanüstü güvenlik önlemleri aldı. 
     Derbi maç için İstanbul polisi adeta alarma geçerken, 2 bin 500’ü çevik kuvvet olmak üzere toplam 6 bin 86 polis görev yapıyor. Güvenlik güçleri, sabahın erken saatlerinden itibaren Fenerbahçe Sükrü Saraçoğlu Stadı’na gelmeye başladı. Bu arada güvenlik güçleri, polis otolarının yanı sıra, belediye ve özel otobüslerle geldiler. 
     Kadıköy iskelesinden E-5 güzergahına kadar olan tüm bölümlerde önlem alan polisler, stat çevresinde kurdukları barikatlarla biletli seyircileri tek tek arayarak, stat yakınına bıraktı. Ayrıca trafikte yoğunluk yaşanmaması için stat çevresinde ve Kadıköy’de kontroller sıklaştırılırken, 7 ambülans ve 2 de itfaiye aracı stat yakınında hazır bulundu. 
     Öte yandan stat çevresinde alkollü içki satışı yasaklanırken, Kadıköy’deki tüm iskelelerde güvenlik güçleri geniş güvenlik önlemi aldılar. 
     Fenerbahçe taraftarları İstanbul’u etkisi altına alan sağnak yağışa karşın sabahın erken saatlerinden itibaren Fenerbahçe Şükrü Saraçoğlu Stadı’na gelmeye başladı. 
     Taraftarlar özellikle 2 açık tribün önünde uzun kuyruklar oluştururken, tribünlere saat 12.00’den itibaren taraftarlar alınmaya başladı. Bu sırada güvenlik güçleri tribünlere giren kişileri didik didik aradı. 
     Öte yandan, İstanbul’un yanı sıra çevre illerden de sarı-lacivertli taraftarlar maça büyük ilgi gösterdi. Ankara Altınokta Körler Derneği üyesi 50’ye yakın Fenerbahçe taraftarı sabah saatlerinden itibaren stada gelirken, İzmir, Edirne, Bursa, Tekirdağ, Çanakkale’den gelen otobüsler de dikkati çekti. 
     







</TEXT>
</DOC>
