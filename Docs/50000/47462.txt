<DOC>
<DOCNO> 47462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/spo03.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan’a iyi haber 
</HEADLINE>
<TEXT>

Nantes maçında sakatlanan Suat, Emre ve Vedat’ın ciddi sorunu olmadığı, Beşiktaş derbisinde forma giyebilecekleri açıklandı 
     GALATASARAY Teknik Direktörü Mircea Lucescu’nun futbolcularına verdiği bir günlük izin bugün sona eriyor. Beşiktaş derbisi için hazırlıklarına bu akşam yapılacak olan antrenmanla başlayacak olan Sarı - Kırmızılılar’da, Nantes maçında sakatlanan Suat, Emre ve Vedat’ın durumlarının ciddi olmadığı açıklandı. 
     KULÜP doktoru Serhan Kurtulmuş, üç oyuncunun da Beşiktaş maçında forma giyebileceğini söyleyerek, "Suat dizine darbe almış. Vedat’ın ise topuğundan sakatlığı var. Emre’nin de durumu iyi. Maç gününe kadar tedavilerine devam edeceğiz" dedi. Galatasaray’da Bülent, Capone ve Mpenza’nın sakatlıkları ise devam ediyor. 
     
     Jardel müjdesi 
     Galatasaray, Jardel’in Sporting Lizbon’a satışından elde edilen paraya nihayet kavuşuyor. Bürokratik engeller ve kriz yüzünden 5 milyon doları bir türlü alamayan yönetim sonunda sorunu çözdü. Paranın hafta sonuna kadar kulübün kasasına girmesi bekleniyor. 
     
FRANSA BASINI      Nantes 2. tura yakın’ 
     FRANSIZ basını Galatasaray ile deplasmanda berabere kalan Nantes’ın iyi bir sonuç aldığını yazdı. L’Equipe Gazetesi, "Nantes için iyi puan" başlığıyla manşetten verdiği haberde, Nantes’ın aldığı bir puanla 2. tur için büyük bir avantaj yakaladığını kaydetti. 
     GAZETE, Galatasaray’da Hakan Ünsal, Hasan Şaş, Ergün ve kaleci Mondragon’u en başarılı futbolcular arasında gösterdi. Nantes takımında ise savunma oyuncusu Delhammeau ve Djemba’nın ortaya koydukları performansla gözdoldurdukları ifade edildi. 
     



 SPOR 
























</TEXT>
</DOC>
