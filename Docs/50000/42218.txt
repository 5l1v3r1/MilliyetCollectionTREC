<DOC>
<DOCNO> 42218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/ekonomi/aeko.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şu Türkler iyi çocuklar 
</HEADLINE>
<TEXT>

Türkiye yeniden kıymete bindi. Dünyanın en büyük yatırım bankalarından biri olan JP Morgan, ABD için stratejik önemi nedeniyle portföyündeki Türk tahvillerini artırdı 
     EKONOMİ SERVİSİ 

     Dünyanın en büyük yatırım bankalarından J.P. Morgan, Türkiye’nin ABD için stratejik önemi nedeniyle, gelişmekte olan piyasalar portföyü içinde Türk tahvillerinin ağırlığını artırdığını bildirdi. 
     J.P. Morgan’dan yapılan açıklamada, genel toplamda model portföy içinde Türk tahvillerinin piyasa ağırlığının altında bulunduğu belirtildi. J.P. Morgan, Türkiye’nin 2030 tahvillerinin 80.75 veya ABD Hazine k ğıtlarının 979 baz puan üzerinde alınmasını tavsiye etti. Açıklamada, Türkiye’nin 2030 tahvillerinde ABD’deki saldırılar yüzünden perşembe günü yaşanan yükselişin, Türkiye’nin ABD için stratejik önemine göre daha önemsiz olduğu ifade edildi ve şöyle denildi 
     "Orta vadede endişeli olmaya devam ederken, Türk tahvilleri için underweight’ notumuzu, yaşanan hızlı satışlar ve Türkiye’nin bir NATO üyesi olarak artan stratejik önemi yüzünden yüzde 2.6’dan yüzde 1.5’e indiriyoruz." 
     
Sözde değil, gerçek dost’      DIŞ HABERLER SERVİSİ 

     ABD’deki terörist saldırılar, soğuk savaştan sonra stratejik önemini nispeten yitirdiği söylenen Türkiye’nin değerini bir kez daha artırdı. Teröristlerle, bunları destekleyen ülkelere karşı güvenilir müttefik arayan Washington’un aklına bir kez daha Türkiye geldi. 
     ABD’nin Irak’a karşı başlattığı Körfez savaşı operasyonunun baş aktörlerinden emekli General Norman Schwartzkopf, terörist saldırılarla mücadelede bölgedeki pekçok ülkenin aksine Türkiye’nin, ABD’nin yanında yer alacağını söyledi. Schwartzkopf, CNBC ve Fox News televizyon kanallarındaki programlarda, Ortadoğu karışıklığında İsrail’in yanında yer almasından dolayı ABD’yi kınayan pekçok Ortadoğu ülkesinin "sözde dost" olduğunu belirtirken, Türkiye’nin gerçek dost olduğunu vurguladı. 
     İngiltere’de yayımlanan Daily Telegraph gazetesinin baş yazısında da Bush’un savaş çağrısına İngiltere’nin de destek vermesi gerektiği belirtildikten sonra, NATO’nun böyle bir dönemde üyeleri arasında Türkiye’nin bulunması yüzünden büyük bir şans yaşadığı kaydedildi. 
     
AB’ye üyelik şansımız arttı      ZÜLFİKAR DOĞAN Budapeşte 

     Avrupa Birliği’nin AB Türkiye eski Büyükelçisi Michael Lake, ABD’deki terörist saldırının gerek bu ülkede, gerekse AB ülkelerinde İslam toplumuna tepki yarattığını söyledi. 
     Lake, "Bu terörist saldırıdan sonra Türkiye’nin önemi ve ağırlığı daha da artacaktır. Hatta şimdiden Türkiye’nin varlığının çok önemli hale geldiğini söyleyebilirim" dedi. AB’nin Türkiye’yi üyeliğe alma konusunda daha istekli olacağını kaydeden Lake, "Türkiye’nin AB üyeliği zorunluluk haline geldi denilebilir" diye konuştu. 
     Lake şöyle dedi "Türkiye ekonomisinin durumunu biliyoruz. Ancak her şeyden önemlisi Kıbrıs. Kıbrıs meselesi hemen çözülsün. AB tüm çabalarını Türkiye üzerinde yoğunlaştıracak. Kıbrıs meselesi çözüldüğü anda Türkiye ile tam üyelik müzakereleri takviminin de hemen başlayabileceğini söyleyebilirim." 
     Türk Hükümeti’nin siyasi reformlar için Anayasa değişikliklerini gerçekleştirmek üzere Meclis’i toplantıya çağırmayı planlamasının AB içinde çok büyük yankı yarattığını da belirten Lake, "Hükümetin bu reformları bir zorlukla karşılaşmadan Meclis’ten geçirmesini bekliyoruz" dedi. 
     



 EKONOMİ 




















</TEXT>
</DOC>
