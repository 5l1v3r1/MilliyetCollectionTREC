<DOC>
<DOCNO> 21818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur24.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP telefon dinleme için Meclis araştırması istedi 
</HEADLINE>
<TEXT>

     ANAP İstanbul Milletvekili Sühan Özkan ve 50 arkadaşı, telefon dinlemede yasanın uygulanışı ve hukuk dışı keyfi davranışlara ilişkin suçluların tespiti için Meclis araştırması önergesi verdi. 
     Başbakan Yardımcısı Mesut Yılmaz'ın da imzaladığı önergede, çıkar amaçlı suç örgütleriyle mücadeleyi düzenleyen 4442 Sayılı Yasa'nın telefon dinlenmesine ilişkin hükümlerinin ihlaline yönelik uygulamaların hangi boyutlara ulaştığının basın yayın organlarından üzüntüyle izlendiği belirtilerek şöyle denildi 
     "Uygulayıcıların keyfi davranışları sonucu hukuk dışı yollarla vatandaşların, bürokratların, dokunulmazlığı söz konusu olan siyasilerin, hatta cumhurbaşkanının telefonlarının dinlendiği anlaşılmıştır. 4442 Sayılı Yasa'nın uygulanışı, hukuk dışı keyfi davranışlara ilişkin suçluların tespitiyle çözüm yollarının araştırılması için Meclis araştırması açılmasını arz ve talep ederiz." 
     ANAP Grup Başkanvekili Beyhan Aslan da, Sühan Özkan'la birlikte TBMM'de düzenlediği basın toplantısında, zaman zaman basında devletin en üst yöneticilerinin ve liderlerin dinlendiğine ilişkin iddia ve belgelerin yer aldığını hatırlattı. Aslan, 4442 Sayılı Yasa'da telefon dinlemenin yasal sınırlarının belirlendiğini, ancak uygulamada keyfiliklerin önüne geçilemediğini belirterek, "Ajanlık merakı devam ediyor" dedi. 
     Aslan, telefon dinlemesi yapan idari teşkilatın başında ANAP'lı İçişleri Bakanı'nın bulunduğunu hatırlatan bir gazeteciye de, "O süreçte, emniyet kuvvetlerinin yanı sıra hakim ve savcılar da bulundu" karşılığını verdi. 







</TEXT>
</DOC>
