<DOC>
<DOCNO> 48579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun29.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusu operasyonları neden şiddetlendirdi.. 
</HEADLINE>
<TEXT>

     ABD'nin İsrail'e Filistin kontrolü altındaki topraklardan çıkması için yaptığı ağır baskı ters tepti. 
     Hükümetin Amerikan baskısına fazla direnmeyeceğini gören İsrail Ordusu'nun, kalan sınırlı zamanda zafer olarak sunabileceği somut sonuçlar elde edebilmek için hızla hareket ederek operasyonu şiddetlendirdiği gözleniyor. 
     İsrail Ordusu, bugün İsrail basını tarafından bir hafta önce giriştiği operasyonda hiçbir başarı elde edememekle suçlandı. Yediot Ahronot gazetesi, ''Askeri açıdan anlamsız bir operasyon'' dedi. 
     Genelkurmay Başkanı Şaul Mofaz'ın da dün parlamentoda bu yöndeki eleştirilere ''Operasyon başarılıdır'' diye savunma yaptığı belirtiliyor. 
     
     Ordunun 2 hedefi... 
     İsrail basınına göre hükümet, ağır Amerikan ve uluslararası baskısı sonucu Filistin kontrolü altındaki topraklardan çekilmek için öne sürdüğü ''Rehavam Zeevi'nin katilleri iade edilsin'' koşulundan dün vazgeçti. Ancak A bölgesinden aşamalı olarak çekilmeyi gündeme getirdi. 
     Buna göre, İsrail askerleri her kent için Filistinlilerle yapılacak ayrı ayrı ateşkes anlaşmaları sonucu çekilecek. Filistin Yönetimi Meclis Başkanı Abu Ala ise İsrail Radyosu'na, ''Önkoşul kabul ederek İsrail'in tırmandığı yüksek ağaçtan inmesine yardım edecek değiliz. Amerikan baskısı sonucu nasılsa çekilecekler'' dedi. 
     Bu çerçevede, Ordu'nun şiddetli operasyonlarla varmak istediği hedefler, Zeevi'nin katillerini yakalamak ve Filistin yönetmini ''aşamalı geri çekilme'' planına razı etmek olarak şekileniyor. 
     
     Şaron'u da rahatlatacak 
     Bu hedeflere varılması, İsrail Başbakanı Ariel Şaron'un geri çekilerek ABD'nin isteğini yerine getirmesine olanak tanırken, İsrail halkı nezdindeki itibarını da kurtaracak. İsrail halkının yüzde 68'i bugün yayınlanan bir kamuoyu yoklamasına göre ''Şaron ABD'nin geri çekil isteğine hayır demeli'' düşüncesini taşıyor. 
     Avrupalı kaynaklar ise İsrail'in operasyonları şiddetlendirmesinde dün ABD Başkanı George Bush'un, Dışişleri Bakanı Şimon Peres ile konuşmasından sonra yaptığı açıklamada, ABD'nin ''İsrail hemen geri çekilmeli'' şeklindeki ültimatomunu ''İsrail mümkün olan en kısa zamanda geri çekilmemeli'' diyerek yumuşatmasının da neden olduğunu savunuyorlar. 
     
     Ağır bilanço 
     Filistin kaynakları, bu sabahtan itibaren 15 Filistinlinin İsrail askerlerince öldürüldüğünü, çok sayıda yaralıya tıbbi müdahale yapılmasının engellendiğini ve kitleler halinde tutuklamalar yapıldığını belirttiler. Filistin Lideri Yaser Arafat, olanları ''Büyük bir suç ve gerçek terörizm'' olarak nitelendirdi. 
     Batı Şeria Güvenlik Şefi Cibril Rajub ise İsrail Ordusu'nun bu sabah Ramallah bölgesindeki beit Rima'ya saldırılarını ''Katliam'' olarak tanımladı. Sadece Beit Rima'da 10 Filistinlinin öldürüldüğü belirtiliyor. 
     İsrail Ordusu ise sabahtan bu yana sadece İsrail askerlerine ateş açan silahlı 5 Filistinlinin öldürüldüğünü ve yaralılara tıbbi müdahale yapılmasını engelledikleri suçlamasının doğru olmadığını belirtti. 
     






</TEXT>
</DOC>
