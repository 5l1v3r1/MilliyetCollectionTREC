<DOC>
<DOCNO> 41412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/soneko13.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     İstanbul Menkul Kıymetler Borsası İMKB sıkışık seyrini sürdürüyor. 
     İMKB 100 Endeksi'nin kısa vadede 9.300-9.900 aralığında seyretmesi bekleniyor. Piyasa uzmanları, 9.300 desteğinin kırılması halinde, 8.800-8.900'lara endeksin gerileyebileceğine işaret ediyorlar. 
     Uzmanlar, dünya piyasalarında yaşanan daralmanın Türkiye'yi de olumsuz etkilediğini ifade ettiler. 
     Ziraat Yatırım'dan Gökhan Kalay, piyasanın şu an içinde bulunduğu en önemli sorunun hacimsizlik olduğunu kaydetti. 
     Bu koşullarda sadece teknik veriler açısından değerlendirme yapılması halinde, 9 bin 550 puanda tutunamayan endeksin 9 bin 300, 9 bin 350 aralığına gelmesinin potansiyel göründüğü tespitini yapan Kalay, ''kısa vadede aşağı yönlü hareketin devam edebileceği izlenimi var, 9 bin 550 kısa vadeli direnç olarak algılanabilir'' dedi. 
     Dünya piyasalarının da Türkiye açısından önemli bir etken olduğunu anlatan Kalay, çarkların daha ağır dönmeye başladığını ve dünya ekonomisinin hantallaşmaya başladığını belirtti. 
     Kalay, ''Dövizde de kısa vadede yukarı hareket gözleniyor. Hala stabil olmayışı olumsuz etki yapıyor'' diye konuştu. 
     Akdeniz Menkul Değerler'den Atilla Sözüdoğru ise, piyasada nakit girmeyişinden kaynaklanan bir sıkışıklık yaşandığını, önümüzdeki dönemde de borsanın bu yönde seyir izlemesinin beklendiğini bildirdi. 
     İşlem hacminin yetersizliğine de dikkat çeken Sözüdoğru, ''Zaten 61 trilyon işlem hacmi var, işlem yok gibi birşey. 9 bin 300 desteği kırılırsa o zaman 8 bin 900, 8 bin 800'lere gelebilir'' dedi. 






</TEXT>
</DOC>
