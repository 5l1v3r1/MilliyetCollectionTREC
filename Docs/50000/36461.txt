<DOC>
<DOCNO> 36461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/ekonomi/eko01.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefleme mali disiplin sağladı’ 
</HEADLINE>
<TEXT>

Brezilya Merkez Bankası Başkan Yardımcısı, Türk meslektaşlarına, enflasyon hedeflemesi sayesinde mali disiplin sağladıklarını anlattı 
     EKONOMİ SERVİSİ 

     Devlet Bakanı Kemal Derviş, enflasyon hedeflemesine yönelik deneyimlerinden yararlanmak üzere Türkiye’ye davet edilen Brezilya, Meksika ve İsrail’den gelen uzmanlar ile İstanbul’da yuvarlak masa toplantısında bir araya geldi. 
     Toplantıya, Merkez Bankası Başkanı Süreyya Serdengeçti, Merkez Bankası başkan yardımcıları Şükrü Binay ile Fatih Özatay’ın yanı sıra Brezilya Merkez Bankası Başkan Yardımcısı Daniel Luis Gleizer, Meksika Merkez Bankası Ekonomik Araştırmalar Genel Müdürü Alejandro M. Werner, İsrail’den Prof. Nissan Liviata, ayrıca Prof. Ercan Uygur ve Prof. Melih Celesun katıldı. 
     Bakan Derviş, sekiz saat süren ve saat 17.30’da biten toplantıdan 14.30’da ayrıldı. Toplantı sonrası soruları yanıtlayan Brezilya Merkez Bankası Başkan Yardımcısı Gleizer, kendilerinin de Türkiye ile benzer sorunlar yaşamış olduklarını söyledi. Gleizer, Brezilya’da enflasyon hedeflemesinin öncesinde büyük bir devalüasyon yaşadıklarını, bunun sonrasında dalgalı kur politikasına geçtiklerini bildirdi. Gleizer enflasyon hedeflemesi sırasında mali sistemin disiplin altına alındığını kaydetti. "Türkiye’deki finansal sistemin zayıflığı sorun olur mu " sorusuna Gleizer, "Türkiye ile ilgili bir yorum yapmam zor. Ancak, bu sistemin Brezilya’da başarılı olduğunu söyleyebilirim" yanıtını verdi. 
     
Enflasyonu düşürdüler      Bilkent Üniversitesi Öğretim Üyesi Prof. Celesun da "Bu ülkelerde enflasyon çok küçük rakamlara inmiş. Ben çok etkilendim" dedi. Tamamlayıcı maliye politikaları hakkında bilgi verildiğini söyleyen Celesun, "Bu ülkeler, yapısal alanda daha önce büyük adımlar atmışlar ve kısa vadeli sermaye girişlerine duyarlılıklarını azaltmışlar’’ dedi. 
     
Çekirdek endeksi      Merkez Bankası’nın enflasyon hedeflemesinde dikkate alacağı enflasyon rakamları için yeni bir sepet hazırladığı öğrenildi. CNBC-E’nin haberine göre bu sepet enflasyonu doğrudan etkileyen mal ve hizmetleri içerecek ve özellikle imalat sanayindeki fiyat artışlarını temel alacak. Çekirdek enflasyon olarak da adlandırılacak bu yeni endeks, enflasyon hedeflemesindeki tahminlere baz oluşturacak. 
     



 EKONOMİ 


























</TEXT>
</DOC>
