<DOC>
<DOCNO> 48051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sondun23.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Türkiye stratejik önemiyle yeniden gündemde" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'nin AB üyeliğine ilişkin olarak ciddi olmadıkları izlenimini vermeleri halinde, AB ve NATO adına istikrarlı bir ortağı kaybedeceklerini söyledi. 
     Verheugen, Frankfurter Allgemeine Sonntagszeitung gazetesine verdiği demeçte, Türkiye'nin terörle mücadelede stratejik önemiyle yeniden gündeme geldiğini belirtti. 
     ''Türkiye'nin AB üyeliğiyle ilgili olarak ciddi olmadığımız izlenimini yaratırsak, AB ve NATO adına istikrarlı bir ortağımızı kaybetmiş oluruz'' diyen Verheugen, AB üyeliği için talep edilen zor kriterleri Türkiye'nin de yerine getirmesi gerektiğini, aksi takdirde ''tüm Avrupa entegrasyonu projesinin'' inandırıcılığını kaybedeceğini belirtti. Verheugen, ''Biz Türkiye'nin AB'ye giriş şartlarını yumuşatacağız. Türkiye de buna karşılık bize stratejik yardım garantisi verecek. Böyle bir pazarlık yapamayız'' diye konuştu. 
     Verheugen, Türkiye'nin aslında AB'ye girmesinin istenmediği şeklindeki iddiaların doğru olmadığını, bir taraftan Türkiye ile ciddi şekilde konuşurken, diğer taraftan üye ülkelere, ''Endişe etmeyin. 
     Türkiye zaten hiçbir zaman üye olmaz'' diyemeyeceklerini bildirdi. 
     ''Birleşik bir Kıbrıs''ın AB üyesi olmasının hem Türkiye'ye, hem de Kıbrıslı Türklere avantaj sağlayacağını iddia eden Verheugen, ''Bu nedenle, Türkiye ve Kıbrıs'taki Türk yönetiminin, BM'nin önerileri doğrultusunda görüşmelere yeniden başlamaları için her türlü çaba harcanmalı'' diye konuştu. 
     Kıbrıs Rum kesimiyle yapılan tam üyelik görüşmelerinin ''iyi bir şekilde'' ilerlediğini ve kimsenin bu gelişmeyi suni olarak durdurmak niyetinde olmadığını kaydeden Verheugen, bu görüşmeleri 2002 yılının ikinci yarısında tamamlayabileceklerini söyledi. 
     Verheugen, AB'nin genişlemesinin Almanya'daki güvenlik durumunu da olumsuz yönde etkilemeyeceğini, üye ülkelerin sınırları arasında daha uzunca yıllar kimlik ve pasaport kontrolü yapılacağını ifade etti. 
     






</TEXT>
</DOC>
