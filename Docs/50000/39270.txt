<DOC>
<DOCNO> 39270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur12.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "Cinayetin siyasi yönü yok" 
</HEADLINE>
<TEXT>

     Adalet Bakanı Hikmet Sami Türk, Alarko Holding Yönetim Kurulu Başkanı İşadamı Üzeyir Garih cinayetinin şu anda kadar siyasi ve örgütsel bir yönünün ortaya çıkmadığını bildirdi. 
     Türk, hakim ve savcı adaylarının Adli Yargı 39. Son Dönem, İdari Yargı 11. Hazırlık Dönemi eğitimlerinin başlaması dolayısıyla Hakim ve Savcı Adayları Eğitim Merkezi'nde düzenlenen törene katıldı. 
     Türk, açış konuşmasının ardından gazetecilerin çeşitli konulara ilişkin sorularını yanıtladı. 
     İşadamı Üzeyir Garih cinayetinin ardından bir kişinin zanlı diye açıklanması ve daha sonra bu kişinin serbest bırakılmasını nasıl değerlendirdiğinin sorulması üzerine Türk, şöyle konuştu 
     ''Başlangıçta şüpheler bir kişi üzerinde toplanıyordu, ama daha sonra olayın farklı yönleri olduğu ortaya çıktı. Yapılan açıklamalar da başlangıçta getirilen kanaatle, daha sonra ortaya çıkan yeni boyutlar arasındaki farkı yansıtmaktadır. Olay soruşturma aşamasında bir konudur, henüz kesin bir sonuca varılmış değildir. 
     Diliyoruz ki konu en kısa zamanda aydınlığa kavuşur. Türkiye Üzeyir Garih'in kişiliğinde çok değerli bir evladını kaybetmiştir. Garih'in, ülkemize işadamı olarak, ayrıca toplumda uzlaşmacı kişiliğiyle örnek bir insan olarak büyük hizmetleri olmuştur. Onun hangi nedenle olursa olsun layık olmadığı bir cinayete kurban gitmesi bütün Türk milletini derinden üzmüştür. En kısa zamanda faillerin yakalanarak yargılanmasını bekliyoruz. Cumhuriyet savcılarımız ve kolluk güçlerimiz bu konuyu en kısa zamanda aydınlığa kavuşturacaktır.'' 
     Örgütsel boyut yok 
     Hikmet Sami Türk, olayın örgütsel boyutunun bulunup bulunmadığının sorulması üzerine de kendilerine henüz o yönde bir bilginin ulaşmadığını belirtti. Türk, ''Olayın örgütsel bir yönü olmadığı, örneğin olayın bir terör örgütü tarafından işlenmediği başlangıçta kesin kanaat şeklindeydi, ama şimdi olayın birden çok kişi tarafından gerçekleştirilmiş olduğu şüphesi çok kuvvetli bir şüphe olarak ortaya çıkmıştır. Ama birden çok kişinin bir fiile iştirak etmesi mutlaka örgütlü suç anlamına gelmez'' diye konuştu. 
     Garih cinayetine ilişkin soruşturmayı yürüten Savcı'nın ''Olayın siyasi boyutu olabilir'' şeklindeki açıklamasının hatırlatılması üzerine de Türk, ''Şu anda böyle bir yön yok, olay çok yönlü olarak araştırılıyor. Bugün zayıf görünen bir olasılık daha sonra ortaya çıkacak delillerle güçlü bir olasılık durumuna gelebilir. Şu ana kadar elde edilen bilgilerden, olayın siyasi bir yönü ya da örgütsel bir bağlantısı olmadığı anlaşılmaktadır.'' 
     







</TEXT>
</DOC>
