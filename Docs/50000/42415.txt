<DOC>
<DOCNO> 42415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/yasam/yas01.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristlerin Türk aşkı 
</HEADLINE>
<TEXT>

Bir kayıp ilanı sayesinde, ABD'yi kan ve aleve boğanlardan birinin sevgilisinin, birinin eşinin Türk olduğu kuşkusu doğdu 
     FRANKFURT Milliyet 

     ABD'deki terörist saldırılar sırasında Pittsburgh yakınlarında düşen uçağın yolcu listesinde yer alan Ziyad Samir Cerrah 26 ile bu uçağı kullandığı tahmin edilen Said Bahaji'nin iki Türk kadınla ilişkileri ortaya çıkarıldı. 
     Alman Kriminal Dairesi BKA , Amerikan Federal Soruşturma Bürosu FBI ve Alman Emniyet Teşkilatı'nın ortaklaşa sürdürdüğü çalışmada, Cerrah'ın izi, Türk sevgilisinin kayıp ilanı vermesi üzerine tespit edildi. 
     Cerrah'ın, Hamburg'ta elektronik mühendisliği öğrenimi gördüğü, geçen yıl ABD'nin Florida eyaletindeki bir uçuş okulunda eğitim aldığı saptandı. Cerrah'ın kimliğinin belirlenmesi üzerine, Bochum'da iki eve baskın yapan polis, teröristlerden birine ait valizi ele geçirdi. 
     Bu arada, Pittsburg yakınlarında düşen uçağı kullandığı sanılan Said Bahaji'nin de, Hamburg'ta bir süre önce gözaltına alınan Neşe B. 20 adlı kadınla evli olduğu anlaşıldı. 
     
     Pakistan'la ilginç bağlantı 
     Teröristlerden Said Bahaji'nin 2 Eylül'de Pakistan'a gittiği ve eşini bir kez aradığını belirten Alman yetkililer, Hamburg Üniversitesi Elektroteknik Bölümü mezunu Bahaji'nin kızkardeşini de sorguladı. 
     Kızkardeşi polise verdiği ifadesinde, Bahaji'nin iki hafta önce staj yapmak için Almanya dışına çıktığını söyledi. Alman ve Amerikalı yetkililerin derinleştirdiği soruşturma sonucu, Said Bahaji'nin Hamburg'ta üç odalı bir daire kiraladığı, dairenin geçen marttan bu yana boş olduğu ortaya çıktı. 
     
     Afgan derneğinde toplantı 
     Kira kontratında Said Bahaji'nin yanı sıra, terörist saldırılarda yer aldıkları belirlenen Muhammet Atta ve Marwan Al Şeyhi'nin de adının bulunduğu da öğrenilenler arasında. 
     Ayrıca, tüm bu teröristlerin aynı semtteki bir binanın 7. katındaki 'Afgan Kültür Derneği' adı verilen dernekte bir araya geldiği belirtildi. 
     Çevre binalarda oturanlar, saldırıdan kısa bir süre önce dernek tabelasının kaldırıldığını söyledi. 
     Teröristlerin 1997'de İranlı bir işadamının satın aldığı Schleswig Holstein eyaletindeki Hartenholm adlı küçük havaalanında temel uçuş eğitimi aldıkları sanılıyor. 
     
Atta uyumlu biriydi’      New York'taki Dünya Ticaret Merkezi'nin bir numaralı binasına kamikaze saldırısı yapan Muhammed Atta'yla ilgili ilginç bilgilere ulaşıldı. 
     Atta'nın, Harburg Üniversitesi Şehir Planlama Bölümü'ndeki 8 yıllık öğrencilik döneminde, Müslüman öğrenciler için bir mescit kurulmasına önayak olduğu ortaya çıktı. Atta'nın üniversitede 'Muhammed El Amir' adıyla bir elektronik posta adresi bulunduğu, bölümünü yüksek not ortalamasıyla bitirdiği anlaşıldı. Üniversite hocaları, 1999’da mezun olan Atta'nın, 'insanlarla iyi geçinen, uyumlu ve aşırı davranışları olmayan dindar bir kimse' olarak tanındığını söyledi. 
     Hamburg'un Harburg semtindeki Marien St. 54 numarada oturan Atta'nın ikinci el otomobil alım satımıyla uğraştığı da tespit edildi. 
     
     Son izlediği film.. 
     Almanya'da yaşayan Abdullah Bozkurt, Atta'yı tanıdığını belirterek 'Bana bu işi geçinmek için yaptığını söylemişti' dedi. Atta'nın büro temizlikçiliği tahsildarlık da yaptığı da belirlendi. Harburg'da bir video dükkanına 803 mark borcu olan Atta'nın 9 Mart 2000'de John Carpenter'ın Vampirler’ ve Stephen King'in Yüzyılın Fırtınası’ filmelerini kiraladığı anlaşıldı. 
     



 YAŞAM 
















</TEXT>
</DOC>
