<DOC>
<DOCNO> 31951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/guncel/gun04.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgin’e 51.5 yıl HAPİS İSTEMİ 
</HEADLINE>
<TEXT>

Etibank soruşturmasının bir kısmını tamamlayan DGM Başsavcısı 17 sanık hakkında kamu davası açtı. Cavit Çağlar hakkında da 23.5 yıl ceza istendi 
     NESLİHAN CUYAR İstanbul 

     Tasarruf Mevduatı Sigorta Fonu'na devredilen Etibank ile ilgili soruşturmayı yürüten İstanbul DGM Cumhuriyet Başsavcılığı, bankanın eski sahibi Dinç Bilgin hakkında 51.5 yıl, Cavit Çağlar hakkında da 23.5 yıl hapis istemiyle dava açtı. 
     İstanbul DGM Cumhuriyet Başsavcılığı'ndan yapılan açıklamaya göre, Bankacılık Düzenleme ve Denetleme Üst Kurulu ile Etibank'ın vekillerinin başvuruları üzerine başlatılan soruşturmanın, bir kısmı tamamlandı. DGM Savcısı Ercan Cengiz tarafından yapılan hazırlık tahkikatı sonucu 13 Temmuz 2001 ve Hazırlık No 2001 376 sayılı iddianamede, bankanın eski sahibi Bilgin ve bankanın eski hakim hissedarları, yöneticileri, bazı görevlileri ile bunların eylemlerine iştirak eden 17 kişi hakkında kamu davası açıldı. 
     Bilgin hakkında "cürüm işlemek amacıyla teşekkül oluşturmak", "dolandırıcılık", "Bankalar Yasası'na muhalefet" ve "hususi evrakta sahtecilik" suçlamasıyla 51.5 yıl hapis cezası talep edildi. Cavit Çağlar hakkında ise, "cürüm oluşturmak amacıyla teşekküle üye olmak", "dolandırıcılık" ve "evrakta sahtecilik" suçlamasıyla 23.5 yıl hapis cezası istendi. 
     Çağlar'ın oğlu Mustafa Çağlar, Bilgin'in oğlu Önay Bilgin ile reklamcı Nail Keçili için de çete üyeliği suçlamasıyla dava açıldı. Yapımcı Türker İnanoğlu ile emlak kralı olarak tanınan Nevzat Ak da "cürüm işlemek için oluşturulan çeteye yardım ve yataklık"tan suçlandı. Banka eski yöneticileri İsmail Hakkı Karakaya, Murat Yüksel, Ayşe Hande Güven de haklarında dava açılan sanıklar arasında. 
     Donanma eski Komutanı Vural Beyazıt, Turizm eski Bakanı Bahattin Yücel, işadamı Turgay Ciner, bankanın eski yönetim kurulu üyesi Zafer Mutlu'nun da aralarında bulunduğu 25 sanık hakkında takipsizlik kararı verildi. 
     



 GÜNCEL 





















</TEXT>
</DOC>
