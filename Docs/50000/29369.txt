<DOC>
<DOCNO> 29369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/ekonomi/aeko.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz mektupla çözüldü 
</HEADLINE>
<TEXT>

Telekom krizinde sözün bittiği yerde yazı başladı. Kemal Derviş ile Hüsamettin Özkan arasında dün gün boyu gidip gelen mektuplarla isimler üzerinde uzlaşma sağlandı 
     SERPİL ÇEVİKCAN Ankara 

     26 saat boyunca piyasaların yüreğini ağzına getiren Telekom krizi Başbakan Yardımcısı Hüsamettin Özkan’ın Devlet Bakanı Kemal Derviş’le yaptığı yazışma sonucunda çözüldü. 
     Dün sabah 7.30’da Derviş ile Ulaştırma Bakanı Enis Öksüz’ü bir araya getiren ancak uzlaşma sağlayamayan Özkan, "Sorumluluğu ben üstleniyorum" diyerek Bakan Derviş’e, tartışma yaratan yedinci ismi Başbakan’a bildirmesini istedi. Derviş’in bir mektupla bildirdiği ve atanması için "talimat" istediği Doç. Dr. Murat Sezginer’e Ecevit’in verdiği onay üzerine yedi kişilik Telekom Yönetim Kurulu belirlendi. 
     
     Eczacıbaşı kabul edilmedi 
     Haftalardır süren ve önceki gün doruk noktasına ulaşan Telekom krizinin çözülmesi için çaba harcayan Başbakan Yardımcısı Özkan dün sabah saat 7.30’da Derviş ve Öksüz’le Başbakanlıkta bir araya geldi. Özkan aracılığıyla temasa geçen Derviş ve Öksüz yine uzlaşmaya varamadı. 
     Alınan bilgiye göre kriz iki isim üzerinde kilitlendi. Derviş, Öksüz’ün Telekom Yönetim Kurulu için önerdiği Genel Müdür Yardımcısı Vedat Karaaslan’a itiraz etti. Derviş, Karaaslan’ın yönetim kurulunda kesinlikle yer almaması gerektiği görüşünü içeren bir notu Özkan üzerinden Öksüz’e gönderdi. 
     Karaaslan’da ısrar eden Öksüz, Derviş’in Başkanlık için önerdiği Faruk Eczacıbaşı’na da sıcak bakmadıklarını Hazine kanadına iletti. Özkan’ın devreye girmesi üzerine Öksüz, Karaaslan’ın listeden çıkartılmasını kabul etti. Buna karşılık Faruk Eczacıbaşı ismi de listeden çıkartıldı. 
     
     Enis Öksüz sonunda ikna oldu 
     Öksüz bu isimler yerine Doç. Dr. Murat Sezginer’i Telekom Yönetim Kurulu üyeliğine önerdi. Derviş ise Sezginer ismini önce kabul etmedi. 
     Özkan, Derviş’e Sezginer ismi üzerinde düşünmesini isteyerek zaman tanıdı. Hazine’de kurmaylarıyla bir araya gelen Derviş saat 15.00’te söz konusu mektuplarla bu ismi ancak Başbakan veya onun adına Özkan’ın talimatı olursa atayabileceğini söyledi. 
     Derviş, Ecevit ve Özkan’a birer mektup göndererek krize neden olan Telekom’un yedinci yönetim kurulu üyeliğine Sezginer’in atanması konusunda "yazılı talimat" istedi. 
     Durumu Başbakan’la değerlendiren Özkan, saat 16.00’da Kemal Derviş’e cevabi bir mektup yazarak, atamayı talimatlandırdı. Özkan, "Başbakan Ecevit adına" yazdığı mektubunda şöyle dedi 
     "Sayın Derviş, 28. 6. 2001 tarihli yazınızda sözünü ettiğiniz Doç. Dr. Murat Sezginer’in Telekom Yönetim Kurulu üyeliğine atanması uygun mütalaa edilmiştir. Bilgilerinizi rica ederim." 
     
İŞTE KRİTİK DİYALOG Daha ne istiyorsunuz Sayın Derviş ’      Krizi çözmeye çalışan Özkan ile Derviş arasında dün gerçekleşen bir telefon görüşmesindeki diyalog kulislere şöyle yansıdı 

</TEXT>
</DOC>
