<DOC>
<DOCNO> 49837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo20.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Yılbaşından sonra büyük ihtimalle havuz da bitecek" 
</HEADLINE>
<TEXT>

     Gaziantepspor Kulübü Başkanı Celal Doğan, ekonomik krizin tüm kulüpleri etkisi altına aldığını, bu koşulların sürmesi halinde birçok kulübün kapanma noktasına geleceğini belirterek, ''Zaten havuz olayı da bitmek üzere, umarım olmaz ama büyük ihtimalle yılbaşından sonra havuz bitiyor ve şu anda hiç kimse bu rakama talip değil'' dedi. 
     Doğan, düzenlediği basın toplantısında, Türkiye'de yaşanan ekonomik krizin kulüplere olan etkisi ve Fenerbahçe karşılaşmasına ilişkin değerlendirmelerde bulundu. 
     Ekonomik krizin kulüpleri çok etkilediğini, bazı kulüplerin krizden kurtulmak için oyuncu sattığını, bazı oyuncuları ise serbest bırakma kararı aldığını anımsatan Doğan, ''Türkiye Cumhuriyeti bütçesi bile 23 katrilyon lira açık veriyor, bizler nasıl ayakta duralım'' diye konuştu. 
     ''Ayağımızı yorganımıza göre uzattığımız için şimdilik yaşıyoruz. 
     Ama birçok kulüp bu durum böyle devam ettiği takdirde takımlarını deplasmanlara götüremeyecek, çok borcu olanlar ise kapanma noktasına gelecek'' diyen Doğan, şöyle devam etti 
     ''Kulüplerin durumu içler acısı. Bazı kulüpler ödeme güçlüğünde, malzemeye ödeyecek, deplasmanlara gidebilecek parayı zor buluyor. Bazı kulüpler ise dolarla anlaştığı oyuncularını gönderme kararı aldı. 
     Bugün kulüplerin gelirleri yüzde 70 oranında azaldı. Bol keseden atmanın bir anlamı yok.'' 
     
     "Havuz geliri gitmek üzere" 
     Doğan, Kulüpler Birliği olarak, Başbakanlık nezdinde görüşmeleri sürdüreceklerini bildirerek, şöyle konuştu 
     ''Birçok kulübün en değerli para kaynağı olan havuz da ne yazık ki bitmek üzere. Olmaz diye dua ediyoruz, ancak gelişmeler o yönü gösteriyor. Büyük ihtimalle havuz da bitecek. Ve hiç kimse de şu ana kadar havuza talip değil. Yayıncı kuruluş ekim ayı taksitlerimizin ancak yüzde 50'sini ödedi. Yılbaşından sonra ise doları 800 bin lira olarak ihale bedelinde yüzde 20 tenzilat istiyor. 
     Gaziantepspor geçen sezon 4-5 milyon dolar havuzdan gelir elde etti. Bu yıl gelirimiz 1-1,5 milyon dolara kadar düştü. Havuz bozulmasın istiyoruz ama şartlar bu. Yayıncı kuruluşa da bir şey diyemiyoruz, çünkü onlar da Türkiye'de yaşıyor. Zaten şu anda talipli de yok.'' 
     






</TEXT>
</DOC>
