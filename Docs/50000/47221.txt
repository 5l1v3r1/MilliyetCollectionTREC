<DOC>
<DOCNO> 47221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur12.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
''2. Kayıp Silahlar'' davası da affa girdi... 
</HEADLINE>
<TEXT>

     Ankara 5. Ağır Ceza Mahkemesi, Hospro Şirketi'nce, Emniyet Genel Müdürlüğü'ne hibe edilen 10 adet 9 mm Mikro Uzi, 10 adet Süper Mg, 11 adet 22 kalibre Baretta marka tabanca ve bu tabancalara ait susturucular ile 1 adet AL 50 Hv roketatarın kaybolmasıyla ilgili olarak açılan ''2. Kayıp Silahlar'' davasını sonuçlandırdı. 
     Mahkeme, eski Emniyet Genel Müdürlüğü Özel Harekat Dairesi Başkan Vekili İbrahim Şahin'in de aralarında bulunduğu 4 kişi yönünden davayı redderken, ''görevlerini ihmal ettiklerine'' karar verdiği eski Emniyet Genel Müdür Danışmanı Mehmet Korkut Eken ile APK uzmanı Ertuğrul Ogan hakkındaki davayı da 4616 sayılı Şartla Salıverilmeye, Dava ve Cezaların Ertelenmesine Dair Kanun uyarınca erteledi. 
     Davanın bugünkü karar duruşmasına, sanık avukatları ile müdahil İçişleri Bakanlığı'nın avukatı Sema Tiryaki katıldı. 
     Avukat Tiryaki, esas hakkındaki iddiasında, suçun oluştuğunu öne sürerek, sanıkların cezalandırılmasını istedi. Tiryaki, kaybolan silahların bedellerinin yasal faiziyle sanıklardan tahsiline karar verilmesini talep etti. 
     Cumhuriyet Savcısı Sadi Aslan, esas hakkındaki mütalaasında, aynı konuya ilişkin olarak sanıklar İbrahim Şahin, eski Emniyet Genel Müdürlüğü Özel Harekat Dairesi Antalya Kurs Eğitim Müdürü Lütfi Eraslan, Antalya Kurs Eğitim Müdürlüğü'nde başkomiser Şemsettin Canpolat ve Necmettin Ercan hakkında, Ankara 6. Asliye Ceza Mahkemesi'nde ''görevi ihmal'' suçundan dava açıldığını ve mahkemenin ''zaman aşımı'' dolayısıyla davanın ortadan kaldırılmasına karar verdiğini hatırlattı. 
     Savcı Aslan, sanıklar Şahin, Eraslan, Canpolat ve Ercan'a isnat edilen suçun ''görevi ihmal'' olduğunu belirterek, bu sanıklar hakkındaki davanın, Ceza Muhakemeleri Usulü Kanunu'nun ''Aynı konuda, aynı sanık için evvelce verilmiş bir hüküm veya açılmış bir dava var ise davanın reddine karar verilir'' hükmünü içeren 2 3. maddesi uyarınca reddini istedi. 
     Korkut Eken ile Ertuğrul Ogan hakkında ''ihtisalen zimmet'' suçundan dava açıldığını, ancak yargılama sonunda suçun ''görevi ihmal'' olduğunun anlaşıldığını belirten Savcı Aslan, iki sanık hakkındaki davanın da suç tarihi itibariyle 4616 sayılı Yasa'nın 1 4. 
     maddesi kapsamında olduğunu, bu nedenle ertelenmesini talep etti. 
     Korkut Eken'in avukatı Aytaç Saygı, esas hakkındaki savunmasında, müvekkili açısından suçun maddi ve manevi unsurlarının oluşmadığını savundu. Öncelikle beraat kararı beklediklerini ifade eden Saygı, cezalandırılma yoluna gidilecekse, savcının mütalaasına katıldıklarını söyledi. 
     Duruşmada söz verilen diğer sanık avukatları da savcının mütalaasına katıldıklarını ifade ettiler. 
     
     Karar 
     Mahkeme Başkanı Necdet Yaman, aynı konuya ilişkin olarak sanıklar İbrahim Şahin, Lütfi Eraslan, Şemsettin Canpolat ve Necmettin Ercan'ın Ankara 6. Asliye Ceza Mahkemesi'nde yargılandıklarını, bu nedenle bu sanıklar hakkındaki davanın reddine karar verildiğini açıkladı. 
     Yaman, sanıklar Eken ve Ogan'ın suçunun ''görevi ihmal'' olduğunun kabul edildiğini, ancak bu sanıklar hakkındaki davanın da suç tarihi itibariyle 4616 sayılı Yasa'nın 1 4. maddesi kapsamında olması nedeniyle ertelenmesine karar verildiğini bildirdi. 
     İddianamede, sanıklar İbrahim Şahin, Mehmet Korkut Eken, Lütfi Eraslan, Şemsettin Canpolat, Ertuğrul Ogan ve Necmettin Ercan'ın, ''görevleri gereği gözetim, denetim ve sorumlulukları altında bulunan devlete ait silahları, aranan ve yasadışı oluşumun mensubu olduğu ileri sürülen kişilere tevdi ve teslim ettikleri, eylemlerini gizlemek için resmi kayıtların usulüne uygun olarak tutulmasını memuriyet nüfuzunu kötüye kullanarak engelledikleri ve sanıkların bu şekilde yüklenen nitelikli zimmet suçunu işlediklerinin'' anlaşıldığı belirtiliyordu. İddianamede, sanıkların Türk Ceza Kanunu'nun ''suç ortaklığı'' başlıklı 64, ''zimmet'' hükmünü düzenleyen 202 ve ''cezayı ağırlaştıran-hafifleten hal'' hükmünü içeren 219. maddeleri uyarınca 18'er yıldan az olmamak üzere ağır hapis cezalarına çarptırılmaları, 
     ayrıca, müebbeden memuriyetten men edilmeleri talep ediliyordu. 
     Ankara 6. Asliye Ceza Mahkemesi, eski Emniyet Genel Müdürlüğü Özel Harekat Dairesi Başkanvekili İbrahim Şahin'in de aralarında bulunduğu 15 sanık hakkında, ''görevi ihmal ve görevi kötüye kullanma'' 
     suçlarından açılan davada, bir kısım sanıklar açısından ''zaman aşımı'' gerekçesiyle davayı ortadan kaldırırken, bazı sanıklar yönünden 4616 sayılı Yasa uyarınca davanın ertelenmesine karar vermişti. Ankara 5. Ağır Ceza Mahkemesi'ndeki davanın sonuçlanmasıyla, Susurluk olayının ardından açılan ''kayıp silahlar'' davaları bitmiş oldu. 
     






</TEXT>
</DOC>
