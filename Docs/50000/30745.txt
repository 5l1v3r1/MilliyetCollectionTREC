<DOC>
<DOCNO> 30745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur21.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Hem IMF hem Türkiye yükümlülüklerini yerine getirmeli" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'nin, bugün ANAP'a her zamankinden daha fazla ihtiyacı bulunduğunu belirterek, genel kurul sonrasında yeni bir heyecan ve donanımla bütün sorunları omuzlamaya hazır olduklarını bildirdi. 
     Mesut Yılmaz, bir gazetecinin, IMF'nin tavrı ile ilgili sorusu üzerine de şunları söyledi 
     ''Ekonomik krizi aşabilmek için hazırladığımız program IMF tarafından desteklenmektedir. Hem Türkiye ve hem de IMF, yükümlülüklerini yerine getirmek zorundadır. Hükümet olarak biz, taahhütlerimizi yerine getirdiğimiz inancındayız. IMF heyeti, bu konuda anlaşılan yeni bir görüş içinde. Devlet Bakanımız Sayın Kemal Derviş'in görüşmeleri sürüyor. Bu durum konusundaki değerlendirmeyi, görüşme sonuçlandıktan sonra yapabilirim.'' 
     Yılmaz, Fazilet Partisi'nin kapatılması sonrasındaki yeni oluşumu değerlendirirken ise Türkiye'nin sorunlarını çözümleyebilecek tecrübeli kadrolara güvenilmesi gerektiğini anlatarak, ''Yeni oluşumlardan bir şey çıkmaz. Çünkü, Türkiye'nin sorunlarını bu işi bilen kadrolar çözümler. Bu da ANAP'ta vardır'' dedi. 
     ANAP kongresinde karşısına çıkabilecek rakiplerle ilgili değerlendirme isteyen bir gazeteciye de Yılmaz, ''Kongreye kadar kaç rakibim olacak bilemiyorum ve onlarla da ilgilenmiyorum. Kongreyi, kısır çekişmelerle değil, programlı ve ülke sorunlarına çözüm getirecek projelerin tartışıldığı bir platform olarak değerlendiriyorum'' karşılığını verdi. 
     Başbakan Yardımcısı Yılmaz, Adana ANAP İl Teşkilatı'nı ziyaretinde, karşılamada gösterilen ilgiden memnun olduğunu belirterek, ''Adana il kongresinden sonra ilk kez geliyorum. Sıcak bir havada, sıcak bir şekilde karşıladığınız için teşekkür ediyorum, sizleri kutluyorum'' dedi. 
     Yaklaşık bir ay sonra ANAP'ın 7. olağan kongresini yapacaklarını belirten Yılmaz, yeni bir atılım yapmaya mecbur olduklarını, bu konuda projeler hazırladıklarını kaydederek, şunları söyledi 
     ''Türkiye'nin bugün ANAP'a her zamankinden daha fazla ihtiyaç var. Bazı değişiklikler yapmamız lazım, değişen koşulları kadrolarımıza da taşımak zorundayız. ANAP kongresini yeni bir dönemin başlangıcı yapacağız. Yeni bir heyecan ve donanımla Türkiye'nin bütün sorunlarını omuzlamaya hazırız. Anavatan, Türkiye'yi bu yönde dönüştürecek kadrolara sahiptir.'' 
     
     






</TEXT>
</DOC>
