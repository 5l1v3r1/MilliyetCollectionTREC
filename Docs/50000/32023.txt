<DOC>
<DOCNO> 32023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sondun04.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda barış görüşmelerinde son tura umutsuz giriliyor 
</HEADLINE>
<TEXT>

     Kuzey İrlanda'da barış görüşmelerinde son tura umutsuz geçiliyor. 
     İngiltere Başbakanı Tony Blair'in, bugünkü görüşmelerden de sonuç alınamaması halinde, yeni görüşme imkanı yaratmayacağı ve süreci karar için akışına bırakacağı belirtiliyor. 
     Blair ve İrlanda Cumhuriyeti Başbakanı Bertie Ahern'ün birlikte yürüttükleri barış görüşmelerinde şu ana kadar 50 saat geçiren bölge liderlerinin, çözüm için birbirlerine yaklaşma eğilimi içinde olmadıklarına işaret edilirken, bugünkü görüşmenin son tur olacağı vurgulanıyor. 
     Tartışmaların hala başlangıçta olduğu gibi İrlanda Cumhuriyetçi Ordusu'nun silahsızlanması noktasında kilitlendiğini duyuran İngiliz basını, Blair'in bugünkü görüşmelerde taraflara, ''Bir daha barış görüşmesi olmayacak. Kararınızı ona göre verin. Bundan sonra 12 Ağustos'a kadar top İngiltere hükümetinin ayağına geçecek. Biz düşünüp bölgeyi seçime götürmek ya da parlamentoyu askıya almak seçenekleri üzerinde karar vereceğiz'' uyarısında bulunacağını yazdı. 
     Bu arada gelinen noktada Protestan Birlikçilerin hala IRA'nın silahsızlanma başlatmasını tek ön şart olarak masaya koymayı sürdürdükleri, bu olmadan hiçbir konuda görüşmeyeceklerini açıkça vurguladıkları kaydediliyor. 
     Katolik Cumhuriyetçiler ise IRA'nın silahsızlanmasının ön şart olamayacağını, silahsızlanma ile polis gücü reformu ve İngiltere'nin bölgeden asker çekmesi yönündeki gelişmelerin eşzamanlı olarak yürütülmesi gerektiğini ısrarla ifade ediyor. 
     Sinn Fein lideri Gerry Adams, dün akşam İngiltere ve İrlanda hükümetlerine bütün bu konuları içeren bir çözüm planı sunduklarını veyanıt beklediklerini bildirdi. 
     Adams, Blair'in gerçekten çözüm isteyip istemediğinin ve üzerine düşen şeyleri yapmayı hazır olup olmadığının bu plana vereceği yanıtla ortaya çıkacağını ifade etti. 






</TEXT>
</DOC>
