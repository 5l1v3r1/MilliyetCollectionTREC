<DOC>
<DOCNO> 20416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/ekonomi/eko03.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom krizinde ara yol bulundu 
</HEADLINE>
<TEXT>

     HARUN GÜREK, ELÇİN ERGÜN Ankara 

     Ekonomik program kapsamında sözü alınan uluslararası mali yardımın koşulu olan ve uzun süredir sürüncemede kalan Türk Telekom’un özelleştirilmesine ilişkin yasa tasarısında çözüm liderlerden geldi. 
     Ulaştırma Bakanı Enis Öksüz ile Ekonomiden Sorumlu Devlet Bakanı Kemal Derviş arasında krize neden olan lisan verme yetkisi Türk Telekomünikasyon Kurumu’na bırakıldı. Ancak ana çerçeve ve ilkeler Ulaştırma Bakanlığı’nca belirlenecek. 
     Telekom tasarısında çıkan kriz üzerine dün toplanan liderler 4.5 saat süreyle sorunun nasıl aşılacağını tartıştı. Bankalar Yasa Tasarısı’nın TBMM Plan ve Bütçe Komisyonu’nda görüşülmesi nedeniyle Meclis’te bulunan Devlet Bakanı Derviş, üç kez toplantıdan ayrılarak liderlerle uzun uzun telefon görüşmesi yaptı. Derviş, saat 21.00 sıralarında Meclis’ten ayrılarak Başbakanlık’a gitti ve zirveye katıldı. 
     Zirvede krizin aşılmasını sağlayan orta yol şu formülle aşıldı 
     Krize neden olan lisans verme yetkisi Türk Telekomünikasyon Kurumu’na bırakılacak. Ancak Ulaştırma Bakanlığı tamamen devre dışı kalmayacak. Yeni bir haberleşme lisansı verilmesine gerek olup olmadığını Telekomünikasyon Kurumu belirleyecek. Kurum, lisans verme gereği olduğu sonucuna varırsa kararını öneri olarak Ulaştırma Bakanlığı’na iletecek. Ulaştırma Bakanlığı lisans verilmesine ilişkin ana çerçeveyi ve ilkeleri belirleyecek. Ana çerçeve, ilkeler, asgari değeri belirleyecek. Bakanlık, daha sonra bu ilkeleri ve asgari değeri Bakanlar Kurulu’na götürecek, Bakanlar Kurulu’nun lisans kararını onaylaması halinde tüm yetki Telekomünikasyon Kurumu’na geçecek. Lisans verilmesine ilişkin işlemler ve ihale süreci Telekomünikasyon Kurumu tarafından yürütülecek. Lisansı, sonuç olarak Telekomünikasyon Kurumu verecek. 
     
     Ecevit Tasarı bugün Meclis’te 
     Başbakan Ecevit, gece saat 01.00’de yaptığı açıklamada, "İyi bir çalışma yaptık. Biraz uzun sürdü ama hayırlı oldu. Telekom tasarısı üzerinde uzlaşı sağlandı. Yarın sabah bugün tasarı TBMM Başkanlığı’na verilecek" dedi. 
     "Lisans verme yetkisi Telekomünikasyon Kurumu’na mı verildi " sorusu üzerine Ecevit, "Ayrıntılara girmeyelim. Yarın bugün nasıl olsa açıklanacak" diye konuştu. Ecevit, "Tek yasa olarak mı gidiyor " sorusunu "Evet" diye yanıtlarken, "Tasarı için neden bu kadar beklenildi " sorusuna, "Önemli de ondan" cevabını verdi. 
     
     Öksüz çok gergin 
     Bu arada Ulaştırma Bakanı Öksüz’ün Başbakanlık’tan ayrılırken son derece gergin bir yüz ifadesi taşıması dikkat çekti. Ulaştırma Bakanlığı’nın bir bürokratı da gazetecilerin sorusu üzerine "Biz anlaşma sağlanan metni görmedik" dedi. 
     
DERVİŞ’e gına geldi      ANKARA Milliyet 

     Türk Telekom özelleştirilmesiyle ilgili yasal düzenlemede Ulaştırma Bakanı Enis Öksüz’ün lisans verme yetkisinin Telekomünikasyon Kurulu’na devrine karşı çıkması üzerine çıkan anlaşmazlığın üç gündür çözülememesi Bakan Derviş’i bıktırdı. 
     Derviş, Bankacılık Yasa Tasarısı’nın sunumunu yapmak üzere geldiği TBMM Plan ve Bütçe Komisyonu’nda yanında oturan Bankacılık Düzenleme ve Denetleme Kurulu Başkanı Engin Akçakoca ile dertleşti. Mikrofonun açık olduğunu fark etmeyen Derviş’in Akçakoca’ya "Üzerimde müthiş bir psikolojik baskı var. Bazen gına geliyor" dediği duyuldu. Akçakoca da Derviş’e, "Tuzak kuranlar olacak" derken, Derviş’in yanıtı, "Bence bu yanlış bir şey" oldu. Akçakoca mikrofonların açık olduğunu fark edip Derviş’i uyarırken, "Biz yine de smiling face" diyerek etrafa gülümsemeye çalıştı. Derviş’in çantasından dosyalarını çıkartırken de Bankacılık Yasa Tasarısı’yla ilgili sunumunu kast ederek, "Hiç hazırlanamadık buna da Telekom yüzünden" dediği duyuldu. 
     
Öksüz İki ayrı yasa olabilir      ELÇİN ERGÜN Ankara 

     IMF İcra Kurulu’nun salı günü Türkiye’nin programını görüşmek üzere yapacağı toplantıya bir haf tadan kısa bir süre kalırken, Telekom taslağında bu kez de sektördeki yetkilerin kurula aktarılmasına ilişkin maddelerinde sorun çıktı. Sektöründeki yetkilerin bakanlıktan alınarak düzenleyici bir kurula devrine itiraz eden Ulaştırma Bakanı Enis Öksüz, özelleştirme ile telekomünikasyon sektöründeki yetkilerini içeren düzenlemelerin iki ayrı yasa olarak hazırlanmasını istiyor. Önceki gün sabah ve akşam yaptıkları iki toplantıda da taslak üzerinde uzlaşma sağlayamayan Öksüz ile Devlet Bakanı Kemal Derviş’in dün sabah beklenen görüşmeleri de gerçekleşmedi. 
     
     Yetkiler tartışılıyor 
     Öksüz, dün bakanlıktaki bir kabulu sırasında basın mensuplarının sorularını yanıtlarken, "Ciddi bir konu, ciddi bir sınavın içinden geçiyoruz. Özelleştirme yasa tasarısını Başbakanlığa sunduk. Problem, benim bakanlığımın bazı yetkilerinin, Telekomünikasyon Kurumu’na devredilmesi hususundadır.Uzmanlar arasında görüş ayrılığı vardır.’’ 
     "Özelleştirme ile lisans devrinin iki ayrı yasa olarak gitmesi konusunda Derviş ile hemfikir misiniz ’’ diye sorulması üzerine Öksüz, "Olabilir. TBMM karar verir. Hukuka nasıl uygun olursa öyle olur" dedi. 
     



 EKONOMİ 



















</TEXT>
</DOC>
