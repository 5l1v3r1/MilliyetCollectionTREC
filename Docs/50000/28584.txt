<DOC>
<DOCNO> 28584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/soneko04.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz memur maaşlarında 125 dolarlık kayba neden oldu 
</HEADLINE>
<TEXT>

     Ekonomik krizden dolayı ortalama memur maaşlarında 125 dolar düzeyinde kayıp olduğu bildirildi. 
     Türkiye Kamu-Sen'e bağlı Türk Büro-Sen tarafından yapılan araştırmaya göre, bu yılın Ocak ayında 247 milyon 423 bin lira olan ve 369 dolara denk gelen ortalama memur maaşı, ekonomik kriz ve dalgalı kur sistemine geçilmesiyle birlikte, bu yılın Haziran ayında 293 milyon 186 bin liraya yükseltilmesine karşın, dolar bazında değer yitirerek 244 dolara düştü. 
     Araştırmaya göre, kriz öncesi Ocak 2001'de ortalama 247 milyon 423 bin lira olan memur maaşı, Nisan ayında yapılan yüzde 2.5, Mayıs ayında yapılan yüzde 10.1 ve Haziran ayında yapılan yüzde 5 oranındaki zamlarla birlikte ortalama 293 milyon 186 bin liraya yükselmesine karşın, 6 ayda dolar bazında yüzde 34 oranında değer yitirirdi. 
     Türk Büro-Sen'in araştırmasına göre, ekonomik kriz nedeniyle Ocak ayında 393 dolar olan ortalama öğretmen maaşı, Haziran ayında 259 dolara, 396 dolar olan emniyet mensuplarının maaşı 262 dolara ve 840 dolar olan hakim ve savcıların maaşı 554 dolara indi. Yine, Ocak ayında 912 dolar olan mülki idare amirlerinin maaşı Haziran ayında 602 dolara, 398 dolar olan sağlık çalışanlarının maaşı 262 dolara, 410 dolar olan teknik hizmetlilerin maaşı 271 dolara, 508 dolar olan üniversite öğretim üyelerinin maaşı 335 dolara, 278 dolar olan din hizmetlilerinin maaşı 184 dolara düştü. 






</TEXT>
</DOC>
