<DOC>
<DOCNO> 48632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur04.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD üniversiteleri de ÖSS kılavuzunda... 
</HEADLINE>
<TEXT>

     ABD'deki bazı üniversiteler, 2002-Öğrenci Seçme Kılavuzu'na ÖSS alındı. 
     Yükseköğrenimlerini yurtdışında sürdürmek isteyen adaylara, ABD'deki New York Eyalet Üniversitesi ile Albany, Binghamton, Buffalo ve Stony Brook üniversitelerinde, ücret karşılığı okuma olanağı sağlandı. Söz konusu üniversitelerde, 2002-2003 eğitim-öğretim yılında öğrenim görmek isteyen adaylar, bu üniversitelere doğrudan başvurabilecekler. Bu üniversitelerdeki programlara kayıt yaptırabilmek için, adayların, 2002-ÖSS'den en az 120 ve daha yüksek puan almaları gerekiyor. 
     Albany, Binghamton, Buffalo ve Stony Brook üniversitelerinin, Biyoloji, Kimya, Matematik, Fizik, Bilgisayar Bilimi, Finans, Pazarlama, İşletme, İktisat, Siyaset Bilimi, Psikoloji, Sosyoloji, Tarih, Coğrafya, Sanat Tarihi, Felsefe, Gazetecilik, İletişim, Muhasebe, Kütüphanecilik, Astronomi, İngiliz Dili ve Edebiyatı, İngilizce Öğretmenliği ile Makine, Bilgisayar, Elektrik, Çevre, Fizik, Biyomedikal ve Endüstri Mühendislikleri bölümleri bulunuyor. 4 yıllık öğrenim süresi olan bu bölümlere, sayısal, sözel, eşit ağırlıklı ve dil puan türlerine göre öğrenci alınıyor. 
     Kılavuzda yer alan bilgilere göre, New York Eyaleti'nin çeşitli bölgelerindeki 64 yerleşkede faaliyet gösteren New York Eyalet Üniversitesi altında yer alan tüm programlar 4 yıllık. Eğitim-öğretim her yılın Ocak ve Ağustos aylarında başlıyor, yarıyıl sistemine göre yapılıyor. Ayrıca üniversitenin birçok yerleşkesinde yaz dönemi uygulaması da bulunuyor. Eğitim-öğretim Türk öğrenciler için 8 bin 300 ABD doları. Teknoloji programları uygulayan bazı yerleşkelerde ise bu ücret ortalama 5 bin ABD doları. 
     Üniversitenin birçok yerleşkesinde bir yıllık yurt ücreti 5 bin 900 dolar. Üniversiteye kayıt-kabul koşulları ise yerleşkeler arasında 
     farklılık gösteriyor. Ancak, genel olarak adaylardan üniversitenin belirleyeceği düzeyde SAT veya ACT puanları ile İngilizce dil seviyesini tespit eden TOEFL puanı isteniyor. ABD'deki üniversitelerle ilgili bilgilere internet sitelerinden de ulaşılabiliyor. 
     






</TEXT>
</DOC>
