<DOC>
<DOCNO> 3937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur19.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Tabip Odası "Mahkumların yaşamı tehlikede" 
</HEADLINE>
<TEXT>

     Ankara Tabip Odası ATO , 19 Aralık 2000 tarihinde cezaevlerinde gerçekleştirilen operasyonun ardından Ulucanlar, Çankırı E tipi, Sincan F tipi cezaevleri ile Ankara Numune Hastanesi'nde bulunan 314 tutuklu ve hükümlüyle görüşerek, buradaki saptamalarını bir rapor haline getirdi. ATO'nun raporuna göre, tutuklu ve hükümlüler, Sincan F tipi cezaevinde kötü muamele ile karşı karşıya bulunurken, yaşamları için gerekli ihtiyaçlarına kolay ulaşamıyorlar. Ankara Tabip Odası'nda bir basın toplantısı düzenleyen ATO Yönetim Kurulu Üyesi Altan Ayaz, "Ankara Tabip Odası Açlık Grevleri-Ölüm Oruçları ve Cezaevlerindeki Son Süreçle İlgili İzlem Raporu"nu açıkladı. 19 Aralık'ta operasyonun ardından Ankara Ulucanlar, Çankırı E tipi, Sincan F tipi cezaevleri ile Ankara Numune Hastanesi'ne 14 ziyaret gerçekleştirerek, 314 tutuklu ve hükümlü ile görüştüklerini söyleyen Ayaz, tutuklu ve hükümlülerin özellikle Sincan F tipi cezaevinde kötü muamele ile karşı karşıya bulunduğunun belirlendiğini kaydetti. 
     Sincan F tipi cezaevine getirilen tutuklu ve hükümlülerle, operasyondan 28 gün sonra yapılan görüşmelerde, tamamına yakınında darp sonucu oluştuğu ifade edilen yaralanmaların belirlendiğini söyleyen Ayaz, "Görüşülen bir hükümlü ise bu sırada kendisine jopla makattan tecavüz edildiğini ifade etmiştir" dedi. 
     Tutuklu ve hükümlülerin TTB tarafından önerilen B1 vitamini, su, tuz ve şeker temininde ciddi sorunlar yaşadığını, yaralıların ise tedavilerinin gerçekleşmediğini, adli raporlarının düzenlenmediğini ifade ettiğini söyleyen Altan Ayaz, mahkumların ısınmada, sıcak su temininde ciddi sorunlar yaşandıklarını, havalandırmaya çıkarılmadıklarını bildirdiğini söyledi. 
     Muayeneyi kabul edenlerde kafa bölgesinde ve yüzde çoğu dikilmemiş kesikler, ekstremiteler ve gövdede ekimoz alanları, yumuşak doku yaralanmaları, ellerde uyuşma ve gözlerde kırmızılıkların oluştuğunu bildiren Ayaz, 11 tutuklunun vücudunda tedavi edilmeyen yanıklara rastlandığını bildirdi. 
     Sincan F tipinde tek kişilik ve üç kişilik düzenlenen ünitelerde tam bir tecrit yaşandığını ifade eden Ayaz, tutuklu ve hükümlülerin aileleri ve avukatları ile görüşmelerinin sınırlı tutulduğunu, cezaevi içerisinde ortak yaşam alanlarının kullanılmadığını, en fazla üç kişi ile iletişim kurma olanağı sağlandığını, acil sağlık sorunları veya olağan üstü bir durum halinde havalandırma kapılarının kapalı olduğu saatlerde sorunu görevlilere iletemediklerini,kaldıkları ortamın temizliğinden sorumlu tutulan tutuklu ve hükümlülerin temizlik malzemesini para karşılığında satın aldığını, açlık grevini bitirdiklerini ifade eden tutuklu ve hükümlülerin uygun diyet alamadığını bildiren Ayaz, "Cezaevi hekimleri tarafından önerilen ilaç ve tıbbi malzemelerin temininde güçlükler yaşanmaktadır. B1 vitamini, antibiyotik,kronik kullanımı gereken ilaçlar ihtiyaç sahiplerine ulaşamamaktadır" dedi. 
     Cezaevinde 1996 yılında yapılan ölüm oruçlarına katılan birçok hükümlünün bulunduğunu söyleyen Ayaz, bu hükümlülerden muayeneyi kabul edenler arasında 7 kişi de, Wernicke Korsakoff sendromuna ait bellek bozuklukları, Amnezik Psikoz, beceriksizlik, göz hareketlerinde kısıtlılık gibi kalıcı hasarlar ile bir hükümlüde kemikte iltihap ve hidrosefali beyine su çekerek kafanın büyümesi olduğu, bir tutuklunun ise daha önce psikoz tanısı ile tedavi gördüğünün öğrenildiğini kaydetti. 
     Hükümlülerin hastaneye sevki sırasında onur kırıcı bir biçimde çıplak bırakılarak, makat araması yapılarak arandıkları, ellerinin arkadan kelepçelendiği, kötü muamele gördüğü için sevk işlemini kabul etmediklerini bildirdiklerini kaydeden Ayaz, hükümlülerin temiz su ihtiyacının karşılanmadığını ileri sürdü. Isınma ve sıcak su sorununda ilk günlere göre düzelme olduğunu bildiren Ayaz, ancak görüştükleri hükümlülerin kaban, palto gibi kışlık giysilerle oturduklarının gözlendiği, özellikle geceleri ısınma problemi çektiklerini ifade ettiklerini kaydetti.Ölüm orucu ve açlık grevindeki tutuklu ve hükümlülerin tümünde ishal ve halsizlik yakınmasının olduğunu, çoğunda el ve ayaklarda uyuşma, baş dönmesi, baş ağrısı, görme ve uyku bozukluğu yakınmaları ile denge kaybı, yüzde 15-33 arası ciddi kilo kayıpları, ciltte kuruma ve dökülme, cilt altı yağ dokusunda kayıp saptandığını bildiren Ayaz, hepsinin bilincinin açık olduğunu, ağızdan su, tuz, şeker ve B1 vitamini alımlarının devam ettiğini bildirdi. 
     Ayaz, görüşülen tutuklu ve hükümlülerin talepleri kabul edilene kadar açlık grevi ve ölüm orucuna devam edeceklerini bildirdiğini söyledi. Altan Ayaz, tutuklu ve hükümlülerle yapılan ilk görüşmede, çoğunda operasyon sırasında darp sonucu oluştuğu ifade edilen gözde, gövde ve kafada çok sayıda kesi ve şişlik gözlendiğini, iki kişide kostalarda kırık, bir kişide hemoporaks, bir kişide kemikte çökme kırığı bulunduğu ve bir kişinin sağ el beşinci parmağının koptuğu, dört kişide gövde, baş ve ekstremitelerde yanık olduğu, iki kişide baş, boyun ve vücutta yaygın saçma yaraları bulunduğunun gözlendiğini söyledi. 




</TEXT>
</DOC>
