<DOC>
<DOCNO> 1511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sondun11.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosnalı Sırp lider Plavsic USSM'ye teslim oldu 
</HEADLINE>
<TEXT>

     Bosna savaşının kilit isimlerinden Bosnalı Sırp lider Biljana Plavsic'in, Hollanda'nın Lahey kentindeki Uluslararası Savaş Suçları Mahkemesi'ne USSM teslim olduğu bildirildi. 
     USSM Başsavcısı Carla Del Ponte, Plavsic'in avukatı Krstan Simic'le yaptığı basın toplantısında, Plavsic'in, aleyhinde suçlama bulunduğunu bilerek, gönüllü teslim olduğunu söyledi. 
     Başsavcı Del Ponte, savaş döneminin sertlik yanlısı milliyetçi siyasetçisi Biljana Plavsiç'in, hakkındaki suçlamalara cevap vereceğini kaydetti. 
     Del Ponte, mahkemenin gözetiminde bulunan Plavsic'in, hakkındaki suçlama dosyasının açılacağı yarın ilk kez mahkeme önüne çıkacağını belirtti. 
     Mahkemenin arananlar listesinin başında gelen 70 yaşındaki biyolog Plavsiç, Radovan Karadziç'in kilit konumdaki yardımcılarından biriydi. Savaş sırasında Sırp yönetiminin yanında yer alan Plavsic, daha sonra yönetimin aşırı milliyetçi siyasetinden uzaklaşarak Batı yanlısı olmuştu. Bosna savaşı sırasında, Bosnalı Sırp güçler, onbinlerce Müslüman ve Hırvat'a karşı cinayet ve sürgün etme kampanyası yürütmüştü. Plavsic, USSM'de yargılanacak ilk üst düzey Bosnalı Sırp yetkili ve ilk kadın olacak. 




</TEXT>
</DOC>
