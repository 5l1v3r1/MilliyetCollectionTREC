<DOC>
<DOCNO> 44142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/guncel/gun07.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mübarek’in önerisine Sezer’den destek 
</HEADLINE>
<TEXT>
BM’de terör konferansı... 
Mübarek’i Türkiye’ye davet eden Sezer, Putin’le de görüştü. 
     ANKARA Milliyet 

     Cumhurbaşkanı Ahmet Necdet Sezer, terörle mücadelede bölge ülkeleri arasında işbirliği ortamının sağlanması için başlattığı diplomatik atağı sürdürüyor. Sezer Pakistan, Azerbaycan ve Kırgızistan liderlerinden sonra dün de, Mısır Cumhurbaşkanı Hüsnü Mübarek ve Rusya Devlet Başkanı Vladimir Putin ile telefon görüşmesi yaptı. Cumhurbaşkanlığı Başdanışmanı Tacan İldem’in aktardığına göre, Sezer, Mübarek’i çalışma ziyaretinde bulunması için önümüzdeki günlerde Türkiye’ye davet etti. Mübarek, görüşmede, Mısır’ın terörizm ile ilgili olarak BM’de bir konferans toplanması düşüncesini taşıdığını belirtti. Mübarek, bu önerilerine Türkiye’nin verdiği destekten memnuniyet duyduklarını da açıkladı. 
     
     Kremlin’den açıklama... 
     Sezer, Putin’le de terör konusunu görüştü. Kremlin’den yapılan açıklamaya göre Sezer ve Putin, ABD’deki saldırıların ardından Avrupa ve Asya’da oluşan durumu değerlendirdiler ve "her iki ülkenin de uluslararası terörizm konusunda aynı görüşleri paylaştığını, bu sorun ile mücadelede uluslararası çabaların yoğunlaştırılması gerektiğini" teyit ettiler. 
     



 GÜNCEL 

















</TEXT>
</DOC>
