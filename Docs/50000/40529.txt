<DOC>
<DOCNO> 40529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/guncel/gun07a.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İki başhekimden sürpriz istifa 
</HEADLINE>
<TEXT>

Kartal Lütfi Kırdar ve Haseki hastanelerinin başhekimleri, Bakan Durmuş’la görüş ayrılığına düştükleri için görevlerinden ayrıldı 
     AYŞEGÜL AYDOĞAN İstanbul 

     İstanbul’un en büyük eğitim ve araştırma hastanelerinden Kartal Lütfi Kırdar ve Haseki hastanelerinin başhekimleri istifa etti. Dr. Necmi Kurt ve Dr. Mustafa Yenigün’ün sürpriz istifalarının arkasında, cuma günü Sağlık Bakanı Osman Durmuş’un başkanlığında yapılan toplantıda ortaya çıkan görüş ayrılığının olduğu öne sürüldü. 
     İddiaya göre, Kartal Devlet Hastanesi Başhekimi Dr. Necmi Kurt, Durmuş’a, "Yaptıklarım övülmüyor. Çok şey yapıyorum görülmüyor" dedi. Durmuş da iki yıl önce yanan ameliyathaneleri hatırlatarak, ameliyathanelerin onarımını bitirmediği için Kurt’u sert bir dille uyardı. Toplantıda yaşanan bu gerginliğin ardından Kurt, Durmuş’u havaalanında Ankara’ya uğurlarken istifa dilekçesini verdi. 
     Dün de Haseki Hastanesi Başhekimi Yenigün’ün istifa etmesi şaşkınlık yarattı. 
     İl Sağlık Müdürü Dr. Osman Karaaslan, Kurt’un kalple ilgili yaşadığı sağlık sorunları nedeniyle, Yenigün’ün de beş yıldır yaptığı başhekimlikten yorulduğu gerekçesiyle istifa dilekçelerini verdiğini söyledi. 
     Karaaslan, "Mustafa Bey, Artık bilimsel çalışmalar yapmak istiyorum’ dedi. Necmi Bey’in de sağlık sorunları var. İdari görevler stres içinde yapılıyor. Herkes bu stresi kaldıramıyor. Bunların dışındakiler spekülasyon. Cuma günkü toplantının istifalarla bir ilgisi yok" dedi. 
     
     Durmuş görevden almadı’ 
     Karaaslan, başhekimlerin Sağlık Bakanı Durmuş tarafından görevden alındığı iddialarına da, "Herhangi bir yolsuzluk veya bakanın görevden alması söz konusu değil" yanıtını verdi. 
     Kurt da istifasının Bakan Durmuş’la bir görüş ayrılığı ya da bir soruşturmayla ilgili olmadığını dile gitirdi. Kurt, "Hiçbir zaman soruşturma atlatmadım. Hırsızlık, namussuzluk, yolsuzluk yapmadım. Sağlık gerekçelerimi göstererek kendi isteğimle dilekçemi bakana verdim" diye konuştu. 
     İstifayı bir haftadır düşündüğünü ve kendi isteğiyle karar verdiğini vurgulayan Dr. Mustafa Yenigün ise, "Artık yoruldum. 4. Dahiliye Kliniği’nde görevine devam edeceğim. İleride politikayı düşünebilirim" diye konuştu. 
     



 GÜNCEL 



















</TEXT>
</DOC>
