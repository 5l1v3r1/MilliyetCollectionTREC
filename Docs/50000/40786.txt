<DOC>
<DOCNO> 40786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sondun12.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belfast'ta aileler çocuklarını hala bomba atılan yoldan okula götürüyor 
</HEADLINE>
<TEXT>

     Kuzey İrlanda'nın başkenti Belfast'ta ana giriş kapısı protestanların yaşadığı sokakta bulunan katoliklere ait bir ilkokulun yarattığı kriz büyüyerek sürüyor. 
     Protestan grupların dün sabah, anneleriyle birlikte yoğun polis koruması altında okula giden kız çocuklarının üzerine el yapımı bir bomba atmalarının ardından, Belfast bu sabaha da gergin başladı. İngiltere'nin Kuzey İrlanda'dan sorumlu Bakanı John Reid'e tatilini yarıda kestiren kriz, polis şefleriyle okul yönetiminin sabahın ilk saatlerinden itibaren ''güvenlik'' toplantısı yapmalarına yol açtı. Bazı velilerin de katıldığı toplantıda, okul yönetimi ve güvenlik güçlerinin velilerden kızlarını okula arka kapıdan getirmelerini istedikleri, ancak pek çok anne-babanın bu öneriye sıcak bakmadığı belirtiliyor. Şu sıralarda hafta başından bu yana dördüncü kez okula gitme girişiminde bulunacak ailelerin hangi yolu tercih edecekleri henüz bilinmezken, olaylara neden olan Ardoyne Sokağı'ndaki zırhlı araçlarıyla güvenlik güçleri ve canlı yayın araçlarıyla medyanın ağırlığı hissediliyor. 







</TEXT>
</DOC>
