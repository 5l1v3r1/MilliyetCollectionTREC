<DOC>
<DOCNO> 27549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur21.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okkan suikatı zanlısı "Pişmanım, bilseydim yapmazdım" 
</HEADLINE>
<TEXT>

     Diyarbakır eski Emniyet Müdürü Ali Gaffar Okkan Suikastı zanlılarından Bedran Salamboğa, ''pişmanım, böyle bir eylem olduğunu söyleselerdi vallahi yapmazdım'' dedi. 
     Diyarbakır'da 1 Haziran'da gerçekleştirilen operasyonda yakalanan terör örgütü Hizbullah mensubu Bedran Salamboğa, Emniyet Müdürlüğü Terörle Mücadele Şube Müdürlüğü'ndeki sorgusunda, 24 Ocak 2001 tarihinde Şehitlik Semti Sezai Karakoç Bulvarı'nda düzenlenen ve Emniyet Müdürü Gaffar Okkan ile 5 polis memurunun şehit edilmesi ve 5 polis memumrunun da yaralanması saldırısına katıldığını itiraf etti. 
     Salamboğa sorgusunda, saldırı yerine saat 17.00 sıralarında geldiğini ve parkta beklemeye başladığını söyledi. Salamboğa'nın, yer gösterme sırasında Emniyet Müdürlüğü'nce video kasete kaydedilen ifadeleri şöyle 
     ''Üzerimde bir kaleş ve 2 şarjör vardı. Burada tur attım sigara aldım. Sonra beklemeye başladım. Silah sesleri geldi. Ben de o tarafa ateş ettim. Siyah renkli bir arabaydı. Ateşle birlikte durdu. Sonra binaların arasından kaçtım. Şarjörü çıkarıp cebime koydum, silahı boynuma astım. Pişmanım. Böyle bir eylem olduğunu söyleselerdi vallahi yapmazdım.'' Zanlı Bedran Salamboğa, Emniyet Müdürlüğü'ndeki sorgusunun ardından geçen hafta sevk edildiği Diyarbakır Devlet Güvenlik Mahkemesi'nce tutuklanmıştı. 







</TEXT>
</DOC>
