<DOC>
<DOCNO> 27250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/guncel/gun01.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluğbay, Evren’e rakip olacak 
</HEADLINE>
<TEXT>

1999’da intihara teşebbüs eden Uluğbay, Kenan Evren gibi kendini sanata adadı. Uluğbay, dört tablosuyla salı günü karma bir sergiye de katılacak 
     YILDIZ YAZICIOĞLU Ankara 

     Ekonomiden Sorumlu Devlet Bakanı olduğu 7 Temmuz 1999'da intihara teşebbüs eden DSP Milletvekili Hikmet Uluğbay, artık aynı zamanda bir ressam. Uluğbay, uzun süredir devam ettiği resim atölyesinde yaptığı eserlerini, 19 Haziran Salı gününden itibaren sergileyecek. 
     Milli Piyango Sanat Galerisi'nde açılacak olan karma resim sergisine dört resimle katılacak olan Uluğbay, Kasım 2000'de başladığı resim derslerini de sürdürüyor. Resim derslerini veren "Atölye S"nin sahibi Hatice Demir, Uluğbay'ın her hafta en az dört saat düzenli olarak resim çalıştığını söyledi. 
     
     İnsan figürü çalışmıyor 
     Demir, eski bakanın "peyzaj" ağırlıklı resimler yaptığını ve "karakalem" denemeleri olduğunu söyledi. İnsan figürü üzerine çalışmayı düşünmeyen Uluğbay için Demir, şöyle konuştu "Resim yapabilmek için kişinin iyi bir gözlemci olması sosyoloji, psikoloji ve felsefe bilmesi lazım. Ancak birikimi olan kişiler, resim ile ruh dünyalarını zenginleştirebilir. Bu özelliklerin hepsi Sayın Uluğbay'da var." 
     
     Van Gogh gibi sarı’ seviyor 
     PERVİN METİN İstanbul 

     Uluğbay, canlı renkleri özellikle de sarıyı seviyor. Renk kullanımlarının insanın kişiliğini tanımladığını söyleyen renk uzmanı Metin Yayya Üster, Hikmet Uluğbay'ın eserlerinde ağırlıklı olarak kullandığı sarı rengin, "entelektüel güç", "yöneticilik hırsı" ve "iddia"ya işaret olduğunu söylüyor. 
     



 GÜNCEL 























</TEXT>
</DOC>
