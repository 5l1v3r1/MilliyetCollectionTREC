<DOC>
<DOCNO> 35890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/soneko22.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2. seans böyle geçti 
</HEADLINE>
<TEXT>

     İMKB Ulusal-100 Endeksi, 1. seansa göre 158.05 puan kayıpla 2. seansı 9,639.95 puandan tamamladı. 
     Hisse senetleri ortalama yüzde 1.61 oranında değer yitirdi. Borsa'da ilk seans yaşanan 70 puanlık düşüşün ardından, günün ikinci yarısında satışlar yoğunlaştı. Başbakan Bülent Ecevit'in Başbakan Yardımcısı Mesut Yılmaz ile ilgili açıklamalarının yanısıra artmaya devam eden döviz fiyatları da piyasayı tedirgin etti. 9,838 puan seviyesinde açılan seansın ilk dakikalarındaki alımlarla 9,846 puanı gören Endeks, satışlarla 9,608 puana kadar düştü. İlk bir saat tepki alımlarıyla 9,704 puanla geçildi. 
     İkinci yarıda da satışa dönük seyrini sürdüren piyasa, bu kez en düşük 9,564 puanı gördü. Ulusal-100 Endeks, günü 9,639.95 puandan tamamladı. Hisse senetleri günün tamamında yüzde 2.32 oranında değer yitirdi. Kapanışta mali endeks 333.20 puanlık kayıpla 13,367.36 puana, sınai endeksi 55.19 puanlık kayıpla 8,226.40 puana, hizmet endeksi de 21.42 puanlık kayıpla 5,264.26 puana geriledi. Böylece ilk seansa göre mali grup hisseler ortalama yüzde 2.43, sınai grubu hisseler yüzde 0.67, hizmet grubu hisseler de yüzde 0.41 oranında değer yitirdi. 2. seansta işlem gören toplam 289 hisse senedinden 179'u değer yitirdi. 49 hisse senedi değer kazanırken, 61 hissenin fiyatında ise değişiklik olmadı. Seansta, 114 trilyon 276 milyar 217 milyon liralık işlem hacmi oluştu. İki seansın işlem hacmi toplamı da, 197 trilyon 88.4 milyar lira olarak gerçekleşti. 2. seansta, Yapı Kredi Bankası, Garanti Bankası, Akbank, Sabancı Holding ve Koç Holding en yoğun işlem gören hisseler oldular. 







</TEXT>
</DOC>
