<DOC>
<DOCNO> 23568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur05.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Devlet Bahçeli'nin sözlerini değerlendirdi "Birşey diyemem" 
</HEADLINE>
<TEXT>

     Başbakan Bülent Ecevit, ''MHP'yi milletvekili transferi yoluyla birinci parti, Genel Başkan Devlet Bahçeli'yi de böylelikle Başbakan yapmak yolunda girişimler olduğu'' iddialarına ilişkin görüşünün sorulması üzerine, ''Bunlar spekülasyon, tabii buna bir şey diyemem'' dedi. 
     Ecevit, Erzurum gezisi öncesinde havaalanında gazetecilerin sorularını yanıtladı. 
     Başbakan Ecevit, Devlet Bakanı Kemal Derviş'in TOBB Genel Kurulu'na katılmamasına yönelik eleştirilerin sorulması üzerine, ''Bunu bana sormayın Sayın Derviş'e sorun'' karşılığını verdi. Hükümete piyasaları rahatlatıcı tedbirler almadığı şeklinde eleştirilerin yapıldığının ifade edilmesi üzerine de Başbakan, ''Biz de istediğimiz ölçüde bunu sağlayamadık. Bankacılık sektörüyle ilgili birtakım değişiklikler yapıyoruz. Bu tabii zaman alıyor. Bankacılık sektörü ile reel sektör arasında mutlaka işlevsel uyum sağlamaya devam edeceğiz'' diye konuştu. 
     Ecevit, bir başka soruyu yanıtlarken de bakanlık sayısının azaltılması konusunun koalisyon ortakları arasındaki görüşmelerde gündeme gelmediğini söyledi. 
     Başbakan Ecevit, bir soru üzerine de yarın yapılacak Bakanlar Kurulu toplantısında buğday taban fiyatının görüşüleceğini bildirdi. 
     Ecevit, bir gazetecinin ''Devlet Bahçeli'ye bir soru yöneltildi. MHP'nin milletvekili transferi yapacağı ve Bahçeli'nin Başbakan olacağı yönünde... Bahçeli ise, Başbakanlık ise kısmet işi yanıtını verdi'' sözleri üzerine, ''Bunlar spekülasyon, tabii buna bir şey diyemem'' şeklinde konuştu. 
     







</TEXT>
</DOC>
