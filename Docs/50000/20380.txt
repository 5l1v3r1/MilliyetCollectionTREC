<DOC>
<DOCNO> 20380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sonspo15.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Kalecisi Metin "Hayatımda hiç penaltı kurtarmadım" 
</HEADLINE>
<TEXT>

     Kaleci Metin Aktaş ''Penaltı kurtarırken neler hissediyorsunuz'' sorusuna, ''Profesyonel futbolculuk hayatımda hiç penaltı kurtarmadım. Onun için bunun zevkine varamadım. İnşallah ileride penaltı kurtarırım da onun da zevkine varırım'' karşılığını verdi. 
     Kanuni İlköğretim Okulu'nda düzenlenen toplantıya katılan Trabzonspor'un yıldız futbolcuları Hami, Macit ve Metin Aktaş, öğrencilerin sorularını yanıltladılar. Trabzonspor Takım Kaptanı Hami Mandıralı ise Trabzonspor'da oynayan bütün futbolcuların gururlu, namuslu oyuncular olduğunu, maç verme gibi bir şeyin söz konusu olamayacağını belirtti. 
     Hami, bir öğrencinin, ''Galatasaray maçını vereceğiniz söyleniyor'' sözlerine karşılık, Galatasaray maçından önce 2 maç daha yapacaklarını ve amaçlarının önlerindeki bütün maçları kazanarak ligi en iyi şekilde bitirmek olduğunu belirterek, ''Trabzonspor'da oynayan bütün futbolcular gururlu, namuslu oyunculardır. Maç verme gibi bir şey söz konusu olamaz. Herkes Trabzonspor için terini döküyor ve giyindiği formanın hakkını vermek için sahaya çıkıyor. Onun için böyle şeyleri aklınızdan dahi geçirmeyin'' dedi. 
     Bir başka öğrencinin, ''Futbolcu olmasaydın ne olurdun'' sorusuna ise Hami, insanlarla arasının çok iyi olduğunu belirterek, ''Futbolcu olmasaydım tiyatrocu olurdum. Çünkü insanlarla ilişki kurmayı çok seviyorum. Özellikle insanları güldümek hoşuma gidiyor'' yanıtını verdi. 
     Hami Mandıralı, futbolcu olduğundan dolayı hiçbir zaman pişman olmadığını da ifade ederek, ''Benim için futbolu bıraksın diyorlar. Benim böyle bir niyetim yok. Yakın bir zamanda böyle bir şey düşünmüyorum'' dedi. 
     

</TEXT>
</DOC>
