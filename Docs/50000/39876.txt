<DOC>
<DOCNO> 39876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur17.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Bakanlığımda her türlü yolsuzluk var.. " 
</HEADLINE>
<TEXT>

     Sağlık Bakanı Osman Durmuş, bakanlığından savcılığa yapılmış üç suç duyurusu olduğunu, Hudut Sahilleri Sağlık Genel Müdürlüğü'nde büyük yolsuzluk bulunduğunu belirterek, ''Sahte makbuzdan şeye kadar her türlü yolsuzluk var benim bakanlığımda... Ben, bunlarla mücadele ediyorum. Haberim olursa mücadele ederim'' diye konuştu. 
     Durmuş, 1927'de Atatürk'ün imzasını taşıyan kararnameyle Bakırköy Ruh ve Sinir Hastalıkları Eğitim ve Araştırma Hastanesi'ni kuran, Ord.Prof. Dr. Mazhar Osman Uzman'ın ölümünün 50. yıldönümü nedeniyle hastanede düzenlenen anma törenine katılarak, adının verildiği salonu hizmete açtı. 
     Sorular ve yanıtları 
     Bu arada, toplantı sonrası basın mensuplarının sorularını yanıtlayan Osman Durmuş, ''Sosyal patlamaya karşı vatandaşlara ne önerirsiniz '' sorusu üzerine, ''Türkiye'de sosyal patlama olmaz. Sadece yönlendirilmiş çapul hareketleri olabilir. Onun da devlet tedbirini alır'' dedi. 
     Durmuş, ''Vurgun operasyonu MHP ile ANAP arasındaki ilişkileri nasıl etkileyecek '' şeklindeki bir soruya karşılık da, ''Vurgun varsa MHP onun üzerine gider. Oyun varsa onun da üzerine gidilir'' diye konuştu. 
     MHP'nin öncelikle hedef olarak belirlediği yolsuzluk ve yoksullukla mücadele konusundan en ufak bir sapma olmayacağını da kaydeden Durmuş, açık toplumlarda şikayetlerin olabileceğini söyledi. 
     Bakanlıkta yolsuzluklar 
     Sağlık Bakanlığı'ndan da savcılığa yapılmış üç suç duyurusu olduğunu hatırlatan Durmuş, Hudut Sahilleri Sağlık Genel Müdürlüğü'nde büyük yolsuzluk bulunduğunu vurguladı. 
     Basının bunları da yazmasını isteyen Durmuş, ''Sahte makbuzdan şeye kadar her türlü yolsuzluk var benim bakanlığımda. Lütfen bunları yazın. Ben bununla mücadele ediyorum. Haberim olursa mücadele ederim. İhbar alırsam ederim. Adamı görevden alıyorsun, 10 defa göreve geliyor. Yolsuzluğu var kardeşim.. Neden bunları yazmıyorsunuz .'' 
     
     
     







</TEXT>
</DOC>
