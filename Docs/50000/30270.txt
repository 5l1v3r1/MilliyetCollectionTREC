<DOC>
<DOCNO> 30270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sondun05.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Basını "Ilısu Barajı projesi İngiliz desteğini yitirebilir" 
</HEADLINE>
<TEXT>

     Ilısu barajıyla ilgili olarak İngiliz hükümeti tarafından hazırlatılan raporun olumsuz görüşler içermesi, İngiliz basınında yankı buldu. 
     The Guardian gazetesi, baraj inşasıyla 60 bine yakın kişinin evlerini terkedebileceklerini belirtirken, ''İşte bu nedenle bu proje 200 milyon sterlinlik İngiliz desteğini yitirebilir'' ifadesini kullandı. 
     Raporun Türkiye'nin baraj konusunda yaptığı ön çalışmaların İngiliz hükümetinin beklentilerini karşılamaya yetmediğini ortaya koyduğunu iddia eden gazete, İngiliz hükümetinde projeye karşı giderek artan bir soğukluk bulunduğunu yazdı. 
     Gazete, hükümetin kararının Eylül ayında çıkacağını belirtirken, Sanayi ve Ticaret Bakanı Patricia Hewitt'in bu süre içinde yeni danışmalarda bulunacağını ve İngiltere'nin beklentilerinin karşılanıp karşılanmayacağı konusunda emin olacağını söyledi. 
     The Independent gazetesi ise, İngiliz hükümetinin desteğinin ''askıya alındığını'' öne sürdü. 
     Gazete, Hewitt'in, uzmanlarıyla birlikte önüne konulan rapor üzerinde dikkatli bir çalışma yapmaya hazırlandığını kaydetti ve ''Ancak böyle bir raporun ardından hükümetin projeye desteğini sürdürmesi kolay olmayacak'' görüşünü savundu. 
     The Daily Telegraph gazetesi de, bugüne kadar baraja verilecek destek konusunda olumlu işaretler veren İngiliz hükümetinin bir ''U dönüşü''nün sinyallerini verdiğini iddia etti. 
     Gazete, siyasi çevrelerin İngiliz hükümetinin bugüne kadar projeye gösterdiği ilgi ve desteği sessizce bir yana bırakacağını savunurken, bu durumu sadece Başbakan Tony Blair'in İngiliz iş çevrelerinin çıkarlarını baraj projesiyle ilgili diğer kaygıların önüne almasının değiştirebileceğini yazdı. 






</TEXT>
</DOC>
