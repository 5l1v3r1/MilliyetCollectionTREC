<DOC>
<DOCNO> 24298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko20.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Topluluğu kriz nedeniyle kutlama törenlerini iptal etti 
</HEADLINE>
<TEXT>

     Koç Topluluğu, 75. kuruluş yıldönümünü buruk kutluyor. 
     Türk özel sektörünün en önemli yapı taşlarından olan Koç Topluluğu'nda 75. kuruluş yıldönümü nedeniyle yapılması planlanan bir dizi kutlama etkinliği, aile üyelerinin isteği üzerine ülkenin içinde bulunduğu kriz ortamı dolayısıyla iptal edildi. 
     Koç Holding Reklam ve Medya Yöneticisi Hakan Gören, yaptığı açıklamada, halkla ilişkilere yönelik birtakım toplantı, sempozyum, gala gecesi gibi faaliyetlerin yanı sıra bir reklam kampanyasını da içeren yıl boyunca sürecek bir kutlama programı yaptıklarını hatırlatarak, kriz nedeniyle bunların durdurulduğunu söyledi. Gören, bu iptalin, finansal herhangi bir tereddütten değil, sadece aile üyelerinin böyle bir kriz ortamında kutlama programı yapmanın doğru olmayacağını düşünmeleri nedeniyle yapıldığını da vurguladı. 
     Gören, 75. yılla ilgili olarak sadece ilan verdiklerini ve bunun dışında başka bir şey yapılmayacağını da kaydetti. 
     Koç Topluluğu'nun 75. kuruluş yıldönümü nedeniyle gazetelere verilen ilanda kurucusu Vehbi Koç'un ''Ülkem varsa ben de varım. Demokrasi varsa hepimiz varız'' sözlerinin her Koç Topluluğu çalışanın da anayayası olduğu vurgulanıyor. Türkiye'de 13.5 milyon evde kullanılan her Koç ürünüyle kendilerine duyulan güveni koruyabilmek için 46 bin kişinin görev başında olduğu belirtilen ilanda, ''Ülkemiz insanına teşekkür borcumuzu ödemek için çok çalışıyoruz. Çünkü, gelecek kuşaklara karşı sorumluluğumuz çok büyük...Ve inanıyoruz ki, hep birlikte böyle çalışırsak Türkiye'nin yarınları daha güzel olacak'' ifadeleri yer alıyor. 







</TEXT>
</DOC>
