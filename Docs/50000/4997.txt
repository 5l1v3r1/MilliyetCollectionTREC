<DOC>
<DOCNO> 4997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko13.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'te genel başkanlığa Sami Evren getirildi 
</HEADLINE>
<TEXT>

     Kamu Emekçileri Sendikaları Konfederasyonu'nun KESK 25-28 Ocak 2001 tarihleri arasında yapılan 3. Olağan Genel Kurulu'nun ardından Merkez Yürütme Kurulu'na seçilen üyeler görev dağılımı yaptı. KESK Genel Başkanlığı'na, 22 yıllık eğitimci Sami Evren getirildi. 
     KESK Merkez Yürütme Kurulu'nun görev dağılımı yapması ve KESK 3. Olağan Genel Kurulu'nun değerlendirilmesi amacıyla Konfederasyon Genel Merkezi'nde basın toplantısı düzenleyen Sami Evren, 3. Olağan Genel Kurul toplantısına, 19 sendikayı temsilen 480 delegenin katıldığını hatırlattı. 
     Genel kurulda, başta kamu emekçileri olmak üzere, emekçilerin karşı karşıya bulunduğu sorunlar ve çözüm yollarının tartışıldığını ve bu doğrultuda mücadele kararlılığının bir kez daha ifade edildiğini vurgulayan Evren, sermayenin küresel saldırısına karşın, emekçilerin birlik ve mücadelesinin öneminin dile getirildiğini kaydetti. 
     'Türkiye'nin zor bir dönemden geçtiğini, sermayenin, uluslararası sermaye ile bütünleşme planlarının faturasının, bütün dünyada olduğu gibi emekçilere ve yoksul halka çıkarıldığını'' söyleyen Evren, emekçilere yönelik hak gasplarının arttığını, başta sendikalar olmak üzere toplumsal muhalefetin etkisizleştirilmek istendiğini savundu. 
     Evren, ''IMF politikalarını'' ve özelleştirme uygulamalarını da eleştirerek, ülke kaynaklarının bir avuç rantiyeye aktarıldığını öne sürdü. 
     'Kamu emekçilerinin toplusözleşmeli, grevli, sendikal hak ve özgürlükleri önündeki engeller devam ederken, bütçe ile tek yanlı sefalet zamlarının dayatıldığını'' ifade eden Evren, ''buna karşı çıkan KESK üyelerinin, sürgün ve soruşturmalarla yıldırılmaya çalışıldığını'' söyledi. 
     'IMF'ye sunulan ek niyet mektubu ve hükümetin çalışanlara karşı sicili, önümüzdeki dönem emekçilere ve yoksul halk kesimlerine yönelik saldırıların hızlanacağını göstermektedir'' diyen Evren, buna karşı emekçilerin 1 Aralık'ta gösterdiği gibi diğer emek örgütleriyle birlikte mücadele anlayışını sürdürmesi gerektiğini söyledi. 
     Evren, KESK'in, tabanından aldığı güç ve mücadele geleneğine uygun olarak, bundan sonra da kararlı bir şekilde hak mücadelesini sürdüreceğini belirterek, ''Önümüzdeki süreç, hükümet açısından zorlu geçecektir. Çünkü emekçilerin öfkesi ve mücadelesi, giderek büyümektedir. Hükümet, yüzünü IMF'ye, sırtını emekçiye dönmeye devam ettikçe, eylemlerimiz ve etkinliklerimiz devam edecektir'' diye konuştu. Basın mensuplarının sorularını da yanıtlayan Evren, bir soru üzerine, emekçilerin hak mücadelesinin arttığı süreçte, toplumu terörize eden bazı olaylar olduğunu dile getirerek, barış ortamını bozanları kınadı. 
     Konuşmasının ardından yeni göreve gelen Merkez Yürütme Kurulu MYK üyelerini basına tanıtan Evren, MYK üyeleri arasında yapılan görev dağılımında Genel Sekreterliğe Sevil Erol'un, Eğitim Sekreterliği'ne İbrahim Kudiş'in, Uluslararası İlişkiler Sekreterliği'ne ise Hasan Hayır'ın yeniden getirildiğini kaydetti. 
     Evren, Mali Sekreterliğe Bayram Keskin, Örgütlenme Sekreterliği'ne Hüseyin Ayyıldız, İnsan Hakları, Çevre ve Hukuk Sekreterliği'ne Ali Rıza Özer, Basın Yayın ve Halkla İlişkiler Sekreterliği'ne Mustafa Avcı ve Kadın Sekreterliği'ne Sevgi Göyçe'nin seçildiğini söyledi. Bakırköy Ticaret Meslek Lisesi'nde Fen Bilgisi öğretmeni olan 22 yıllık eğitimci Sami Evren, KESK eski Genel Başkanı Siyami Erdem'e teşekkür etti, yeni görev alanlara da başarı diledi. 




</TEXT>
</DOC>
