<DOC>
<DOCNO> 45049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun17.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair açıkladı ''Operasyon çok zor olacak ama kolay seçenek yok'' 
</HEADLINE>
<TEXT>

     İngiltere Başbakanı Tony Blair, İngiltere ve müttefik ülkelerin ellerindeki bütün delillerin, 11 Eylül'de Amerika'da düzenlenen terörist saldırıların ve son 10 yılda meydana gelen pek çok terörist saldırının arkasında Suudi terörist Usame Bin ladin ve El Kaide örgütünün bulunduğunu gösterdiğini söyledi. 
     Rusya'ya yapacağı ziyaret öncesinde olağanüstü toplantıya çağrılan parlamentoda konuşan Blair, Taliban rejiminin bütün uyarılara rağmen Bin Ladin ve El Kaide örgütünü korumaya devam ettiğini bildirdi. 
     Saldırıları düzenleyenlerin Bin Ladin ve örgütü olduğuna dair ellerinde güçlü deliller bulunduğunu ve bu delilleri bugün Avam Kamarası'nın bilgisine açtığını kaydeden Blair, bütün bu belgelerin, istihbarat birimlerinin verdiği bilgilere dayandığını ve ''hassas'' nitelik taşıdığını, bu nedenle kamuoyu ve basına açıklanmasının sakıncalı olduğunu söyledi. 
     Bu bilgileri getiren istihbarat elemanlarının güvenliklerini tehlikeye atmalarının imkansız olduğunu belirten Blair, her geçen gün yeni bilgilerin akmaya devam ettiğini, parlamentonun da bu bilgileri faydalı bulacağına inandığını belirtti. 
     ''Bin Ladin'in olayların tek sorumlusu olduğundan hiç kuşkumuz yok'' diyen Blair, diğer NATO üyesi müttefik ülkelerin de aynı görüşte olduğuna işaret etti. 
     Eldeki kanıtların yeterli olduğunu söyleyen Blair, bu kanıtların, sadece 11 Eylül'deki saldırıların değil, son 10 yıl içinde Somali'de, Tanzanya'da, Kenya'da meydana gelen saldırıların, hatta geçen yıl Amerikan donanmasına ait bir gemiye yönelik terörist saldırının da Bin Ladin'in sorumluluğunda olduğunu gösterdiğini bildirdi. 
     Blair, Bin Ladin'in, 11 Eylül'den önce yaptığı konuşmalarda ABD'ye yönelik saldırıların sinyallerini verdiğini hatırlattı ve ''Bu deliller ışığında hedefimiz açık, Bin Ladin ve El Kaide'yi adalete teslim edeceğiz'' dedi. 
     Afganistan'daki rejimi de Bin Ladin ve örgütüne koruma, finansal destek ve gizlenme olanağı vermekle suçlayan Blair, Afganistan'ın bunu, Bin Ladin'in Taliban'a Kuzey İttifakı ile savaşında verdiği destek nedeniyle yaptığını anlattı. 
     Blair, İngiltere'nin insani yardım alanında ve diplomatik alanda da büyük gayret gösterdiğini ve Afganistan'daki mültecilerin dramına son verilmesi için bu gayretleri sürdüreceğini belirtti. 
     
     Askeri operasyon yaklaşıyor 

     Blair, ''Operasyonun olacağı zor zamanlara doğru yaklaşıyoruz. Bu çok zor olacak, kolay seçenekler yok'' dedi. 
     Bütün Batılı ülkelerin terörist saldırı tehdidiyle karşı karşıya olduğunu ve ortak bir savunma oluşturmak için birleşmesi gerektiğini söyleyen Blair, ''İntikam için eylem yapmayacağız. Halkımıza ve ekonomimize güven dahil, yaşam tarzımızı korumak için harekete geçeceğiz. Bin Ladin ve temsil ettiği terörizmi ortadan kaldırmaya ihtiyacımız var'' diye konuştu. 
     Blair, ''Doğru askeri operasyonu yapar, bunu doğru insani yardımla birleştirir ve doğru siyasi ve diplomatik ittifakı kurarsak, o zaman bu yalnızca en iyi başarı şansı değil, dünyada en fazla desteği kazanma şansı da olacaktır'' ifadesini kullandı. 
     Terörle mücadele için uluslararası koalisyon kurulması konusuna da değinen Blair, bu koalisyonun her geçen gün güçlendiğini belirtti ve ''İttifak güçlü. Askeri planlar sağlam. İnsani planlar yürürlükte'' diye konuştu. 
     Blair, askeri operasyonun yalnızca Bin Ladin ve örgütüne karşı değil, Afganistan'daki Taliban yönetimine de karşı olacağını söyledi. 
     
</TEXT>
</DOC>
