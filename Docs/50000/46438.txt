<DOC>
<DOCNO> 46438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/siyaset/siy01.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
SEZER’E AYNEN IADE 
</HEADLINE>
<TEXT>

Cumhurbaşkanı’nın, memurların yargılanmasında savcıları devre dışı bırakacağı gerekçesiyle veto ettiği memur yargılaması yasası, tekrar benimsendi 
     ANKARA Milliyet 

     Memurların yargılanmasında savcıları devre dışı bırakarak yolsuzlukların üstünü örteceği gerekçesiyle Cumhurbaşkanı Ahmet Necdet Sezer tarafından veto edilen memurların yargılanmasına ilişkin yasada değişiklik öngören yasa, Adalet Komisyonu’nda, "aynen" kabul edildi. 
     Komisyon üyesi DSP’li Erol Al, Sezer’i eleştirerek "Biz hukuk fakültesi öğrencisi değiliz, milletvekiliyiz" dedi. 
     Komisyonda yapılan görüşmeler sırasında İçişleri Bakanı Rüştü Kazım Yücelen yasa hakkında bilgi verirken, veto gerekçelerine karşın yasanın aynen kabul edilmesini istedi. 
     Erol Al, Cumhurbaşkanı’nın kendisine saygı duyduklarını, iyi bir hukukçu ve devletin başı olduğunu belirterek, iki sayfalık yasaya beş sayfalık veto gerekçesi gönderilmesini eleştirdi. 
     Cumhurbaşkanı’nın, yasanın "delillerin karartılmasına, soruşturmanın geciktirilmesine neden olacağı" gibi gerekçelerle yasayı veto ettiğini anımsatan Al, Sezer’in subjektif değerlendirmelerde bulunduğunu, yasanın hangi Anayasa ilkesine aykırı olduğunu belirtmediğini ifade etti. 
     Yasayla cumhuriyet savcılarına delil toplama yetkisi verildiğini söyleyen Al, yasanın çıkmaması durumunda "Abdülhamit’in jurnalcileri" gibi herkesin birbirini suçlayacağını savunarak, Sezer’in, "hukuk fakültesi öğretmeni ve milletvekilliğini de kendi uhdesinde gördüğünü" savundu. Dal, "Biz hukuk fakültesi öğrencisi değiliz, milletvekiliyiz" diye konuştu. 
     
Vekil maaşında 'uyumlu' düzenleme      ANKARA Milliyet 

     Milletvekili maaşına yapılacak zammın düşük tutulmasını sağlayacak yasa, TBMM Genel Kurulu’nda 7 ret, 6 çekimsere karşı 174 oyla kabul edildi. 
     Gelir Vergisi Yasası’nda yapılan düzenlemeyle milletvekili maaşlarında Genelkurmay Başkanı yerine Başbakanlık Müsteşarı maaşının temel alınması sağlandı. Böylece Cumhurbaşkanı Ahmet Necdet Sezer’in Anayasa paketini onaylamak için Meclis’ten beklediği "peşin uyum" yasası da çıkarılmış oldu. 
     



 SİYASET 











</TEXT>
</DOC>
