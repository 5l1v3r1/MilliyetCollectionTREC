<DOC>
<DOCNO> 14750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sondun07.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de verem salgını endişesi...5 bin çocuğa test yapılacak 
</HEADLINE>
<TEXT>

     Hayvancılık sektörünü büyük bir krizin içine sürükleyen Şap hastalığı salgınıyla uğraşan İngiltere, ülkenin Leicestershire bölgesinde 24 çocukta tespit edilen tüberküloz vakalarıyla yeni bir krizin ortasına düştü. 
     Özellikle bölgedeki orta dereceli okullarda etkili olduğu belirtilen tüberkülozun büyük hızla yayıldığına dikkat çeken uzmanlar, geçen hafta başında sadece 8 çocukta tespit edilen hastalığın görüldüğü çocuk sayısının 24'e yükselmesinin rakamına ulaşmasının da bunun kanıtı olduğuna işaret ediyor. 
     Son yıllarda İngiltere'de görülen en kötü tüberküloz salgını olduğu belirtilen hastalıkla mücadele için geçtiğimiz yıllarda ilaç azlığı yüzünden ara verilen aşılama kampanyasının büyük hızla yeniden başlatılacağı belirtiliyor. 
     Acil önlemler arasında ayrıca, 5000 çocukla Leicestershire bölgesinde başlanacak tüberküloz testi uygulaması da var. Uzmanlar böylece salgının ne kadar ilerlediğini tespit etmeye çalışacak. 
     Uzmanlar tüberkülozun yetişkinlerde antibiyotiklerle tedavi edilebilen bir rahatsızlık olduğunu, ancak çocuklarda öldürücü etki yaptığını belirtirken, halkı hastalığın öksürük, halsizlik, kilo kaybı, gece terlemeleri ve yüksek ateş gibi belirtileriyle ilgili uyarıyorlar. 
     Asyalı öğrencilerin yoğun olarak yaşadığı bir bölgedeki okulda ortaya çıkması hastalığın yurtdışından taşınmış olması ihtimali üzerinde de tartışmalar yarattı. Ancak uzmanlar bunların boş tartışmalar olduğunu, normal olarak Leicestershire ve çevresinde zaten her yıl 200'e yakın tüberküloz vakasına rastladıklarını belirtiyorlar. 
     Bu tür tartışmaların bölgede ırkçı yaklaşımları artırmasından korkan uzmanlar, 1979 yılında bölgenin çok az göç aldığı dönemde de tüberkülozun aynı bölgede etkili bir salgınla kendisini gösterdiğini hatırlatıyorlar. 
     Dünya Sağlık Örgütü Raporları ise 17 ve 18. yüzyıllarda İnglitere ve Galler'de nüfusun yüzde 20'sinin ölümüne yol açan hastalığın halen bütün dünyada her yıl 2 milylon kişinin ölümüne yol açtığına işaret ediyor. Bu raporlara göre, bugün yine büyük bir salgınla karşı karşıya olduğu belirtilen İngiltere'de de 7 bin kişi hayatını tüberküloz yüzünden kaybediyor. Bu arada, İngiltere'nin son günlerdeki en önemli gündem maddesini oluşturan Şap salgınının 45. gününde hastalığın görüldüğü çiftlik sayısı 1013'e yükseldi. 




</TEXT>
</DOC>
