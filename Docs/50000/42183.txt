<DOC>
<DOCNO> 42183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sonspo09.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mika Hakkinen sezon sonunda pistlerdeki mücadelesine ara veriyor 
</HEADLINE>
<TEXT>

     Otomobil sporlarında Formula 1'in 1998 ve 1999 yıllarındaki şampiyonu ünlü Finli sürücü Mika Hakkinen, sezon sonunda, pistlerdeki mücadelesine ara vereceğini açıkladı. 
     Mika Hakkinen'in takımı McLaren Mercedes'ten yapılan açıklamada, ünlü sürücünün 11 yıllık Formula 1 kariyerine, sezon sonunda ailesine daha fazla zaman ayırabilmek için ara vermek istediği bildirildi. 
     McLaren Mercedes, gelecek sezon ekipte Hakkinen'in yerine başka bir Finli sürücü olan bu sezon Sauber takımında geçiren 21 yaşındaki Kimi Raikkonen'in yarışacağını bildirdi. Hakkinen, bu ayrılışıyla ilgili olarak, ''Şimdi artık eşim Erja ve oğlum Hugo'ya daha fazla zaman ayırabileceğim. Takımıma danışarak aldığım bu kararla, yeniden enerjimi toplayabileceğim'' dedi. Hakkinen, sporu bırakmadığının özellikle altını çizerken, kendisinin yerine yarışacak diğer Finli Raikkonen'in de kendisini aratmayacağını bildirdi. 33 yaşındaki Mika Hakkinen, kariyerinde 158 Formula 1 yarışına katıldı ve bunların 19'unda birinciliği kazanırken, 28'inde de ''pole position'' elde etti. Formula 1'de ilk birinciliğini, 1991'de ABD Grand Prix'inde alan Hakkinen, 1998 ve 1999'da Dünya Şampiyonu, geçen yıl ise 2. olmuştu. Finli sürücü, bu yılki mücadelede ise 24 puanla 5. durumda bulunuyor. 







</TEXT>
</DOC>
