<DOC>
<DOCNO> 31502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun17.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hannelore Kohl için Speyer kilisesinde dini tören 
</HEADLINE>
<TEXT>

     Eski Almanya Başbakanı Helmut Kohl'ün geçen hafta intihar eden eşi Hannelore Kohl için bugün Speyer kentindeki kilisede dini tören yapıldı. 
     Dini törenden önce kilise önünde toplanan vatandaşlar, daha sonra kiliseye girerek, Hannelore Kohl'ün tabutu önünden saygı geçişinde bulundu. 
     Helmut Kohl, dini törene, oğulları Walter ve Peter, gelini Elif Sözen ile geldi. Dini törene, eski Cumhurbaşkanı Roman Herzog ile yeni eşi barones Alexandra von Berlichingen, Başbakan Gerhard Schröder ile eşi Doris Schröder-Köpf, Bavyera Eyaleti Başbakanı Edmund Stoiber, eski Dışişleri Bakanı Hans-Dietrich Genscher, Hıristiyan Demokrat Birlik Partisi CDU Genel Başkanı Angela Merkel ile çok sayıda politikacı katıldı. 
     Dini törene katılan yabancı davetliler arasında Endonezya'nın eski Devlet Başkanı Yusuf Habibi de yer aldı. Dağılan Sovyetler Birliği'nin son Devlet Başkanı Michail Gorbaçov, daha önce eski ABD Başkanı George Bush ile planlanan bir buluşmadan dolayı dini törene katılamayacağını bildirmişti. Kilise içerisinde görüntü alınmasına izin verilmezken, binlerce vatandaş dini töreni dışardan dinledi. Dini tören sırasında güvenliğin sağlanması için yaklaşık 1000 polisin görev yaptığı bildirildi. Hannelore Kohl, daha sonra memleketi olan Ludwigshafen kentindeki aile mezarlığında toprağa verilecek. Işığa alerjisi nedeniyle bir süredir büyük acılar çeken Hannelore Kohl, 5 Temmuz Perşembe günü Ludwigshafen kentindeki evinde hap içerek intihar etmişti. 







</TEXT>
</DOC>
