<DOC>
<DOCNO> 10010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur14.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktoru gasp ettiler 
</HEADLINE>
<TEXT>

     Adapazarı'nda, 2'si kadın 6 kişi tarafından kaçırılan doktor, üzerindeki 1 milyar lira para ile 2 cep telefonunu alan gaspçıların trafik kontrolu sırasında paniğe kapılmasından yararlanarak, kurtulmayı başardı. 
     Sakarya Emniyet Müdürlüğü'nden yapılan açıklamaya göre, SSK Adapazarı Hastanesi'nde görev yapan Zeynel Asal 47 , geçen perşembe gecesi evine gelerek, hastaları bulunduğunu söyleyen 2'si kadın 6 kişi tarafından kaçırıldı. 
     Otomobile bindikten sonra, silah tehdidiyle üzerindeki 1 milyar lira para ile 2 cep telefonunu alan gaspçılar, Asal'a başka parası olup olmadığını sordular. Asal'ın bankada 59 bin doları bulunduğunu öğrenen ve parayı Adapazarı'ndan çekmenin sakıncalı olacağını düşünen gaspçılar, cuma günü Düzce'ye gitmeye karar verdiler. Biri Asal'a ait olan iki otomobille yola çıkan gaspçılar, Gümüşova yakınlarında trafik kontroluna rastlayınca durup beklemeye başladılar. 
     Kontrollerin uzun sürmesi nedeniyle paniğe kapılan gaspçıların bir anlık boşluğundan yararlanarak kaçmayı başaran Asal, Sakarya Emiyet Müdürlüğü'ne başvurarak şikayette bulundu. Asal'ın tarifine göre eşkalleri belirlenen sanıkların yakalanmasına çalışıldığı bildirildi. 




</TEXT>
</DOC>
