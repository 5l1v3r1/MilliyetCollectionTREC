<DOC>
<DOCNO> 28756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sonspo13.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe transferde haftaya hızlı giriyor 
</HEADLINE>
<TEXT>

     Haftaya hızlı başlayan Göztepe'de yönetim Phiri, Majdan ve Barcik'in menajeri ile masaya oturdu. 
     Bazı futbolcularla büyük ölçüde anlaştıklarını, kulüpleri ile temaslarının sürdüğünü belirten Göztepe A.Ş. Genel Müdürü Ömer Dinçer, ''Malesef bazı futbolcular ise havada uçuyor. Bizim istediğimiz rakamlara inerlerse, anlaşırız'' dedi. 
     Polonyalı kaleci Radoslav Majdan'ın, önce 750 bin dolar istediğini, daha sonra 350 bin dolara kadar indiğini belirten Dinçer, Majdan ile birlikte iki kaleci ile daha görüşmelerinin devam ettiğini açıkladı. Phiri'nin menajerinin 350 bin dolar istediğini, kulübü ile görüşmelerin devam ettiğini ifade eden Dinçer, transfer çalışmaları ile ilgili şu bilgiyi verdi 
     ''Slovak Morislav Barcik'in hafta içinde İzmir'e gelmesini bekliyoruz. Son görüşmeyi burada yapacağız. Bunun dışında bugün Şekersporlu yöneticiler ile bir görüşme yaptık. Zafer'e karşılık Serkan ve İlhan'ı teklif ettik. Şekersporlu yöneticiler teklifimizi yönetimde değerlendireceklerini söylediler. Kombassan Konyasporlu Emre'ye karşılık Mustafalardan birini verebileceğimizi söyledik. İstanbul Buyükşehir Belediyesporlu Cumhur için görüşmeler ise devam ediyor.'' 






</TEXT>
</DOC>
