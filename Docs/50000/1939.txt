<DOC>
<DOCNO> 1939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/ekonomi/eko06.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi sistemi Vergi Konseyi'ne emanet 
</HEADLINE>
<TEXT>

Vergi Dünyası MUSTAFA ÖZYÜREK 
     Maliye Bakanı Sümer Oral, toplumun çeşitli kesimlerinin temsil edileceği Vergi Konseyi'nin 24 Ocak'ta ilk toplantısını yapacağını açıkladı. 
     Vergi Konseyi, Maliye Bakanlığı, üniversiteler ve çeşitli meslek ve sektör temsilcilerinden olmak üzere 21 uzmandan oluşuyor. 
     Konsey çalışmalarında 
     Toplumun muhtelif kesimlerince üretilen çözüm önerilerinin sağlıklı kanallardan yetkili makamlara ulaşması, 
     Etkin bir vergi sistemi ve vergi idaresinin oluşturulması, 
     Kayıtdışı kesimle mücadelede daha fazla etkinlik sağlanması, 
     Mevcut vergi yasalarının uygulamada karşılaşılan sorunlar da dikkate alınarak değerlendirilmesi, vergi yasalarının mükelleflerce anlaşılabilir hale getirilmesi için öneriler geliştirilmesi hedeflenmektedir. 
     
Batı’dan esinlenildi      Kamu giderlerini karşılayacak miktarda gelir toplanmasını sağlayacak, vergi yükünü kesimler arasında dengeli dağıtacak, ekonomik büyümeyi teşvik edecek ülke gerçeklerine uygun bir vergi sistemi kurma çalışmaları Cumhuriyet'in ilanı ile başlamıştır. 1926 yılında "Temettü Vergisi"nin yerine "Kazanç Vergisi" ile "Umumi İstihkak Vergisi"nin kabulünde Batı'daki vergicilikten esinlenilmiştir. Ancak 1929 dünya iktisadi bunalımı ve 1939 İkinci Dünya Savaşı nedeniyle, vergi kanunlarını sistemleştirme çabaları yarım kalmış ve ayrıca olağanüstü harcamaları karşılamak için ek ve olağanüstü vergi kanunları çıkarılmıştı. 
     1944’ten itibaren Kazanç Vergisi'nin yerini almak üzere çağdaş bir vergi sistemi kurma çalışmalarına başlanmıştır. Hesap Uzmanı Ali Alaybek'in ve Prof. F. Neumark'ın olağanüstü çalışmaları ile, 1959'da yürürlüğe giren Gelir Vergisi, Kurumlar Vergisi ve Vergi Usul Kanunu yasalaştırılmıştır. 
     1950 - 1960 dönemi modern bir kimliğe kavuşan vergi sistemi için deneme ve gözlem dönemi olmuştur. 27 Mayıs askeri döneminde vergi kanunlarında bazı önemli değişiklikler yapılmıştır. Ancak katılımcılık ilkesi gözetilmeden bürokratik çalışmalarla hazırlanan vergi kanunlarına karşı büyük tepkiler oluşmuştur. 
     
Reform Komisyonu      Bunun üzerine vergi sisteminin bütünüyle ele alınmasına karar verilerek, Hesap Uzmanı Ali Alaybek'in başkanlığında "Vergi Reform Komisyonu" kurulmuştur. Komisyonda Maliye temsilcileri yanında, özel sektör temsilcileri ve bilim adamları görev yapmıştır. Komisyon, vergi sisteminin aksayan taraflarını düzeltmek, ileri götürmek, değişen koşullara uyumunu sağlamak amacıyla tam yetkili olarak kurulmuştur. 
     Vergi Reform Komisyonu hazırladığı raporlarla, vergi sistemini sosyal ve ekonomik fonksiyonlarını yerine getirecek şekilde yeniden düzenlenmesini, sistemin açık ve basit bir hale getirilmesini, vergi hukukunun ve demokratik prensiplerin gözetilmesini önermiştir. Vergi Reform Komisyonu çalışmaları sonucunda, vergi sisteminde yatırım indirimi, azalan bakiyeler üzerinden amortisman, zarar nakli, servet beyanı, ihracatta vergi iadesi, zirai kazançların vergilendirilmesi, vergi uzlaşması gibi yeni müesseseler getirilmiştir. 
     
Vergi sayısı azaltılmalı      Oral'ın kurduğu Vergi Konseyi'nin 1961’deki Vergi Reform Komisyonu gibi vergi sistemimizi yeniden düzenleyecek çalışmalar yapması bekleniyor. Vergi kanunları, bilimsel esasları gözetmeyen, günübirlik ihtiyaçlara göre alelacele yapılan değişikliklerle içinden çıkılmaz hale geldi. Kanunlarımızdaki, ek maddeler, mükerrer maddeler, geçici maddeler esas maddelerden fazla. 
     Tüm vergi kanunları yeniden yazılmalı ve vergilerin sayıları azaltılmalıdır. 
     


 EKONOMİ 



















</TEXT>
</DOC>
