<DOC>
<DOCNO> 33506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur22.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ operasyonu neden yapıldı ...Bakan açıklıyor 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, ''hakkında yurt dışı yasağı getirilen'' Botaş Genel Müdürü Gökhan Yardım'ın, Ankara DGM Savcılığı'nca yürütülen soruşturmanın seyrinin netlik kazanmaması, Botaş'ın sürdürdüğü uluslararası proje ve ilişkilerinde olası bir aksamaya neden olmaması nedeniyle görevinden alındığını bildirdi 
     Bakan Çakan tarafından yapılan açıklamada, Botaş Genel Müdürü Gökhan Yardım'ın görevinden alınmasına açıklık getirildi. 
     Botaş'ın Türkiye'nin enerji terminali olma hedefine yönelik çok sayıda uluslararası projeyi sürdürdüğü hatırlatılan açıklamada, söz konusu projelerin en kısa süre içinde gerçekleşmesinin uluslararası boyutta çok yoğun temaslar gerektiği belirtildi. 
     Açıklamada şöyle denildi 
     ''Bu projelerin ve belirlenen hedeflerin aksamadan zamanında gerçekleştirilmesi gereği kamuoyunun malumudur. 
     Ankara DGM Savcılığınca yürütülen soruşturma kapsamında hakkında yurtdışı yasağı getirilen Botaş Genel Müdürü Gökhan Yardım, söz konusu soruşturmanın seyrinin netlik kazanmaması nedeniyle ve Botaş'ın sürdürdüğü uluslararası proje ve ilişkilerinde olası bir aksamaya mahal verilmemesi için görevden alınmıştır.'' 
     Açıklamada, Botaş Genel Müdürlüğü görevini Enerji ve Tabii Kaynaklar Bakanlığı Müsteşar Yardımcısı Kenan Veziroğlu'nun vekaleten yürüteceği ifade edildi 






</TEXT>
</DOC>
