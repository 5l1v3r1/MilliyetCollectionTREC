<DOC>
<DOCNO> 12459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/guncel/gun08.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaca zam ne olmalı 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     Dolardaki dalgalanma nedeniyle bazı ilaçların ithalatının durması ve ilaç fiyatlarında düzenleme yapılmaması nedeniyle ilaç yokluğunun yaşanması pek çok hastayı sıkıntıya soktu. İlaca yüzde 15 zam veren Sağlık Bakanlığı’yla en az yüzde 30 zam isteyen ilaç üreticileri karşı karşıya geldi. 
     
     Orhan Canpolat Genel Müdür 
Pazarlık yapılamaz      Sağlık Bakanlığı İlaç Eczacılık Genel Müdürü Orhan Canpolat İlaç fiyatlarının oluşturulması noktasında pazarlık söz konusu olamaz. Kanuna göre ilacın fiyatını Sağlık Bakanlığı belirler. Nisan ayında iyileştirme yapılacak. Yüzde 40 - 45 zam istiyorlar. Bunu verilemez. İlacın yüzde 80 oranında alıcısı devlet. Bu para devletin kasasından çıkacak. Fiyatlar bu yüzden kontrol altında tutuluyor. Yerli üretim için Nisan başından itibaren yüzde 15 oranında bir fiyat artışı uygulayacağız. İthal ilaç için de doların değerini 820 bin liradan öngörüp, bunu uygulayacağız. "Geçiş döneminde Türkiye’yi ilaçsız bırakmayın, ithal ilaçta sıkıntı ortaya çıkarmayın" dedik. Bu kriz ortamında herkes fedakarlık yapacak. Yüzde 15 zam kötü değil. 
     
     Tandoğan Tokgöz İşveren Sendikası 
Yüzde 15 az      İlaç Endüstrisi İşverenler Sendikası Genel Sekreteri Tandoğan Tokgöz Devalüasyon ilaç sektöründe mali sorunlar ortaya çıkardı. Bilindiği gibi Türk İlaç Sanayi özellikle hammadde açısından dışa bağılımlı. Bu yüzden maliyetlerde artış oldu. Bütün girdilerde pahalılanma oldu. Bu sıkıntıdan kurtulmak için, hem hükümet, hem özel sektör fiyat artışına gidiyor. Ancak, biz, fiyat artışı konusunda Sağlık Bakanlığı’na bağlıyız. Anlayış bekliyoruz. Bir kereye mahsus olmak üzere bir iyileşme yapılmasını istedik. Ancak yüzde 15’den memnun değiliz. Yüzde 40 zam yapılmalı. İlaç yokluğu yaşatmamaya çalıştık. Ancak bu durum uzun süre devam ederse, mali durumu kötü olan firmaların faaliyeti durur. 
     
     Dr. Rıfat Yücel İstanbul Tabib Odası 
Promosyonu kessinler      İthal ilaca bağımlı hale geldik. Bundan kurtulmalıyız. Yerli üretim desteklenmeli. Bu tip kriz dönemlerinde depolar ithal ilaçları elinde tutuyor. Vatandaş mağdur oluyor. Halkın zaten alım gücü yüzde 40 azaldı. Kriz kendini hayati öneme sahip kalp, hormon, kanser ilaçlarında çok daha fazla hissettirdi. İlaç firmaları çok büyük karlar elde ediyorlar. Eğer promosyonu keserlerse mali problemleri de çözülür. İlaca büyük oranda zam Sosyal Emekli Sandığı ve Bağkur’a da çok büyük yük getirir. 
     
     Faruk Yöneyman Roche Genel Müdürü 
İflas edeceğiz      Dolar kuru 820 bin liraya fikslendi. İlaç endüstrisi üretimi durduracak değil. Ancak, bu fiyat düzenlemesini köklü çözüm olarak görmüyoruz. Bundan sonrası ne olacak, bu konuda ciddi sorular var. 1994 krizinde olduğu gibi, hayati ilaçların kura göre ayarlanması gerek. Bu ilaçlar Türkiye’de üretilmeyen, biyoteknolojik ilaçlar. Türkiye’de üretilen ilaçlar da üç aylık fiyatlarla değil, uygun aralıklarla kura göre ayarlanmalı. Böyle devam ederse ilaç üretenler iflas ederler. Hammadde, ithalata bağlı. 
     


 GÜNCEL 


















</TEXT>
</DOC>
