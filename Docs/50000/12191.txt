<DOC>
<DOCNO> 12191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/yasam/yas03.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma izni zora giriyor 
</HEADLINE>
<TEXT>
Daum, belge getirmezse turist olacak 
     TOLGA ŞARDAN Ankara 

     Türkiye’ye gelmesi olay yaratan Alman teknik direktör Christoph Daum’un ikamet sorunu, iki ülke arasında belge restleşmesine dönüşüyor. Alman güvenlik birimi, Türk İçişleri Bakanlığı’nın istediği "Daum’un doktor raporunu" Türkiye’ye göndermedi. 
     
     Rapor istendi 
     "Daum’un uyuşturucu kullandığına" ilişkin haberler üzerine Emniyet Genel Müdürlüğü, Alman Federal Kriminal Dairesi BKA ile bağlantı kurdu. Emniyet Genel Müdürlüğü, Almanya’daki irtibat görevlisi aracılığıyla BKA’dan Alman çalıştırıcıyla ilgili mahkeme kararı ve doktor raporunu resmen talep etti. Ancak, Alman makamları bu talebe olumsuz yanıt verdi. BKA, Daum için Almanya’da güncel bir adli soruşturma bulunmadığı için belge gönderemeyeceğini bildirirken, Daum’un bireysel olarak başvurması halinde Alman Federal Başsavcılığı’ndan adli sabıka kaydı sağlayabileceğini kaydetti. İçişleri Bakanlığı, Alman futbol adamından adli sabıka kaydı getirmesini isteyecek. Daum, istenilen belgeyi getirmesi halinde ikamet hakkı elde edecek. Belgenin, "temiz" çıkması halinde Daum’a ikamet izni verilecek. Aksi halde Daum’un ikamet izni alması zora girecek. 
     


 YAŞAM 



















</TEXT>
</DOC>
