<DOC>
<DOCNO> 40072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/spor/aspo.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
RÜŞTÜ'YE ŞÜKÜR 
</HEADLINE>
<TEXT>

Hakan, doğum gününe yakışanı yaptı, nefis golle Slovakya’yı yıktı. Milli Takımımız bu sonuçla Dünya Şampiyonası finalleri için büyük avantaj kazandı 
Rüştü dev oldu, kalesini kapattı. Hakan bir penaltı kaçırdı ama yine de milliler yılmadı. Ay - Yıldızlı ekip, böylece grup ikinciliğini garanti altına aldı 
     VEDAT DANACI 

     Maç başladı, yüreğimiz adeta ağzımıza geldi. Slovakya üst üste ataklar yapıyor, bu durum sahadaki on birimizi paniğe itiyor, bizleri de şaşırtıyordu... Ama biri var ki, o kendinden emin. Atakları kesiyor, arkadaşlarına güven veriyor, kurtarışlarıyla yıldızlaşıyor... Rüştü dört dörtlük oynuyordu... 
     İlk yirmi dakikanın ardından stres ve panikten kurtulduk. Oyunda dengeyi kurup, rakip kalede sık sık pozisyonlar bulduk. Takım oturmuş, o dakikaya kadar sahada görünmeyen Hakan Şükür’ün nefis kafa golüyle de keyif çatmaya başlamıştık... Hakan hem "doğum günü" hediyesi veriyor, hem de takımımıza üç altın değerinde puan kazandırarak, Ay - Yıldızlı ekibimiz için vazgeçilmez olduğunu bir kez daha belgeliyordu. Hakan da bize Rüştü ile birlikte resital veriyordu... 
     İkinci devrede farklı görüntü içinde olduk. Zaman zaman bocaladık, zaman zaman rakip kalede göründük. Hakan’ın şanssız bir şekilde penaltıyı kaçırmasının ardından biraz keyfimiz kaçtı. Ama rakibe gol imkanı vermeyip, zorlu mücadeleden alnımızın akıyla çıkmayı başardık. Grup ikinciliğini garantiye aldık. 
     21. dakikada Hakan Şükür’ün pasında topla buluşan Hasan Şaş uzaktan sert vurdu. Ancak kaleyi bulamadı. 
     34. dakikada aradığımız gol geldi. Yıldıray sağ taraftan ceza alanına mükemmel kesti. Hakan Şükür kafayı vurdu ve takımımızı öne geçirdi. 0 - 1 
     44. dakikada Kozak sağ taraftan ceza alanına ortaladı. Nemeth’den önce Rüştü araya girdi ve tehlikeyi önledi. 
     64. dakikada Gresko’nun ceza alanına ortasına Karhan kafayı vurdu. Günün başarılı ismi Rüştü yatarak tehlikeyi önledi. 
     65. dakikada Nihat’ın uzun pasıyla topla buluşan Hakan Şükür ceza alanına girerken yere indirildi. Portekizli hakem oyunu devam ettirdi. 
     72. dakikada Hasan Şaş sol taraftan ceza alanına ortaladı. Hakan Şükür kafayı vurmak isterken rakibi tarafından itilerek yere indirildi. Verilen penaltıyı golcü futbolcumuz dışarı attı. 
     81. dakikada defansın ters kafa vuruşundan yararlanan Oravec rövaşata ile topu kaleye gönderdi. Rüştü bu topa da uzandı ve ağlara gitmesine engel oldu. 
     Bu dakikadan sonra Slovakya bastırdı, ancak defansımız ve kaleci Rüştü pozisyonları ustalıkla savuşturdu. 
     
Gelenek bozulmadı      MİLLİ takım bugüne kadar Hakan Şükür’ün gol attığı hiçbir maçı kaybetmemişti. Slovakya karşısında da gelenek bozulmadı ve milli futbolcunun ilk yarıda attığı golle Ay - Yıldızlı ekip Dünya Kupası yolunda önemli bir engeli geride bıraktı. 
     
İyi ki doğdun      MİLLİ takımın golcü futbolcusu Hakan Şükür, 31. yaşını Bratislava’daki kampta kutladı. Milli futbolcu ise arkadaşları maçtan sonra pasta yaptırdılar ve doğum gününü kutladılar. Hakan Şükür, "Çok mutluyum. İnşallah gollerim devam eder" dedi. 
     
İki Türk yaralandı      BRATİSLAVA’da dün gece oynanan Slovakya - Türkiye milli maçı öncesinde kentte olaylar çıktı. Çevre ülkelerden gelen 3 bine yakın Türk, gruplar halinde saldırıya uğradı. Şehir merkezinde meydana gelen olaylarda iki Türk’ün bıçakla yaralandığı ve hastaneye kaldırıldığı öğrenildi. Stat çevresinde de taraftarlar arasında çıkan tartışmalara polis müdahale etti. 
     
Üç kişi tribüne      A Milli Takım Teknik Direktörü Şenol Güneş, 22 kişilik kadrodan Hasan Özer, Metin Aktaş ve Mehmet Polat’ı tribüne çıkardı. Sarı kart cezalısı olan Emre de karşılaşmayı tribünden izledi. 
     
Çirkin pankart      SLOVAKYA taraftarının tribünlere astığı iftira dolu çirkin pankartlar büyük tepki topladı. Federasyon yetkililerinin UEFA gözlemcisini uyarması üzerine pankartlar staddaki polisler tarafından toplatıldı. 
     
Ogün cezalı      SLOVAKYA maçında sarı kart gören Ogün cezalı duruma düştü. Daha önceki maçlardan da bir sarı kartı bulunan tecrübeli futbolcu 5 Eylül’deki İsveç karşılaşmasında takımdaki yerini alamayacak. 
     
"Sıra İsveç’te"      SLOVAKYA maçını, Dünya Kupası finallerine gitmek için en büyük engel olarak gördüğünü vurgulayan Teknik Direktör Şenol Güneş, "Zorlandık, ama üç puanı almayı başardık" diye konuştu. İlk yirmi dakikada sıkıntı çektiklerini vurgulayan tecrübeli hoca, "İlk yarıda gelen gol bizi rahatlattı. Kontrolü ele geçirdik. Önemli olan üç puandı. Sırada İsveç var" dedi. 
     DÜNYA Kupası finallerine gitme şanslarının yüzde 60’a çıktığını ifade eden Şenol Güneş, "İsveç’i de yenerek, bu yüzdeyi daha da artıracağız" ifadesini kullandı. İsveç ile grubun final maçını yapacaklarını sözlerine ekleyen Şenol Güneş, "Ne yapıp edip, kazanacağız. Milletimizin desteğiyle bu işi başaracağız. Bu mutluluğu yaşayacağız" açıklamasını yaptı. 
     



 SPOR 


























</TEXT>
</DOC>
