<DOC>
<DOCNO> 3750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur14.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep’te Pamuk Operasyonu 
</HEADLINE>
<TEXT>

     Gaziantep’te, hayali pamuk alımı yaparak, Pamuk Destekleme Fonu’ndan prim alıp devleti 150 milyar lira zarara uğrattıkları gerekçesiyle aralarında 3 memurun da bulunduğu 14 kişi gözaltına alındı. 
     Emniyet Müdürlüğü’nden yapılan açıklamaya göre, gözaltına alınan 14 kişinin, Gaziantep, Şanlıurfa ve Kahramanmaraş merkez ve ilçelerinde, çiftçilik belgesi bulunan 36 ayrı üretici ile bağlantı kurarak, bunların bir kısmına hiç üretim yapmadan, bir kısmına da ürettikleri kültü pamuktan daha fazla miktarda pamuk üretimi göstererek üretici makbuzları düzenledikleri belirlendi. 
     Açıklamada, aralarında Dış Ticaret Müsteşarlığı’nda DTM görevli 3 uzmanın da bulunduğu 14 kişinin gözaltına alındığı bildirilerek, "Bu kişilerin şirketlerine hayali bir şekilde girdi çıktı yaparak, bu yöntemle devletten 150 milyar lira haksız olarak pamuk destekleme primi alındığı anlaşıldı" denildi. 
     Gözaltına alınanlar arasında, Giyimsan şirketi sahipleri Abdullah ve Halil K. ile pamuk alımlarında rüşvet aldıkları öne sürülen DTM’de görevli 3 uzman ve hayali pamuk alım işlemi yapan 9 kişi bulunuyor. 
     Organize Suçlar ve Kaçakçılık Şubesi ekiplerinin yaptığı soruşturmaya göre, hayali pamuk alımı şöyle gerçekleşiyor "Merkezi Gaziantep’te bulunan Giyimsan şirketi sahipleri Abdullah ve Halil K. ile Veysi A, Hilmi ve Mehmet T. isimli şahıslar, Gaziantep’in Şatırhöyük Köyü’nde çiftçilik belgesi bulunan 36 çiftçiye, hiç üretmedikleri pamukları, üretti gibi göstererek veya üretilen kültüleri daha fazla miktarda göstererek sahte üretici belgeleri düzenleyip, çiftçilere imzalattılar. Sahte belgeler ile Giyimsan şirketine hayali pamuk girdi-çıktısı yapılarak, devletten haksız olarak Pamuk Destekleme Primi alındı." 
     İlk hesaplamalara göre devleti 150 milyar lira zarara uğratan şebekenin yolsuzluğunun boyutunun daha da yükselmesi bekleniyor. Yakalanan pamuk çetesinin ev ve işyerlerinde yapılan aramalarda ise çok sayıda üretici belgesi ele geçirildi. Pamuk çetesi ile işbirliği yaptığı ortaya çıkarılan 3 DTM uzmanının, rüşvet karşılığı sahte standartizasyon belgesi hazırladıkları ve girişi yapılan hayali pamuklara çıktı belgesi tanzim ettikleri anlaşıldı. 
     Olayla ilgili olarak gözaltına alınanların sorguları ile Kahramanmaraş ve Şanlıurfa’daki operasyonların devam ettiği bildirildi. 
     




</TEXT>
</DOC>
