<DOC>
<DOCNO> 33789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun20.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenova'da ölen Carlo'nun babası "Sadece daha iyi bir dünya istedi" 
</HEADLINE>
<TEXT>

     İtalya'nın Cenova kentinde G-8 zirvesinin ilk gününde bir jandarmanın açtığı ateş sonucu hayatını kaybeden Carlo Giuliani'nin cenaze töreni yapıldı. 
     G-8 zirvesi sırasında çıkan çatışmalarda bir jandarma otosuna saldıran grupta olan Carlo, arabanın içinde bulunan jandarmaya yangın söndürücü tüpü attığı sırada açılan ateş sonucu ölmüştü. 
     23 yaşındaki gencin cenaze törenine, ailesi, arkadaşları ve birlikte olduğu göstericilerden oluşan büyük bir kalabalık katıldı. 
     Carlo'nun babası, yaptığı konuşmada, ''Onun hayatı kısa oldu ama bize çok şey verdi ve vermeye de devam ediyor. Ondan çok şey öğrendim. Dış görünüşe göre karar verilemez. Anladım ki, boyalı tişörtler, yırtık pantolonlar, ayakkabılar ve birbirine karışmış örgülü saçların altında sevgi dolu yürekler var'' dedi. 
     Giuliano, ''Carlo'nun istediği şeyleri herkes istiyordu daha iyi bir dünya, bu dünyanın bize sunduklarından daha az iğrençlik'' diye konuştu. 
     Carlo'nun tabutunun üzerine, tuttuğu futbol takımı Roma'nın bayrağı sarılırken, arkadaşları onu gitar eşliğinde söylenen şarkılar ve gözyaşları ile uğurladı. 
     
     Jandarma konuşmuyor 
     İtalyan genci Carlo'ya ateş ederek ölümüne yol açan Mario Placanica adlı jandarmanın halen şokta olduğu belirtildi. 
     Jandarmanın avukatı Vittorio Colosimo, basına yaptığı açıklamada, ''Mario halen şokta. Dün hastaneyi terk ettikten sonra jandarma kışlasına geri dönmedi ve gittiği yeri de söyleyemem. Yaşadığı korkunç tecrübeden sonra basın ile konuşması için henüz çok erken'' dedi. 
     Colosimo, adam öldürme suçuyla yargılanacak olan müvekkilinin meşru müdafaadan dolayı hiçbir ceza almamasını beklediğini de kaydetti. 






</TEXT>
</DOC>
