<DOC>
<DOCNO> 3253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur08.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı girişindeki kazada batan geminin mürettebatı ifade veriyor 
</HEADLINE>
<TEXT>

     İstanbul Boğazı girişinde meydana gelen çarpışma sonucu batan ''Kaptan Cavit'' adlı kuru yük gemisinin sahibi ve kaptanı Hüseyin Cavit Süvari ile 6 mürettebat, jandarmaya ifade veriyor. 
     İstanbul Boğazı girişinde saat 06.35'te yaşanan kazadan sonra Türkeli demirleme alanına çekilen ''Kaptan Cavit'' adlı kuru yük gemisinin 7 kişilik mürettebatı, geminin batmaya başlaması üzerine bir filikaya bindi. 
     Gemi sahibi ve kaptanı Hüseyin Cavit Süvari, 2. kaptan Özkan Uslu, makinist Mehmet Altuntaş, yağcı Mustafa Köher ile gemiciler Tahsin Aşkın, Celal Yılmaz ve Dursun Gelik'ten oluşan mürettebat, daha önceden yapılan yardım çağrıları üzerine kendilerine ulaşan ''Tahlisiye-3'' adlı bota alınarak kurtarıldı. 
     Öncelikle en yakın Rumelifeneri Tahlisiye İstasyonu'na çıkarılan kaptan Hüseyin Cavit Süvari ve diğer 6 mürettebat, daha sonra olayla ilgili bilgilerine başvurulmak üzere Rumelifeneri Jandarma Karakolu'na götürüldü. 
     Sağlık durumları iyi olan mürettebatın kurtarılmasından dolayı Rumelifeneri Tahlisiye İstasyonu'na bir teşekkür yazısı yazan gemi sahibi ve kaptanı Hüseyin Cavit Süvari, bu mektupta şu ifadelere yer verdi 
     ''21 Ocak 2001 günü saat 06.30 sıralarında gemimiz 'Kaptan Cavit' batma tehlikesi geçirmiş, Fener Tahlisiye İstasyonu'ndan yardım istenmesi üzerine 'Tahlisiye-3' botu gelip, geminin tüm personelini sağ salim kurtarmıştır. 
     Gerekli ilgi ve alakadan dolayı Rumelifeneri Tahlisiye İstasyonu çalışanlarına, minnettarlığımızı ve teşekkürlerimizi bildiririz.'' Halen jandarma karakolunda ifade verme işlemleri süren kaptan Süvari ve diğer 6 mürettebatın, kalan eşyalarını almak üzere tekrar istasyona dönecekleri belirtildi. 
     Türkeli demirleme alanında kötü hava şartları altında bulunan ve hasarlı olan ''Nadya'' adlı kuru yük gemisinin de bu olumsuz koşullardan kurtarılması amacıyla İstanbul Boğazı'na doğru alınmaya çalışılacağı bildirildi. Öte yandan, kaza anında her iki gemide de kılavuz kaptan bulunmadığı öğrenildi. Yetkililer, bu tonaj ve büyüklükteki gemilerin İstanbul Boğazı'ndan geçişlerinde kılavuz kaptan bulundurma zorunlulukları olmadığını, ayrıca, kaza yerinin boğaz dışında kaldığını söylediler. 




</TEXT>
</DOC>
