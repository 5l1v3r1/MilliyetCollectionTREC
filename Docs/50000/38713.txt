<DOC>
<DOCNO> 38713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/siyaset/siy03.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgunu gizli kamerayla yediler 
</HEADLINE>
<TEXT>

Polis, geçen marttan itibaren, ihaleleri organize eden şirketin telefonlarını dinlemeye başladı. Diğer firmalarla yapılan ihale pazarlıkları, bürokratlarla yapılan konuşmalar kasetlere alındı 
     TOLGA ŞARDAN Ankara 

     Bayındırlık Bakanlığı'ndaki ihale yolsuzluklarına ilişkin başlatılan "Vurgun Operasyonu"nda savcılığın ve emniyetin şok delillere ulaştığı öğrenildi. Gözaltılar başlamadan önce, ihaleler için yapılan pazarlıkların kamerayla izlendiği ve yolsuzluğun kasetlere kaydedildiği ortaya çıktı. 
     "Çıkar Amaçlı Suç Örgütü Oluşturanlarla Mücadele Kanunu" hükümlerince yürütülen soruşturma kapsamında polis, geçen marttan itibaren, ihaleleri organize eden Pırlanta İnşaat'ın telefonlarını dinlemeye başladı. 17 ihalenin büyük çoğunluğunda yapılan pazarlıklar kasede çekildi. 
     Başta Pırlanta İnşaat'ın sahibi Mustafa Eriş olmak üzere diğer firmaların sahipleriyle ihaleler için yapılan pazarlıklar, evrak üzerindeki oynamalar ve bürokratlarla yapılan konuşmalar da kasetlerde yer aldı. 
     Soruşturmanın bir numaralı zanlısı konumundaki Eriş'in, ilk incelemede 200 trilyon liralık servete sahip olduğu ve Çeşme'de bir otelinin bulunduğu anlaşıldı. Eriş'in, bakanlığın açtığı ihalelerde, hangi firmanın ihaleyi alacağını belirledikten sonra, ihaleye giren diğer firmaları tek tek arayarak bunların başvuru dosyalarını topladığı saptandı. 
     Hangi firmanın ne kadar "fiyat kıracağını" belirleyen Eriş'in ihaleyi kazanan firmadan, toplam bedel üzerinden kendisine yüzde 1 oranında pay aldığı, yüzde 5'lik bir bedelini firmalara dağıttığı belirlendi. Gözaltındaki iki kamu görevlisinin Eriş'in bürosuna sık sık gidip geldiği de kamerayla saptandı. 
     Gözaltındaki zanlılardan Fethi Soydan, Bayındırlık Bakanlığı Yapı İşleri Genel Müdürlüğü'nde işçi kadrosunda çalışmasına rağmen, ihaleler için oluşturulan komisyonlarda üye olarak görev yaptı. Soydan, daha önce iki kez görevden alınmasına rağmen, 3 kez görevine dönmeyi başardı. 
     
     Rüşvetin belgesi 5 milyar 
     Bir yetkili, "Öyle bir sistem kurulmuşki 1 trilyonluk ihalenin yüzde 5'ine tekabül eden 50 milyar lira hemen 19 firmaya çek ya da nakit dağıtılıyor. İhale ileride iptal edilirse yüzde 5'leri birbirlerine dürüstçe geri iade etmişler" dedi. 
     Gözaltına alınan kişilerin ev ve işyerlerinde yapılan aramalarda 50 milyar liralık döviz ve Türk Lirası ele geçirildi. Gözaltındaki Şube Müdürü Fethi Soydan'ın üzerinde 5 milyar liralık çek bulundu. Bu çekin ihaleye giren bir firma tarafından kesildiği bildirildi. 
     Bayındırlık Bakanı Koray Aydın ve Müsteşar Ali Helvacı'nın, Yapı İşleri Genel Müdürlüğü'nce gerçekleştirilen ihalelerdeki imza yetkilerini genel müdüre verdikleri, böylece bu ihalelerde sorumluluklarının bulunmadığı anlaşıldı. Rüşvet çarkının söylentileri Müsteşar Yardımcısı Sedat Aban üzerinde yoğunlaşıyor. 
     



 SİYASET 















</TEXT>
</DOC>
