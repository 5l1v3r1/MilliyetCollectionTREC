<DOC>
<DOCNO> 34329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sontur08.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Yakınma ve şikayete son verip birşeyler yapalım" 
</HEADLINE>
<TEXT>

     CHP Genel Başkanı Deniz Baykal, Türkiye'nin başarılara, güzelliklere ihtiyacı olduğunu belirterek, ''Şikayetlere, yakınmaya, ağlamaya, umutsuzluğa değil. Bir şeylerin yapılabilir olduğunu göstermeye ihtiyacımız var'' dedi. 
     Baykal, Bodrum'un Gümüşlük Beldesi'nde belediyenin yaptırdığı açık otoparkı hizmete açtı. Baykal, iki yıl önce yapılan yerel seçimlerde Gümüşlük'ün belde olduğunu, ilk belediye başkanının da CHP'den Mehmet Ülküm'ün göreve getirildiğini bildirdi. 
     Baykal, sözlerini şöyle sürdürdü 
     ''Bu bunalım ortamında, kriz ortamında bizim başarılara güzelliklere ihtiyacımız var. Şikayetlere, yakınmaya, ağlamaya, umutsuzluğa değil, bir şeylerin yapılabilir olduğunu göstermeye ihtiyacımız var. Bunu sadece Gümüşlük'te, Bodrum'da değil, tüm Türkiye'de çok daha güzel şeylerin yapılabildiği inancını, umudunu ayakta tutmaya ihtiyacımız var. Çünkü gerçekten daha iyi şeyler yapılabilir. Bu iyi şeylerin yapılamaması için de hiçbir neden yok. Yüreğimizdeki karabasanın etkisinden kendinizi kurtarın. Omuzlarınız çökmesin. Türkiye battı, bitti, kriz geldi, çöktük, bunaldık, iflas ettik, öldük, yandık demeyin artık. Tüm bunlar doğru olabilir, ama öyleyse de artık bundan böyle bunlar olmayacak. Bundan sonra öyle yapmayacağız.'' 
     Bodrum Kaymakamı Cumhur Güven Taşbaşı, Bodrum yarımadasının kışın nüfusunun 100 bin, yazın da 700-800 bine ulaştığına dikkati çekerek, Mahalli İdareler Yasası'nın acilen çıkarılarak, turizm bölgelerinin özerk yapıya kavuşmasını beklediklerini söyledi. Bodrum yarımadasındaki belediye başkanlarının güzel hizmetler ürettiğini anlatan Taşbaşı, bunların yarımada master planı içinde yürütülmesinin hizmetleri daha da hızlandıracağına işaret etti. 
     Gümüşlük Belediye başkanı Mehmet Ülküm de vatandaşın parasını çarçur etmeden kalıcı hizmetler yapmaya çalıştığını kaydetti. 
     Konuşmaların ardından Baykal, açık otoparkın kurdelesini keserek, hizmete açtı. Gümüşlük'te bir çay bahçesine oturan Baykal, vatandaşların sorunlarını da dinledi. 






</TEXT>
</DOC>
