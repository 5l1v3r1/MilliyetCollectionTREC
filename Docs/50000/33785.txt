<DOC>
<DOCNO> 33785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun16.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, biyolojik silahlardan vazgeçemiyor.. 
</HEADLINE>
<TEXT>

     Amerika Birleşik Devletleri, 143 ülkenin onayladığı biyolojik silahların kullanılmasını yasaklayan sözleşmeyi reddettiğini açıkladı. 
     Anlaşma ile ilgili 24. hazırlık toplantısına katılan Amerikan delegasyonu başkanı Büyükelçi Donald Mahley, 1972 yılında kabul edilenbakteriyolojik ve zehirli silahların üretiminin, geliştirilmesinin ve kullanılmasının yasaklanmasına ilişkin sözleşmenin yürürlüğe sokulması için hazırlanan protokolü, ''ülke güvenliğini tehlikeye atacağı'' gerekçesiyle reddettiğini açıkladı. 
     Mahley, biyolojik silahlara ilişkin sözleşmenin ikili anlaşmalarla daha güçlü olabileceğini söyledi. 
     Büyükelçi Mahley, hazırlanan protokolün, Cenevre'de 10 Ağustos'a kadar devam edecek silahsızlanma görüşmelerinde yapılacak değişikliklerle bile kabul edilmesinin mümkün olmayacağını belirtti. 
     Mahley, konuyla ilgili ayrıntıları gün içerisinde bir basın toplantısıyla kamuoyuna açıklayacağını bildirdi. 
     7 yıldır devam eden ve Kasım'da yürürlüğe sokulması planlanan anlaşmanın hazırlık toplantısında ABD'nin böyle bir tavır koyması üzerine yorum yapmak istemeyen, görüşmelerin Başkanı Macar Büyükelçi Tibor Tot, sözleşmeyi 143 ülkenin onayladığını ve yürürlüğe sokmaya hazır olduğunu söylemekle yetindi. 






</TEXT>
</DOC>
