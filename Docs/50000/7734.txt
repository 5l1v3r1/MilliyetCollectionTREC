<DOC>
<DOCNO> 7734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sontur09.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'liler 'Parti İçi Demokrasi Yürüyüşü'ne başladı 
</HEADLINE>
<TEXT>

     CHP Genel Merkezi'nce ''dışlandıklarını'' iddia eden Bursa eski İl Başkanı Kemal Ekinci'nin de aralarında bulunduğu bir grup CHP'li, Bursa-Ankara arasında ''Parti İçi Demokrasi Yürüyüşü''ne başladı. 
     CHP Merkez Karar Yürütme Kurulu tarafından bir süre önce görevinden alınan Ekinci, yürüyüşten önce gazetecilere yaptığı açıklamada, CHP'nin kurulduğu günden bu yana, Türkiye'ye demokratikleşme vaadettiğini belirterek, partinin kendi içindeki demokratik kanalları tıkaması halinde, bu ilkesini başaramayacağını söyledi. 
     Partide bir düzensizlik yaşandığını ve genel merkez tarafından ''örgüt kıyımlarına gidildiği için parti yapısının bozulduğunu'' savunan Ekinci, parti yönetiminin, ''ithal üyeler'' ve ''devşirmeler''le bir yere varamayacağını söyledi. Ekinci, Genel Merkez'in tabanın sesine kulak tıkadığını öne sürerek, ''CHP Türkiye'nin yönetimine talipse, parti içi demokrasi kanallarını açık tutmalı'' dedi. 
     Bursa'dan başlattıkları 4 günlük yürüyüşün, 21 Şubat Çarşamba günü Ankara'da sona ereceğini kaydeden Ekinci, partililerle birlikte önce Anıtkabir'i ziyaret edeceklerini, daha sonra da CHP Genel Merkezi'ne, içeriği yürüyüş sırasında kesinleştirilecek bir mektup bırakacaklarını bildirdi. ''Parti İçi Demokrasi Yürüyüşü''ne katılan yaklaşık 200 kişilik grup, Ekinci'nin açıklamasının ardından, Gökdere Bulvarı'ndan Ankara'ya doğru yürüyüşe geçti. Yürüyüşe katılanların, üzerlerine ''Demokrasi, Önce Partide'', ''Örgüt Yürüyor, Hesap Soruyor'', ''Ülkede Demokrasi İçin Partide Demokrasi'', ''Şeyhler Dışarı, Devrimciler İçeri'', ''Menderes, Kesici, Diker, Parti Biter'' yazılı önlükler giydikleri gözlendi. 




</TEXT>
</DOC>
