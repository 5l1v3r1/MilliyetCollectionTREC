<DOC>
<DOCNO> 15234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/yazar/guclu.html </URL>
<DATE> 2001/04/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çifte standart 
</HEADLINE>
<TEXT>

     Harvard, dünyanın en iyi üniversitelerinden biri. Cambridge, MIT, Oxford, Yale de öyle. İşte bu dünyanın en iyilerinin bir araya geldiği organizasyonlarda Türk üniversiteleri de ülkemizi tıpkı Galatasaray gibi başarıyla temsil ediyor. Ama konu futbol değil de, eğitim olduğu için ne gazetelerde, ne de televizyonlarda yer alıyor. Bu yüzden gurur duyacağımız bu başarılardan çoğu zaman hiç haberimiz olmuyor... 
     Üniversitelerimizin, gençlerimizin, bilim adamlarımızın devletten ve kamuoyundan hiçbir destek görmeden elde ettiği bu başarılar, uzun vadeli bakıldığında Galatasaray'ın elde ettiği zaferler kadar önemli. Ama nedense onların bu gayretlerini görmemekte ısrar ediyoruz. 
     İsterseniz gelin önce takdire şayan bulunmayan şu haberi birlikte okuyalım 
     Başlık Dünyanın en iyi genç diplomatları seçildi. 
     Harvard Üniversitesi tarafından 10 yıldır geleneksel olarak düzenlenen ve Cambridge, MIT, Oxford, Yale gibi dünyadan 54 üniversitenin 750 öğrenciyle katıldığı Dünya Birleşmiş Milletler Modeli'ne bu yıl Türkiye'den Bilkent, Boğaziçi, Galatasaray, İstanbul ve Koç Üniversitesi öğrencileri de katılarak değişik ülkeleri temsil ettiler. 
     Bilkent Üniversitesi, bu yıl ilk kez katıldığı konferansta Barın Kayaoğlu, Ece Aksoy, Çağlar Sabancı, Feyza Barutçu, Özüm Sezin Alptürk, Kamil Tavas, Onur İşçi, Özüm Saydam ve Mehmet Onur Özlü'den oluşan delegasyonla Yunanistan'ı temsil etti. 
     Uluslararası hoşgörü ve anlayışı, gençler arasında geliştirmeyi amaçlayan bu toplantıda, Bilkent Üniversitesi Uluslararası İlişkiler Bölümü'nden Özüm Saydam ve Onur Özlü, dört komiteden biri olan Sosyal, Kültürel ve İnsani Haklar Komitesi'nin en iyi delegesi seçildiler. Güvenlik ve Silahsızlanma, Dekolonizisyon, Dünya Sağlık Sorunları, İsrail - Filistin Sorunu ve NATO'nun geleceğinin tartışıldığı komitelerde de Türk öğrenciler ülkemizi başarıyla temsil ettiler. 
     Onur Özlü ve Özüm Saydam, bu ay içerisinde gerçekleştirilecek Avrupa Birliği Genç Parlamenterler Zirvesi'ne şeref konuğu olarak davet edildi. Öğrencilerin, Avrupa Birliği'yle ilgili olarak bu zirvede alacakları kararlar, Avrupa Geçliği imzası ile Avrupa Parlamentosu'na sunulacak. 
     Yunanistan'ın Ankara Büyükelçisi Ionnis Corantis, Prof. Dr. Yüksel İnan'ın danışmanlığında yürütülen bu çalışmalar çerçevesinde ülkesini en iyi şekilde temsil ettikleri için öğrencileri ilk kutlayan kişilerden biri oldu... 
     Evet, Harvard böyle bir organizasyona ev sahipliği yaptığı için Harvard. Batılı ülkeler gençlerini geleceğe böylesine profesyonelce hazırlayıp önlerini açtığı için çağdaş. Onların görüşlerine önem verdiği için diri, dip diri. Ön yargılardan uzaklar ve kapıları herkese açık. Politikacıların giremediği kapılar, gençlerimize sonuna kadar açık. Çünkü onlar laf üretmiyor, kriz yaratmıyor işin hakkını veriyorlar... 
     Teşekkürler gençler. Türkiye'nin en büyük zenginliği sizlersiniz .. 
     
     





Hesapta yoktu 


Esnafın üç isteği 


CHP bilmecesi 


Ankara'da kritik haftanın kararları... 


Gemi ve kapı 


Az alkollü tarih 


Amerika nasıl bakıyor 


Çifte standart 


Sadece yazarkasa değil atılan... 


Dinlerken dili tutuldu 


Dervişname 


Üniversiteler de TL'ye dönmeli 


Bodrum'da eğlence kadar tarih de var 


</TEXT>
</DOC>
