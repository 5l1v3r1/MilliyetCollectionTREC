<DOC>
<DOCNO> 32593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/guncel/gun04.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FIKRA DEĞİL GERÇEK... 
</HEADLINE>
<TEXT>
Devekuşu anahtarı, Mustafa Bey hapı yuttu 
Çay bahçesinde masasına gelen pisboğaz devekuşu’nun gazabına uğrayan Mustafa Özdamar, otomobilini 15 gün kullanamayacak 
     MANİSA DHA 

     Manisa'nın Turgutlu ilçesinde üzüm tüccarı Mustafa Özdamar, devekuşunun azizliğine uğradı. Geçen pazar arkadaşıyla Adatepe Çay Bahçesi'ne giden Özdamar, 'olmaz böyle şey' dedirten bir olayla şaşkına döndü. 
     Kısa bir süre önce aldığı Renault Clio otomobilinin anahtarıyla cep telefonunu masanın üzerine bırakan Özdamar, çay bahçesini işleten Ali Rıza Sayar'ın beş ay önce aldığı üç devekuşunu masanın üzerindeki yiyeceklerle beslemeye başladı. Devekuşlarından biri, önce masanın üzerindeki cep telefonunu ağzına aldı. Özdamar ve arkadaşı, devekuşunun ağzından cep telefonunu güçlükle kurtardı. Ancak devekuşu, masanın üzerinde duran otomobilin şifreli anahtarını gagalayıp yuttu. 
     Neye uğradığını şaşıran Özdamar, işletmeci Sayar'ı bilgilendirdikten sonra taksiyle evlerine gitti. Üçüncü katta oturan annesi Ulviye Özdamar'dan yedek anahtarı balkondan atmasını istedi. Ancak anahtar yere düştü ve elektronik çipi kırıldı. Çay bahçesine geri dönen Özdamar, işletme sahibi Sayar'dan devekuşunun midesinden anahtarın alınması için veteriner çağrılmasını istedi. 
     
     Fransa’ya sipariş verildi 
     Belediyede görevli veteriner, devekuşlarıyla ilgili yeterli bilgisi olmadığını söyleyince plan suya düştü. Fransa'ya yeni bir anahtar siparişi vermek zorunda kalan Özdamar, otomobilini kullanmak için 15 gün beklemek zorunda. 
     



 GÜNCEL 


















</TEXT>
</DOC>
