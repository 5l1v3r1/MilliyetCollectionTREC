<DOC>
<DOCNO> 10285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/siyaset/asiy.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sır servete vergi takibi 
</HEADLINE>
<TEXT>

Alparslan Türkeş’in İngiltere’de ortaya çıkan 1.2 trilyon liralık servetini kızlarının aldığı kesinleşirse, cezasıyla 121 milyar lira vergi ödeyecekler 
     MİLLİYET Ankara 

     Alparslan Türkeş’in İngiltere’de ortaya çıkan 1.2 trilyon liralık sır servetini Maliye de takibe aldı. Türkeş’in kızlarının parayı aldığı kesinleşirse cezasıyla birlikte 121 milyar liralık vergi ödemeleri gerekecek. 
     Türkeş’in ilk eşinden olan kızları Umay Günay ve Ayzıt Türkeş’in bu parayı vekaletle çektikleri iddiasıyla ikinci eşi Seval Türkeş ve çocuklarının Ankara 11. Asliye Hukuk Mahkemesi’nde açtıkları dava sürerken, Maliye Bakanlığı da sır serveti ve davanın sonucunu takibe aldı. 
     Gelirler Genel Müdürlüğü, olayın vergisel boyutu üzerinde dururken mahkemenin vereceği karar doğrultusunda söz konusu paraların Umay Günay ve Ayzıt Türkeş tarafından alındığı kesinleşirse, veraset ve intikal vergisi için girişime başlanacak. Yetkililer, ölen bir kişinin mirasçılarına bıraktığı mal ve nakit değerlerin veraset ya da intikal vergisi çerçevesinde beyan edilmesi, ortaya çıkan verginin de ödenmesi gerektiğine dikkat çekiyor. 
     
Mahkeme kararı bekleniyor      Yetkililer, mahkeme kararının hemen ardından söz konusu para için Türkeş’in ikametgahının bulunduğu yerin bağlı olduğu vergi dairesinin veraset ve intikal vergisi için harekete geçeceğini belirtiyor. Eğer, o tarihe kadar bu para için beyanda bulunulmamışsa, Türkeş’in iki kızı hemen beyana davet edilecek ve kendilerine 15 gün süre verilecek. Bu süre içinde mirasçılar, Türkeş’ten kalan para için beyanname verecek ve mevcut dilimlere göre veraset ve intikal vergisi ödeyecek. 
     Buna karşın mirasçılar, alınan para için bildirimde bulunmazsa, o zaman vergi ziyaı durumu ortaya çıkacak ve söz konusu vergi Türkeş’in yakınlarından cezalı şekilde tahsil edilecek. 
     Hesaplamalara göre, Türkeş’in iki kızının, İngiltere’deki Deutsche Bank hesabından çektikleri belirtilen paralar için 121 milyar lira veraset ve intikal vergisi vermeleri gerekiyor. 
     
Türkeş de ödemedi      Geçtiğimiz günlerde de Türkeş’in, İngiltere’deki bankasına başvurarak, parasının faizinden vergi alınmaması talebinde bulunduğu ortaya çıkmıştı. Türkeş’in, parayı Türkiye’de hesapta tutmadığından ve Türkiye’ye sokmadığından 1988’den beri vergisini ödemeden hesabında tuttuğu da iddia edildi. 
     


 SİYASET 









</TEXT>
</DOC>
