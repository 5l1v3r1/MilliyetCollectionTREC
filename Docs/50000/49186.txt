<DOC>
<DOCNO> 49186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/guncel/gun08.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojmanlar satılmalı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Devlet, IMF kararları doğrultusunda lojmanlarını satmak için kolları sıvadı. Kamu harcamalarını kısmak, bütçeye kaynak sağlamak için alınacak tedbirler, lojmanların satışını yeniden gündeme getirirken, Devlet Bakanı Kemal Derviş, devletin imkan ve sınırlarını gözönünde tutan bir çalışmayı tamamladıklarını belirterek "sonuca doğru gidiyoruz" dedi. Kaynak arayışına giren Türkiye, IMF ile görüşmelerini yeniden başlatırken, şimdi "Devlet lojmanlarını satmalı mı ", "Öncelik ne olmalı ", "Bu tasarruf bütçeye ne kazandırır " sorularına yanıt aranıyor. 
     
Hizmet tahsisliler satılsın      Ekrem Pakdemirli ANAP Milletvekili 

     Devlete katrilyonun üzerinde bir gelir sağlayacak olan bu lojmanların gerçekten satılması lazım. Türkiye’de bir görev bir de hizmet tahsisli olan lojmanlar var. Görev tahsisli lojmanları satamazsın ama hizmet tahsisindeki bütün lojmanları satabilirsiniz. Komutanın, valinin, TBMM Başkanı’nın lojmanı görev tahsisli olduğu için satılmasın, ama milletvekillerinin, askerlerin, KİT’lerin hizmet tahsisli lojmanları satılmalı. Ben 1989’da Lojman Tahsisatı Tazminatı vermek için girişimde bulunmuştum. Yani oturanlarla oturmayanları dengelemek için onlara kira yardımı verip lojmanların hepsini satışa çıkartacaktık. Ancak araya seçimler girdi, kaybedince bunu o zaman gerçekleştiremedik. Ama şimdi yapılacaksa bu, mutlaka yapılmalı. 
     
Krize çözüm sağlamaz      Siyami Erdem KESK Kurucu Gn.Başkanı 

     IMF politikaları, tamamen yıkım ve yoksulluk politikasıdır. Türkiye’nin ekonomik varlığına, ekonomik kapasitesine de bir müdahaledir. Derviş yasaları adı altında çıkartılan yasalarda ekonomik yaşamı tasfiyeye dönüktür. Ülkemizde tarım tasfiye edildi, işletmeler kapatıldı, milyonlarca işsiz ortaya çıktı. Üretim ekonomisi yerine rant ekonomisi gelişti ve hükümet çözümlemeler noktasında öylesine sıkıştı ki temel kalkınma büyüme istihdam paylaşım çözümlemelerin yerine çıkış açısından hiçbir kıymet ifade etmeyen elde avuçtaki kamu mallarının satışına kadar dayandı. Lojman satışları da bunun bir ifadesidir. Derde derman olmayan uygulamadır. Türkiye’nin içinde bulunduğu ekonomik krize asla çözüm olmayacak uygulamalardır. 
     
Para edecek yerler satılabilir      Bülent Akarcalı ANAP Milletvekili 

     Avrupa’nın aksine bizde devletin sahip olduğu binalar en iyi yerlerde. Bizim zengin sokaklarımızda, devletin binaları vardır. Devlet para edecek yerdeki bu binaları satıp daha mütevazi bölgelere gidebilir. Çankaya’dan Yıldız’a giderken Cumhurbaşkanlığı karşısında lojmanlar var. Fehim Adak, Devlet Bakanı olduğu dönemde çok uğraştı ama bunları sattıramadı. Ankara bürokrasisi gelip buraya yerleşti. Ancak devletin vatandaşına asli hizmet götürmesi için yapılmış olan lojmanları ise satamamak gerekir. Çünkü onlar vatandaşa giden hizmetin kalitesini sağlayan tesislerdir. Anadolu’da zaten maaşı az olana lojman vermezseniz, Anadolu’ya hizmet gitmez. Dolayısıyla öncelikle satılacak lojmanlar tespit edilmeli. İşletme masaraflarını oturandan almalı. Belirli bir vade içinde satılmalı. 
     
Önce önlemi alınsın      Yusuf Kenan Doğan Yargıtay Üyesi 

     Devlet, lojman satışından önce, başka hangi kamu kurumlarında tasarruf yapar bilemem ama lojmanlar, özellikle küçük yerlerde ve mahrumiyet bölgelerinde zaruri bir ihtiyaçtır. Devlet bunun külfetinden kurtulmak istiyorsa, önce bu lojmanlarda oturan insanların kira giderlerini karşılamak kaydıyla, yani bunların önlemlerini alarak, bu insanları mağdur etmeyerek satışa çıkartmalı. Ayrıca lojmanlara gelmeden, devletin elinde birçok sosyal tesisler, kamplar, vakıflar var. Özel teşebbüsün elinde olmayan lükse sahip tesisleri var. Bu uygulamayla da devlet ekonomisinin bu lükse tahammülü olmadığı anlaşılıyor. Dolayısıyla bunu yapması gerekiyorsa yapsın ama lojmanların satışının fevkalade vahim olduğunu da ben düşünmüyorum. 
     



 GÜNCEL 





















</TEXT>
</DOC>
