<DOC>
<DOCNO> 12769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur20.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Buffalo davası DGM'de 
</HEADLINE>
<TEXT>

     Ankara 1 No'lu DGM, çıkar amaçlı suç örgütünün elebaşı olduğu bildirilen İsak Romano ile ''Drej Ali'' lakaplı Ali Yasak ve Bucak aşiretinden Mehmet Bucak'ın da aralarında bulunduğu 71 sanık hakkında açılan ''Buffalo davası''nda ''yetkisizlik'' kararı verdi. Dava dosyası Adana DGM'ye gönderildi. 
     DGM Cumhuriyet Savcısı Hakan Kızılarslan'ın ''Buffalo soruşturmasını'' tamamlayıp hazırladığı iddianameyi gönderdiği Ankara 1 No'lu DGM, dava dosyası üzerindeki incelemesini tamamladı. 
     Mahkeme, 71 sanıklı davada, Savcı Kızılarslan'dan, tutuklu olan 7 sanığın tutukluluk durumları hakkındaki görüşünü sordu. Hakan Kızılarslan da, 7 sanığın da tutukluluk hallerinin devamına karar verilmesini istedi. 
     Ankara 1 No'lu DGM, bugün hazırladığı tensip tutanağında, ''Yurda kaçak olarak sokulduğu bildirilen etler ve süt ürünlerinin, Türkiye'ye Mersin Serbest Bölgesi'nden giriş yaptığının anlaşılması'' nedeniyle davayı, ''yetkisizlik'' kararı vererek, dosyayı görevli Adana DGM'ye gönderdi. Mahkeme, tutuklu sanıkların tutukluluk hallerinin devamına da karar verdi. 
     İddianamede, soruşturmanın 5 aşamalı olarak yürütüldüğü, son aşamanın ise kaçak getirilen etlerin ve diğer gıda maddelerinin yurtiçinde alımını yapan ve sanıklarla birebir ilişki içinde olan şirketleri tespit etmek olduğu vurgulanıyor. İddianamede, ''Özellikle büyük çaplı askeri ihalelere yüklü miktarda et veren şirketlerin, bu kaçak ve sağlığa aykırı etleri, vasıflarını bilerek bu firmalardan alıp askeri ihalelerde tükettikleri tespit edilmiştir'' deniliyor. 
     Ayrıca iddianamede "kurdukları paravan şirketlerin depolarında et ile süt tozu, peynir, tereyağı ve laktoz gibi gıda maddelerinin ambalajlarını değiştirip, sahte silikon mühürlerle etleri damgaladıkları ve sahte fatura ve belgeler düzenleyerek, yurtdışına gönderilmiş gibi işlemler yaparak iç piyasaya sürdükleri anlaşılmıştır. Bu kaçak etlerin iç piyasada et ve et ürünleri salam, sucuk, sosis, kavurma olarak satıldığı, büyük bir bölümünün ise geniş hacimli alımların olduğu askeri ihalelere ve toplu yemek çıkarılan kamu kurum ve kuruluşlarınca açılan ihalelere verilmek suretiyle tüketildiği anlaşılmıştır" deniyor. 




</TEXT>
</DOC>
