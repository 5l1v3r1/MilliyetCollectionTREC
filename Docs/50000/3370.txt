<DOC>
<DOCNO> 3370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sondun14.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrı'nın emri ile çocuklarını aç bıraktı 
</HEADLINE>
<TEXT>

     Kenya’da, "Tanrı’nın emri üzerine" çocuklarını dört hafta aç bırakan aşırı dinci Hıristiyan aile tutuklanırken, bir deri bir kemik kalan çocuklar koruma altına alındı. 
     Polis, başkent Nairobi’deki Ngong mahallesinde eski üniversite öğretim üyesi Peter Kamau Mwangi ve eşi Hannah’ın evine, komşularının ihbarı üzerine hafta sonu baskın yaptı. 
     Ngong polis karakolundan adını açıklamayan polis yetkilisi, ailenin tutuklandığını, ancak dava açmadan önce yapılan psikiyatri tedavilerinin sonuçlarını beklediklerini söyledi. 
     Mwangi’nin polise verdiği ifadede, Tanrı’dan Noel günü kendisine yeni bir emre kadar ailesiyle oruç tutması talimatı geldiğini söylediği belirtildi. 
     Mwangi’nin ailesinin bu dört hafta boyunca sadece su içtiği kaydedilirken, yerel televizyonlar altı çocuğun bir yatakta otururken, zayıflamış ve bitkin haldeki görüntülerini yayınladı. 
     Yaşları 2 ila 11 olan altı çocuğun ayakta durmakta zorlandığı ve saçları dökülen çocukların hepsinde deri enfeksiyonu görüldüğü kaydedildi. 
     Komşuları, sonradan Hıristiyan olduğunda Nairobi Üniversitesi elektirik mühendisliği bölümündeki görevinden istifa eden Mwangi’nin, günlerini ailesiyle dua ederek geçirdiğini anlattı. 




</TEXT>
</DOC>
