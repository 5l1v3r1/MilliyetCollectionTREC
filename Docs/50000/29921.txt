<DOC>
<DOCNO> 29921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sondun14.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Florida'yı bir telaş aldı...'Ya Castro ölürse'.. 
</HEADLINE>
<TEXT>

     ABD'nin, çok sayıda Kübalı göçmenin yaşardığı Florida eyaleti, Küba lideri Fidel Castro'nun olası ölümü ya da görev yapamaz hale gelmesi durumunda meydana gelecek olaylara karşı şimdiden önlem alıyor. 
     Castro'nun ölümü halinde, Florida'da çok sayıda lehte ve aleyhte gösteriler yapılmasını bekleyen yetkililer, ölümün diplomatik, bürokratik ve uluslararası alanlarda çeşitli etkilerini de dikkate alıyor. 
     Florida makamlarının bu doğrultuda harekete geçmelerine, Castro'nun 21 Haziran'da televizyon kameraları önünde konuşma yaparken aniden yere yıkılması ve baygınlık geçirmesi neden oldu. 
     Alınan önlemler çerçevesinde, Miami polisine bağlı birimlerin alarma geçirildikleri bildiriliyor. Miami ve çevresinde alınan önlemler arasında, sokaklarda güvenliği artırıcı düzenlemeler yapılması, Florida'ya yönelik tekne trafiğinin sınırlandırılması ve Küba kökenli Amerikalı liderlerin göçmenlere sükunet çağrısı yapmaları da bulunuyor. 
     Bu arada, Küba'daki hükümet aleyhtarı çevrelerle telefon teması kuran Miami'deki Kübalı göçmen derneklerinin, ''iktidar değişikliği durumunda Küba'ya demokrasi getirecek önerilerde bulundukları'' bildirildi. 
     Miami-Dade County Belediye Başkanı Alex Penelas de, bugün resmi görevlilerle aynı konuda bir toplantı yaparak, ''Küba'da hükümet değişikliğinin olası sonuçlarını'' gözden geçirecek. 
     Dade County'de 650 bin Küba kökenli vatandaşın yaşadığı bildiriliyor. 






</TEXT>
</DOC>
