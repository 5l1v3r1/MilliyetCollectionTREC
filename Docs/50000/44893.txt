<DOC>
<DOCNO> 44893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/soneko21.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 3 milyon kişiye vergi numarası... 
</HEADLINE>
<TEXT>

     İstanbul'da vergi kimlik numarası alanların sayısı her geçen gün artıyor. 
     İstanbul Defterdarı Kadir Boy, vergi kimlik numarası uygulamasının başlatıldığı 1998 Mart ayından bu yılın Eylül sonuna kadar, il genelinde 3 milyon 12 bin 895 bin kişiye vergi kimlik numarası verdiklerini bildirdi. 
     Geçtiğimiz 1 Eylül tarihinden itibaren, 12 ayrı işlem yapılmadan evvel vergi kimlik numarası isteneceğinin sisteme getirilmesi nedeniyle, Ağustos ve Eylül aylarında yoğun başvurularla karşılaştıklarını belirten Boy, vergi dairelerinde aldıkları tedbirler ile vatandaşın talebini en kısa zamanda karşılamaya çalıştıklarını söyledi. Kadir Boy, şunları kaydetti 
     ''İstanbul genelinde 65 vergi dairesinde Ağustos ayında 215 bin 656 kişiye, Eylül ayında 569 bin 255 kişiye vergi kimlik numarası verdik. Özellikle geçtiğimiz ay muazzam başvuru aldık. Hatta, bazı vergi dairelerinde bunun dışında başka bir iş yapılamaz hale geldi. 
     Eylül'ün ilk haftasında günlük ortalama 35 bin, ikinci haftasında 6 bin ve son haftasında 20 bin başvurular oldu. Olağanüstü yoğunluk yaşayacağımızı düşünerek bir dizi tedbirler aldık ve 24 Ağustos-30 Eylül tarihleri arasında fazla mesai yaptık.'' Vergi kimlik numarası verilmesine ilişkin mevzuatın amacının, vergi doğuran olayı ve mükellefleri anında kavrayarak kayıt dışı ekonomi ile mücadele etmek olduğunu vurgulayan Boy, ''Vergi kimlik numarası uygulamasını yaygınlaştırmak, orta ve uzun vadede kayıtdışı ekonomi ile mücadele etmenin objektif bir unsurudur. İstanbul'da toplam aktif vergi mükellef sayısı 1 milyon civarında. Bu uygulama ile mükellef sayısı daha da artacaktır'' dedi. 
     






</TEXT>
</DOC>
