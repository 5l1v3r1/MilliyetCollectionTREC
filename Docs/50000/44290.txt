<DOC>
<DOCNO> 44290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/ekonomi/eko15.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Derviş ABD’ye gitti 
     EKONOMİ SERVİSİ 

     Türkiye’deki görüşmelerde son noktası konulmayan IMF ile 10. gözden geçirmelerin tamamlanması için Devlet Bakanı Kemal Derviş ABD’ye gitti. Derviş’in, pazartesi günü, ABD Hazine Bakanı O’Neill ile görüşmesi bekleniyor. Derviş, salı günü IMF Başkanı Köhler, çarşamba günü de Dünya Bankası Başkanı Wolfensohn ile görüşecek. 
     Görüşmelerin ana gündemi 2002 bütçesi olacak. Görüşmelerde bir pürüz çıkmaması halinde ekimin ilk yarısında toplanması beklenen IMF İcra Direktörleri Kurulu 3 milyar dolarlık krediyi serbest bırakacak. Ayrıca 11 Eylül’deki terörist saldırılar üzerine ertelenen tanıtım toplantıları road show da yarın başlayacak. 
     
     Özel havacılar Batıyoruz 
     YILDIZ YAZICIOĞLU Ankara 

     Türkiye Özel Sektör Havacılık İşletmeleri Derneği TÖSHİD , hükümetin acil tedbir almaması halinde, ABD'deki saldırıdan doğrudan etkilenen şirketlerin iflasa sürükleneceğini açıkladı. TÖSHİD İkinci Başkanı Şahabettin Bolukçu, "Kaz gelecek yerden tavuk esirgiyorlar" dedi. 
     TÖSHİD Ulaştırma Bakanı Oktay Vural'a yedi maddelik bir acil önlem paketi de sundu. Pakette, yakıt indirimi, yolcu servis ücretlerinde ayarlama, konma, konaklama ve imtiyaz ücretlerinin sıfırlanması, uzun vadeli finansman sağlanması, borçların devlet garantisi ile bir yıl ertelenmesi, uçak kredi borçlarının ertelenmesi, Türkiye üzerindeki üst geçiş ücretlerinin kaldırılması istendi. 
     
     Nemtaş 1 filoya katıldı 
     EKONOMİ SERVİSİ 

     İzmir’in Aliağa’da, İş Bankası iştiraki olan Nemrut Körfezi A.Ş.’ye ait Nemtaş 1 gemisi deniz ticaret filosuna katıldı. Törende konuşan, İşbankası Genel Müdür Yardımcısı Caner Çimenbiçer Nentaş 1’e 23 - 24 milyon dolar yatırım yapıldığını söyledi. Çimenbiçer, 2 -3 yıl içinde bu alanda 5 ile 15 arasında gemi yatırımı yapacaklarını belirtti. 
     Törende Devlet Bakanı Mehmet Keçeciler, Türkiye’nin halk dalkavukluğu sonucu bugünlere geldiğini, eskiden bayramlaşmayan liderlerin bugün anayasa değişikliği için birlikte hareket edebildiklerini anlattı. Maliye Bakanı Oral da KDV’de yüzde 88’lik artış olduğunu, bunun da ekonominin canlandığının göstergesi olduğunu söyledi. 
     



 EKONOMİ 















</TEXT>
</DOC>
