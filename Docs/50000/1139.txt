<DOC>
<DOCNO> 1139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/siyaset/siy05.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ANAP’lılar Baykal’la yakınlaşıyor 
</HEADLINE>
<TEXT>
Kesici CHP’yi kesiyor 
     ANKARA ANKA 

     ANAP’ın son seçimlerde Meclis dışında kalan ve İlhan Kesici başkanlığında uzun süredir parti kurmak için çalışan eski milletvekilleri ile CHP arasında bir yakınlaşma başladı. 
     Demireller’in damadı ve eski ANAP milletvekili İlhan Kesici’nin başkanlığında iki yıldır Türkiye genelinde çeşitli toplantılar düzenleyerek yeni parti için zemin yoklayan ve çoğunu eski ANAP’lı milletvekillerinin oluşturduğu grup, yurt gezilerine Anayasa Mahkemesi’nin FP kararını beklemek için ara verdi. FP’nin kapatılmasının Türkiye’deki siyasi durumu etkileyeceğini ve bir seçim ortamının gündeme gelebileceğini düşünen bu grup, çeşitli siyasi çevrelerle görüşmelerini de sürdürüyor. 
     
Görüş alışverişi      Ekip içinde çalışan ANAP’ın eski Grup Başkanvekili Uğur Aksöz, CHP Genel Başkanı Deniz Baykal ile görüştüklerini ve çeşitli konularda görüş alışverişinde bulunduklarını söyledi. Türkiye’yi iki yıl dolaştıktan sonra, kişisel olarak CHP’nin Meclis dışında kalmasının ve güçlü bir muhalefet olmamasının ülkeye büyük zarar verdiğini düşündüğünü ifade etti. 
     "Deniz Baykal’ın kongreyi aldıktan sonraki konuşmaları, merkez sağa yaklaşımı ve açılımları, CHP’nin Meclis’te eksikliğinin görüldüğü bir ortamda bize umut vermiştir" diyen Aksöz "Kendi kendimizle hesaplaştık. CHP’ye yanlış yaptığımızı, yanlış yapıldığını gördük" diye konuştu. 
     Aksöz, Baykal ile partiye katılma konusunu değil, ülkenin sorunları üzerinde görüştüklerini kaydetti. İki yıldır 4-5 grup halinde yeni parti kurma çalışmalarının sürdürüldüğünü belirten Aksöz, "Artık dağınık kalamayız. En geç Mayısa kadar ya yeni bir parti kuracağız ya da bir partiye gireceğiz" dedi. 
     


 SİYASET 


















</TEXT>
</DOC>
