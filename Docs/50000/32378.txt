<DOC>
<DOCNO> 32378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur27.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şölende protokol platformu çöktü... 
</HEADLINE>
<TEXT>

     Bayburt Dede Korkut 7. Uluslararası Kültür ve Sanat Şöleni törenleri sırasında aniden başlayan sağanak yağmur, paniğe yol açtı. Vatandaşların sığınmak için üstüne çıktığı platform, aşırı yük nedeniyle çöktü. 
     Belediye Başkanı Hükmü Pekmezci, şölendeki konuşmasını aniden başlayan yağmur üzerine kısa kesti. 
     Daha sonra kürsüye gelen eski kültür bakanlarından Namık Kemal Zeybek ise konuşmasını kürsü yerine yağmur altında yapmayı denedi. Ancak yağmurun şiddet ve hızının artması üzerine, Zeybek de konuşmasını keserek protokol alanına geçti. 
     Yağmurun şiddetini daha da artırması üzerine sığınacak yer arayan halk oyunları ekipleri ve vatandaşlar, konuşmaların yapıldığı platforma hücum edince, platform aşırı yükten dolayı çöktü. Platformun fazla yüksek olmayışı, olası bir faciayı önledi. 
     Bu arada, törene katılan Devlet Bakanı Abdulhaluk Çay da yağmur nedeniyle konuşmasını yapamadı. 
     
     







</TEXT>
</DOC>
