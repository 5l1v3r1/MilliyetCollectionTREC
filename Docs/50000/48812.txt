<DOC>
<DOCNO> 48812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo14.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya basınından Lazio-Galatasaray yorumu "Stankoviç mucizesi..." 
</HEADLINE>
<TEXT>

     Avrupa Şampiyonlar Ligi D Grubu'nda SS Lazio'nun, Galatasaray'ı 1-0 yenmesi, İtalyan basını tarafından ''yarım mucize'' biçiminde yorumlandı. 
     İtalyan basının genelinde yer alan haberlerde, maçın özellikle ilk yarısının oldukça zevkli geçtiği ve Galatasaray'ın tehlikeli ataklar yarattığı kaydedildi. 
     Tutto Sport Gazetesi, ''Lazio umut ediyor, Stankoviç işi görüyor'' başlığı altında verdiği haberinde, SS Lazio'nun, Avrupa kupalarında mücadelesini sürdürebilmesi için FC Nantes karşısında da 3 puanı almak zorunda olduğunu bildirdi. Gazete, ''İlk yarıda Lazio bakılmaz durumdaydı. Türkler tehlikeli olmasına karşın sonucu Stankoviç getirdi. Peruzzi süperdi'' yorumunda bulundu. Stankoviç'in golü Avrupa Şampiyonlar Ligi'nden gelecek para hesap edilerek, ''50 milyar lirete malolacak'' değerlendirilmesinde bulunuldu. 
     La Gazzetta Dello Sport da, ''Lazio yarışmada kalıyor. Teşekkürler Stankoviç'' başlığını kullandı. Olimpiyat Stadı'nda SS Lazio'nun ıslıklandığı haberleri gazetede yer alırken, ''İkinci yarı Stankoviç, balığı avladı. Gelecek hafta Nantes'ı da yenerse, Lazio imkansız gibi görünen gruptan çıkacak'' denildi. 
     Stankoviç için yapılan yorumda, ''Attığı gol Lazio'nun güvensizliğini ve Zaccheroni'nin kabusunu kovdu'' ifadesi kullanıldı. 
     Haberlerde İtalyan teknik adamın Negro ve Cesar süpriziyle başlamasının hatalı olduğu, FC Nantes karşısında başka bir SS Lazio'ya ihtiyaç olduğu savunuldu. 
     Corriere Dello Sport Gazetesi de, ''Lazio, herşey Nantes'da'' başlığı altında verdiği haberinde, Sırp Stankoviç'in golü mucizevi olarak yorumlandı. Maç için yapılan değerlendirmede, ''Lazio, Türkler karşısında çok zorlandı. Ancak ikinci yarıda oyuna giren Stankoviç'in attığı gol, sorunu çözdü'' denildi. 
     Galatasaray'dan Emre Aşık, Sergen ve Ergün, en iyiler arasında gösterildi. 
     Öte yandan, golün sahibi Stankoviç, ''Mutluluk bu. Uzun sakatlıklardan sonra sahaya girip hemen gol atmak kolay değil. Bunu başardım. Hem de çok önemli bir golle'' dedi. 
     Simone Inzaghi de, ''Bir de Nantes'ı yenersek, gerçek bir mucize olacak'' diye konuştu. 
     Teknik direktör Zaccheroni'nin, ''Halen istediğimiz gibi değiliz. 
     Ancak Avrupa Şampiyonlar Ligi'nde turu geçeceğiz'' biçimindeki ifadesi basında ön plana çıkarıldı. 
     






</TEXT>
</DOC>
