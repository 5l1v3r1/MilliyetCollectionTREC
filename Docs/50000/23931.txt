<DOC>
<DOCNO> 23931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur08.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller bugün de Derviş'e yüklendi 
</HEADLINE>
<TEXT>

     DYP Genel Başkanı Tansu Çiller, ''telefonla okyanus ötesinden ülke yönetildiğini'' savundu. 
     Çiller, Samsun ve Ordu'nun bazı ilçelerini kapsayan gezisinin ikinci gününde, Çarşamba ilçe teşkilatı binası önünde halka hitap etti. 
     Konuşmasına, vatandaşlara ''Halinizden memnun musunuz'' diye sorarak başlayan Çiller, kendisinin vatandaşların durumunu bildiğini, ancak iktidarın bu cevabı duyması için sorduğunu söyledi. 
     ''Okyanus ötesinden faksla, virgülüne dahi dokunulmadan Şeker Yasası'nın çıktığını'' savunan Çiller, eğer bir kanun çıkacaksa bunu milletin iradesinin çıkaracağını belirtti. Çiller, ''okyanus ötesi talimatla ülkeyi idare etmeye kalkıldığını'' öne sürdü. 
     Çiller, ''başbakanın ve başbakan yardımcılarının halkı duyacak halinin olmadığını'' öne sürerek, ''bir başbakan yardımcısının jandarmayla, savcıyla ve kendi içişleri bakanıyla derdi olduğunu'' ifade etti. Çiller, ''Onun derdi sizinkinden de büyük, sizi dinleyecek hali yok. Öbür başbakan yardımcısı ise hep susuyor'' diye konuştu. 
     Çiller, sözlerini şöyle tamamladı 
     ''350 milletvekilleri var. Bir tane adam yokmuydu da bunların içinde şöyle milletten seçilip de gelecek oraya. Dışardan atanmış adam getirdiler. Sonra da ona teslim ettiler. Telefonla ülke idare ediyorlar, okyanus ötesinden. Size yeniden bizim iktidarımız lazım, milletin iktidarı lazım. Onun için tutun elimi yeniden başlayalım, hep birlikte başlayalım, büyük Türkiye ile başlayalım. Hazır mısınız buna.'' 
     Bu arada Çiller'in konuşması boyunca ÖDP Çarşamba ilçe teşkilatı binasının penceresinden ''Yolsuzluk kahramanı hoş geldiniz'', ''5 Nisan'ı unutmadık'', ''Hortumculara ne yaptınız'' yazılı dövizler çıkartıldı. 
     
     






</TEXT>
</DOC>
