<DOC>
<DOCNO> 26609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun03.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Teksas'taki sellerde 30 bin deney faresi boğuldu 
</HEADLINE>
<TEXT>

     Şu ana kadar 20 kişinin ölümüne yol açan ABD'nin Teksas ve Louisiana eyaletlerindeki sel felaketinde, Teksas eyaletindeki bir tıp merkezinde 30 bin deney faresinin boğularak öldüğü bildirildi. 
     Houston Cronicle'da yayınlanan bir haberde, 30 bin laboratuvar hayvanının ölümünün, sürdürülen bilimsel çalışmalar için ''ölçülemez'' derecede büyük bir kayıp olduğu belirtildi. Boğulan hayvanların kalıntıları, tıp merkezi yetkilileri tarafından yok edildi. 
     Teksas Tıp Merkezi'nin bodrum katını basan sel sularının, milyonlarca dolar değerindeki eyalet fonlarıyla yapılan çalışmaları da silip süpürdüğü belirtiliyor. Seller yüzünden laboratuvardaki bilgisayarlar kullanılamaz hale gelirken, bazı öğrencilerin, doktora çalışmalarına ilişkin verileri de kayboldu. 
     Tıp merkezi, kanser, genetik ve kalp rahatsızlıkları üzerine çalışmalarıyla biliniyor. 
     Selde köpek ve domuz gibi daha büyük deney hayvanlarının kurtarıldığı belirtildi. Tıp merkezinin toparlanması için en az iki yıl gerektiği tahmin ediliyor. Teksas Tıp Merkezi kadar geniş laboratuvar imkanı olmayan Teksas Üniversitesi Tıp Okulu'nda da yaklaşık 2500 deney hayvanının boğulduğu zannediliyor. 
     Kayıpların miktarı, sel suları temizlendikten sonra tam olarak tespit edilecek. Hayvan hakları grupları, tıp merkezlerinde boğulan hayvanlar için bu merkezleri sorumsuzlukla suçladılar. Hayvanlara Ahlaki Davranış PETA adlı hayvan hakları örgütünün araştırmacılarından Peter Wood, ''böyle bir şeyin hiç özrü yok. Bu tür bir felaket karşısında hayvanları oradan nasıl çıkartacaklarına ilişkin bir olasılık planı olmalıydı. Bütün bu hayvanlar acıyı hissediyor. Boğulmak, çok kötü bir ölüm'' dedi. 
     Wood, hayvanları koruyan federal yasa fareleri içermediği için, 30 bin deney faresinin ölümüne karşı yasal işlem yapılamayacağını söyledi. 
     
     







</TEXT>
</DOC>
