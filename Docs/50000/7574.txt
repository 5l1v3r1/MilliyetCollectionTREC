<DOC>
<DOCNO> 7574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/soneko06.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB zirvesinde Fuat Miras ile Sinan Aygün kavgası 
</HEADLINE>
<TEXT>

     TOBB'un Antakya Zirvesi, ATO Başkanı Sinan Aygün ile TOBB Başkanı Fuat Miras'ın ekonomik program konusundaki tartışmasına sahne oldu. Ekonomik programı desteklemediğini açıklayan Aygün'ü "Medya ile yatıp kalkmakla" suçlayan Fuat Miras, Aygün'den alternatif programını ortaya koymasını istedi. 
     TOBB Akdeniz Bölge Toplantısı ile Konseyler Müştererk Toplantısı için Antakya'ya gelen işadamları arasında, uygulanan ekonomik programın desteklenip desteklenmeyeceği konusundaki tartışmalar etkili oldu. ATO Başkanı Aygün'ün "Polis tüccarın arkasında koşuyorsa, çeklerimizi kırdırmak zorunda kalıyorsak. Ben bu programı desteklemiyorum" yönündeki sözleri TOBB Başkanı Miras'ı sinirlendirdi. Miras, toplantının sonunda oda başkanlarının eleştirilerini yanıtlamak için yaptığı konuşmayı yalnızca Aygün'ün sözlerine ayırdı. 
     ATO Başkanı Aygün'ü medya ile yatıp kalkmakla suçlayan Miras, belirli mevki, makamlarda bulunanların sorumluluk duygusuyla düşüncelerini dile getirmesinin şart olduğunu söyledi. Bir insanın programı reddederken alternatiflerini ortaya koyması gerektiğini belirten Miras, programın desteklenmesi yönünde alınan karara ATO Başkanı Aygün'ün de imza attığına dikkat çekti. 




</TEXT>
</DOC>
