<DOC>
<DOCNO> 18718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/ekonomi/eko08a.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuoyunun dayanılmaz baskısı 
</HEADLINE>
<TEXT>

Vergi dünyası MUSTAFA ÖZYÜREK 
     Enerji ve Tabii Kaynaklar Bakanı Cumhur Ersümer’in dört ay süren direnişten sonra, istifa etmek zorunda kalması, kamuoyu baskısının sonucudur. "Beyaz Enerji" operasyonu gündeme geldiğinden beri kamuoyu gelişmeleri yoğun bir ilgiyle izlemiş ve yöneticilerin tutuklanmasından sonra Cumhur Ersümer’in de istifa ederek yargılanmasını talep etmiştir. 
     Operasyonu jandarmanın başlatmış olması, sivil makamlar dururken düğmeye askerlerin basması gibi demokratik işleyiş açısından ters gelen davranışlara rağmen, medya ve kamuoyu dikkatini yolsuzluğun boyutlarına vermiş ve sonucuyla ilgilenmiştir. 
     Yolsuzluğu soruşturan Cumhuriyet Savcısı Talat Şalk’a yönelik yıldırma girişimlerinde kamuoyu hep savcıdan yana olmuştur. 
     Kamuoyunun yoğun ilgi ve baskısı olmasaydı, iddialar göz ardı edilir ve Enerji Bakanı istifa etmezdi. 
     
Yolsuzluğa karşı zafer      Kamuoyu son istifa ile bir zafer kazanmıştır. Diğer yolsuzluk olaylarına karışan siyasilerin istifası ve yargılanması da ancak ve ancak kamuoyunun baskısı ile sağlanabilir. Yolsuzlukları soruşturan güvenlik güçleri ve savcılar gelinen noktada önemli bir destek sağlamışlardır. 
     "Devletin malı deniz yemeyen domuz" tekerlemesi, "yapanın yanına kar kalır", "bir yolunu bulur kurtulurlar" deyişleri ile halkta yer eden umutsuzluk yavaş yavaş ortadan kalkmaktadır. 
     Geçmişte bankalardan sorumlu Devlet Bakanlığı yapmış bir kişinin kısa sürede yurtdışından getirilip yargılanmaya başlaması, banka sahiplerinin ve medya patronlarının hapsedilmesi, belediye başkanı, genel müdür gibi üst düzey yöneticilerin yargılanması, kanunlar karşısında herkesin eşit olduğu temel ilkesine halkı inandırmaya başlamıştır. 
     Geçmiş dönemlerde medya ve kamuoyunun bütün baskısına rağmen, soruşturmalar "gariban" birkaç memur düzeyinin üstüne çıkamazdı. Şimdi kamuoyu baskısı ile bürokraside sıradan memurdan müsteşara kadar tüm görevliler yargılanabilmektedir. Ancak bakan, milletvekili gibi siyasiler dokunulmazlık zırhına bürünerek hesap vermekten kurtulmaktadırlar. 
     
Dokunulmazlıklar sınırlanmalı      Şimdi medyaya ve kamuoyuna düşen görev, sürekli olarak dokunulmazlıkların sınırlandırılmasını talep etmektir. Milletvekili dokunulmazlığı, kürsüde görüş açıklamakla sınırlı olmalı, suç işleyen bakan ve milletvekilleri vatandaşlar gibi yargılanmalıdır. Bu sağlanmadığı takdirde bugün olduğu gibi, bakanın emrini yerine getirdiği için suça bulaşan genel müdür hapiste yatarken emri veren bakanlar serbestçe dolaşmaya devam ederler. Siyasiler elbette dokunulmazlık zırhını bırakmak istemeyeceklerdir, ancak kamuoyunun dayanılmaz baskısı sonucu er geç pes edeceklerdir. 
     Bir süreden beri bazı büyük yolsuzlukların üstüne gidilmektedir. İşadamından üst düzey bürokratına kadar pek çok önemli kişilerin yargılanması, genel bir ferahlık yaratmıştır. Türkiye bu yargılanmalar sonuca ulaştıkça "yolsuzluklar ülkesi" olmaktan kurtulacaktır. Ancak daha işin başında olduğumuz ve çetin bir yargılama sürecinin yargıçlarımızı beklediği unutulmamalıdır. 
     Tüm kamuoyunun dikkatinin üzerinde toplandığı bu davaların herkesi tatmin edecek adil bir şekilde sonuçlanabilmesi için yargıçlarımızın rahat çalışmasını sağlayacak yasal ve idari her türlü önlem alınmalıdır. 
     Ekonomik suçları yargılayacak uzmanlık mahkemeleri kurulması, bilirkişilik müessesesinin yeniden düzenlenmesi, yargıçların huzur içinde çalışmalarını sağlayacak güvencenin ve özlük haklarının sağlanması, özetle yargı reformu Türkiye’nin önündeki acil görevdir. Kamuoyu ve medya baskısını sürdürdükçe bu çözümler de uzak değildir. 
     



 EKONOMİ 


















</TEXT>
</DOC>
