<DOC>
<DOCNO> 12057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/yazar/ozkan.html </URL>
<DATE> 2001/03/19/ </DATE>
<TIME>  </TIME>
<AUTHOR> Tuncay Özkan  </AUTHOR>
<HEADLINE>
Umuda doğru isyanımdır 
</HEADLINE>
<TEXT>

     Üstümüzde bir karamsarlık... Kime sorsam "ört ki ölem" diyor. Hiç yakışmıyor, yakışmıyor. Mezarlarından çıkıp neredeyse ölüler, silkeleyecekler her birimizi... Ne oluyor size diye... Ne oluyor bize Ne bu halimiz 
     Biz... En çok bize benzeyen bizler... 
     Yaşamın mucizesi Anadolu'nun sahibi olanlar. Tanrıların, kültürlerin, sevdaların, acıların, mutlulukların ve en önemlisi umutların sahibi olan bizler... Güneşin çocukları. Ne çabuk unuttuk zenginliklerimizi Yaşamın mutluluklarını ve sürprizlerini ne çabuk tükettik Namussuzun suratına limon satıp helal parayla eve dönme gururunu övüne övüne söyleme mutluluğunu ne zaman rafa kaldırdık Ne oluyor bize Kıtlığı, yokluğu, yoksulluğu hiç mi görmedik Hiç mi kandırılıp, aldatılmadık "Dört yanımız puşt zulası" olmadı mı hiç Sırtımızda hangi zaman hançer eksik oldu Ne zaman umutlarımızı aş, hayallerimizi yorgan yapmadık ki Korkaklar, ahır kaçkınları savaş zengini olmadı mı Düyun - ı Umumiye'nin memurları değil miydi ekmeğimizin yarısını, hatta zaman zaman tamamına yakınını alıp gidenler Sadece ekmeğimizi mi alıp gittiler 
     Daha yüz yıl geçmedi bile. Süpürge tohumu, ot yiyip un dışında her şeyle ekmek yapan ulus biz değil miydik Daha dün değil miydi aç ve açıkken hem de, özgürlük ve bağımsızlığımızı elimizden almak isteyenlere haddini bildirenler Biz değil miyiz "toprakta karınca, suda balık, havada kuş kadar çok" olanlar "Korkak, cesur, cahil, hakim ve çocuk" biz değil miyiz Biz değil miyiz "uyup hainin iğfasına" "ekmeğimize, aşımıza göz koyanlara" satıp ruhlarını ağlamaklı, bin pişman af dileyenleri affedenler .. Gönlü gani, yüreği yufka, ellerinin nasırından çınar yetiştirenler. Biz değil miyiz 
     Altındağ'ın, çinçin'in, Sarı Gazi'nin aç biilaç çocukları Bizim ne zaman karnımız doydu Varoşun, üstüne kışın kar, yazın toz yağan bebelerine haksızlık etmeyin. Onları ellerinde kalan tek şeyden umutlarından ve hayallerinden koparmayın. çocuklarını doyurup aç yatarken şükredenlere haksızlık etmeyin. Şimdi ne oldu da bittik Biz biter miyiz Ekonomik kriz, siyasi kriz bizi bitirebilir mi 
     Bitiremez. Neden mi Nazım ustanın Kuvayı Milliye Destanı'nda dediği gibi 
     "Namussuzun biriydi Mansur İngiliz ajanı , muhakkak. 
     Düşmana satılmıştı, orası öyle. 
     Kaç kişinin başını yedi, malum. 
     Ama ne de olsa, 
     Mehtapta herif beygirin üzerinde uyumuş geliyordu. 
     Demek istediğim, 
     Böyle günlerde bile, böyle bir adamı bile bu çeşit öldürüp 
     Ortalık duruldukta, yıllarca sonra mehtaba baktığın vakit 
     Üzüntü çekmemek için, 
     Ya insanlarda yürek dediğin taştan olacak, 
     Yahut da dehşetli namuslu olacak yüreğin. 
     Kazım'ınki taştan değildi çok şükür, fakat namuslu. 
     Ne malum Dersen 
     Dövüştü pir aşkına, yaralandı birkaç kere ve saire. 
     Ve kavga bittiği zaman, 
     Ne çiftlik sahibi oldu, ne apartıman. 
     Kavgadan önce Kartal'da bahçıvandı, 
     Kavgadan sonra Kartal'da bahçıvan..." 
     Vatan satacak olanlar var diye vatan olmaktan çıkar mı Hırsızı, uğursuzu, beceriksizi çok diye, teslim olunur mu Nedir üstümüzdeki kötü hava Silkinip atmanın vaktidir. Bütün kötülüklerden sıyrılıp çıkmanın vaktidir. Ey halkım umudunu kesme güneşten. Her gecenin bir sabahı mutlak vardır. 
     Bu ülkeyi ve insanlarını yönetemeyenler gider, yerine halk yenisini seçer... Başaranı bu halk baş tacı eder... Başaranlar mutlak çıkar... işçiler, memurlar, emekliler, işsizler, kadınlar, erkekler üretin, isyanınızı belirtin ve dayanın... Patronlar Paylaşın... Daha çok paylaşın... Göreceksiniz paylaştıkça çoğalıp, büyüyeceksiniz... Üretip, satacağız, tüketeceğiz. Çocuklarımız için geleceği kuracağız. Acılarla, gözyaşlarıyla, zafere yürüyeceğiz. 
     Rantiye olmaktan şimdi utanılmayacak da ne zaman utanılacak Hırsızın, namussuzun, hortumcunun yüzüne tüküre tüküre yürüyeceğiz. Bu yolda yanımızda olmayanları bundan sonra asla affetmeyeceğiz. Çünkü biz iki tarafı keskin milletiz... En çok bize benzeriz... Biz Türkiye'yiz... Anadolu'yuz... Unutmayız... Asla bitmedik, yenilmeyiz. 
     
     





İktisadi faktör 


Emek paketi 


Allah için iyi tezg h 


Meksika örneği 


Umuda doğru isyanımdır 


"Pabuççu muştası" 


Phoenix 


"Fiyatı nedir Nasıl ödenecektir " 


Ekonomist olmanın dayanılmaz ağırlığı 


Kerhen "önce" Sezer "sonra" Derviş 


</TEXT>
</DOC>
