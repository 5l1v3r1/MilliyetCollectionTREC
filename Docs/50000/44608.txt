<DOC>
<DOCNO> 44608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/siyaset/siy01.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz’ resepsiyonu 
</HEADLINE>
<TEXT>

TBMM Başkanı İzgi’nin açılış resepsiyonuna Bahçeli ve Yılmaz katılmadı. Gecede çok merak edilen konu ise Başbakan Bülent Ecevit’in veliahtıydı 
     ANKARA Milliyet 

     TBMM Başkanı Ömer İzgi’nin Meclis’in açılışı nedeniyle verdiği, ancak kriz nedeniyle "sönük" geçen resepsiyonda en çok merak edilen konu, Ecevitler’in veliahtının kim olduğuydu. Resepsiyona MHP lideri Devlet Bahçeli ile ANAP lideri Mesut Yılmaz katılmadı. 
     Rahşan Ecevit, eşine yöneltilen "Veliahtınızı belirlemişsiniz" sorusuna "Öyle bir mektup almadım. Neresinden baksanız yanlış" yanıtını verirken Ecevit de "Biz de sabah görünce çok şaşırdık. Olsa bile yeri ve sırası değil" dedi. 
     
     TÜSİAD’a davet 
     Ecevit, ikinci Anayasa paketine ilişkin soruya, "Hayır, hayır. Daha durun bakalım. Uyum yasalarının çıkması lazım" karşılığını verdi. 
     Ecevit, TÜSİAD ve TOBB’un hükümete karşı tutumuyla ilgili olarak, "İstedikleri zaman Ankara’ya geliyorlardı, görüşüyorduk. Sıkıntıları, istekleri varsa, vardır da, gelip bizimle görüşebilirler" dedi. 
     
     Müşerref’e mektup 
     Ecevit, "Kuzey Irak’ta Ladin’in adamlarının bulunduğuna" ilişkin soruyu da, "Umarım olmaz. Hedefleri dağıtmamak, yaymamak gerekir" diye yanıtladı. 
     Ecevit, Pakistan Devlet Başkanı Müşerref’e mektup göndereceğini vurgulayarak, "Zor durumda, fakat direnmesi gerekir. Onlara destek verdiğimizi belirtmek lazım" dedi. 
     
     Sezer Önce onlar 
     Cumhurbaşkanı Sezer, uluslararası anlaşmaların çatışma halinde yasaların üzerinde sayılmasına ilişkin Anayasa değişikliğinin reddedilmesiyle ilgili olarak, "AB’ye tam üye olan ülkeler bile bunu kabul etmiş değil. Önce onlar uygulasın" dedi. 
     
     Paşa’ya sürpriz 
     Resepsiyona gelen AK Parti lideri Recep Tayyip Erdoğan, MGK Genel Sekreteri Orgeneral Tuncer Kılınç’ın elini sıktı. Askerlerin yanına "hazırlıklı" geldiği görülen Erdoğan, Orgeneral Kılınç’a elini uzatmadan bir partili, cebinden çıkardığı mini makineyle fotoğraf çekti. Fotoğrafa tepki gösteren, bir komutan, "Propaganda malzemesi yapacaklar" dedi. 
     



 SİYASET 















</TEXT>
</DOC>
