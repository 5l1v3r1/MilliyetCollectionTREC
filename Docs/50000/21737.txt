<DOC>
<DOCNO> 21737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sondun06.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı "Türkiye ile ilişkilerimizden gurur duyuyorum" 
</HEADLINE>
<TEXT>

     ABD Dışişleri Bakanı Colin Powell, Türkiye'nin, ABD'nin büyük dostu ve müttefiki olduğunu belirterek, ''Türkiye ile ilişkilerimizden gurur duyuyorum'' dedi. 
     Powell, ABD Temsilciler Meclisi Tahsisler Komitesi'nin dış operasyonlar alt komitesinde Amerikan Dışişleri Bakanlığı'nın bütçesine ilişkin oturumda, milletvekillerinin sorularını yanıtladı. Demokrat Parti New Jersey milletvekili Steve Rothman, oturumdaki konuşmasında, ''Türkiye, ABD'nin yaşamsal önemdeki stratejik ortağıdır. Ancak Türkiye'nin bölgesindeki komşularla bazı problemleri var. İlişkilerde engel teşkil eden Kıbrıs ve Yukarı Karabağ konularının çözülmesinden umutlu olmalıyız ki Türkiye ile daha yakın bir ilişki kurabilelim'' diyerek, Powell'dan bu konuyu değerlendirmesini istedi. 
     ABD Dışişleri Bakanı Powell da şunları söyledi 
     'Türkiye, ABD'nin büyük dostu ve müttefikidir. Son olarak karşılaşılan ekonomik zorluklardan çıkması için Türkiye'ye yardım etmeye çalışıyoruz. Bunun dışında Türkiye ile, Avrupa Güvenlik ve Savunma Kimliği'ne ilişkin konularda bir anlaşma sağlanmasına yardım için de birlikte çalışıyoruz ve çalışmaya devam edeceğiz. Türkiye ile ilişkilerimizden gurur duyuyorum. Türk meslektaşım İsmail Cem ile birkaç kez görüşme imkanı bulduk.'' 
     Dışişleri Bakanı İsmail Cem ve ABD Dışişleri Bakanı Powell, NATO dışişleri bakanları toplantısı çerçevesinde ilk kez Brüksel'de biraraya gelmişti. İkinci görüşme, Cem'in, Powell'ın davetlisi olarak resmi bir ziyaret için Washington'a gelişinde yapılmıştı. Yeni ABD yönetimi, Washington'u ziyaret eden Cem'i, örneğine rastlanmadık şekilde en üst düzeyde karşılamıştı. Cem, Powell'ın yanı sıra ABD Başkan yardımcısı Dick Cheney, Savunma Bakanı Donald Rumsfeld ile de biraraya gelmişti. Yeni ABD yönetiminin bu tutumu, Türkiye'ye verilen önemin ve iki ülke arasındaki ilişkilerin altını çizen bir gelişme olarak değerlendirilmişti. 







</TEXT>
</DOC>
