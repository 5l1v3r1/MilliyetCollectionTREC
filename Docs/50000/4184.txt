<DOC>
<DOCNO> 4184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/spor/spo04.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lange çekti, gitti 
</HEADLINE>
<TEXT>

Trabzonspor’un Norveçli santrforu kimseye haber vermeden şehri terk etti 
     TRABZONSPOR’da sıkıntılar bitmiyor, yönetim her gün yeni bir krizle sarsılıyor. Bu kez de Norveçli santrfor Rune Lange, menajeri ve avukatıyla görüştükten sonra dün sabah uçağıyla Trabzon’dan ayrıldı. Lange’nin, otomobil ve evinin anahtarlarını kulübe bırakıp, kimseye haber vermeden gitmesi büyük şaşkınlık yarattı. Futbol Şube Sorumlusu Serdar Bali, "Cezasını çekecek. Kendisini FIFA’ya şikayet edeceğiz. Hakkımızı sonuna kadar arayacağız" dedi. 
     BALİ, "Kendisine Belçika’nın FC Brugges takımının talip olduğunu, ne düşündüğünü sormuştuk. Menajeri ve avukatıyla konuşup, bilgi vereceğini söyledi. Sonra da çekip, gitti. Noter tespiti yaptırdık. Kulüpten 375 bin mark tutan üç aylık alacağı vardı. Bunu faiziyle birlikte dün önceki gün yatırdık. Bu olay FIFA’da lehimize sonuçlanır" diye konuştu. Lange’nin sözleşmesinde, "Alacağı 30 gün gecikirse, bonservisini bedava alır" maddesi bulunuyordu. 
     NORVEÇLİ golcünün menajeri Houge’nin, yönetimin üç aydır ödeme yapmaması nedeniyle bonservisi bedava almanın yollarını denediği, Brugges’ün talip olmasından sonra Lange’nin menajerinin de FIFA’da girişimlere başladığı öğrenildi. Yöneticiler bu durumu ortadan kaldırmak için Rada, Kalitvintshev ve Vugrinec davalarını takip eden avukat Berna Advan’ı görevlendirdi. Advan, Lange’nin bir başka kulübe imza atması halinde FIFA’da dava açacak. 
     
Bir haciz daha      TRABZONSPOR’a eski Başkan Mehmet Ali Yılmaz’dan sonra bir haciz de Kentbank’tan geldi. Bordo - Mavili eski yönetim döneminde Antalyaspor’a 900 bin, Samsunspor’a da 250 bin dolar olan bonservis bedelleri karşılığı Kentbank, Trabzon İkinci İcra Müdürlüğü aracılığıyla bütün gayri menkullere haciz koydurdu. Yöneticiler söz konusu banka yetkilileri ile görüşerek borçların ödemesi için bir takvim sunarak anlaşmaya vardılar. 
     
Müjdeli haber      TRABZONSPOR’un FIFA’lık olduğu iki futbolcusu Hırvat Vugrinec ve Ukraynalı Kalitvintshev ile ilgili davaların sonuçlandığı bildirildi. İki futbolcunun durumunu FIFA’da takip eden İsviçre’de görevli avukat Berna Advan’ın, davaları kazandığı, iki futbolcunun fiyatının belirlenme aşamasına gelindiği öğrenildi. Bordo - Mavili yönetim, iki oyuncudan toplam 5 - 6 milyon dolar bekliyor. Yöneticiler, "İki futbolcudan gelecek paralarla birlikte ekonomik sorunlarımız büyük oranda çözülecek" dediler. 
     
"Bomba gibi döneceğim"      TRABZONSPORLU Sergen, lige kadar hazır duruma geleceğini söyledi. Bileğindeki sakatlığın yanı sıra kondisyon eksikliği olduğunu belirten Sergen, "İlk yarıda sakat sakat maçlara çıktım. Bu büyük bir hataydı. Hızla düzeliyorum. Sağlam olmadan, kondisyonumu yakalamadan asla oynamam. Liglerin ertelenmesine çok sevindim. Kupa maçında oynamam zor, ancak lige yetişeceğim. Sahalara bomba gibi döneceğim" diye konuştu. 
     


 SPOR 

























</TEXT>
</DOC>
