<DOC>
<DOCNO> 44237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/soneko04.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası piyasalarda geçen hafta... 
</HEADLINE>
<TEXT>

     ABD doları, geçen hafta içinde, İngiliz Sterlini dışındaki önemli para birimleri karşısında değer kazandı. 
     Londra Borsası'nda pazartesi günü 0.9143 dolarda işlem gören euro, cuma günü 0.9110 dolara geriledi. 
     Londra borsasında Pazartesi günü öğleyin 1.4568 dolardan işlem gören sterlin, Cuma günkü kapanışta 1.4708 dolara yükseldi. 
     
     Menkul kıymetler borsaları 

     Wall Street, ekonomide, terörist saldırıların ardından toparlanma görüleceğine ilişkin işaretler üzerine, haftayı yükselişle kapattı. 
     Dow Jones Endeksi, ortalama 661 puanlık artışla, haftayı 8,847.56 puandan kapattı. 
     Tokyo Menkul Kıymetler Borsası'ndaki Nikkei Endeksi de, hafta başında 9,554.99 puan iken, dünkü kapanışta 9,774.68 puana yükseldi. 
     Londra Menkul Kıymetler Borsası'ndaki FTSE-100 endeksi de, ortalama 139.8 puanlık yükselişle, haftayı 4,903.4 puandan kapattı. 
     
     Petrol fiyatları geriliyor 

     Dünya ekonomisinin bir durgunluk dönemine girmiş olduğu yönündeki kaygıların güçlenmesi petrol fiyatlarının düşmesine neden oldu. 
     Londra Borsası'nda bütün petrol türleri için gösterge niteliğindeki Brent türü petrolün varil fiyatı 22.86 dolara düştü. 
     Bu arada, Petrol İhraç Eden Ülkeler Örgütü OPEC petrol bakanları, fiyatlardaki düşüşe rağmen, günlük petrol üretimi düzeyini aynen sürdüreceklerini bildirdiler. 
     İran Petrol Bakanı Bijan Namdar, Viyana'daki OPEC Petrol Bakanları toplantısı çerçevesinde gazetecilere yaptığı açıklamada, şu aşamada, hiçbir şeyi değiştirmeme kararını aldıklarını söyledi. 
     OPEC'in, bundan sonraki toplantısının yapılacağı 14 Kasım'da, piyasa şartlarına göre, fiyatlardaki düşüşün devam etmesi halinde üretimi kısma kararı alabilecekleri belirtiliyor. 
     






</TEXT>
</DOC>
