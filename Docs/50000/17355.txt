<DOC>
<DOCNO> 17355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/yasam/yas01.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil Kart’ı dolar sandılar 
</HEADLINE>
<TEXT>

İzmir'de 396 gün bitkisel hayatta kalıp can veren Yeşil Kart'lı Recep Şahin’e, tam 987 MİLYAR 715 MİLYON TÜRK LİRALIK fatura çıkarıldı.. Yani yuvarlak hesap 1 TRİLYON 
     NESRİN COŞKUN DHA 

     İzmir Atatürk Eğitim Hastanesi Anestezi ve Reanimasyon Kliniği, muhtemelen Türkiye tarihinin 'en kabarık faturasına' imza attı. 
     Recep Şahin adlı 'Yeşil Kart' sahibi vatandaş, 1 yıl önce 'kas erimesi' teşhisiyle kliniğe yattı. Kısa süre sonra bitkisel hayata giren Şahin, 396 gün yoğun bakımda kaldıktan sonra hayatını kaybetti. Kliniğin bu vefatın ardından çıkardığı fatura da, 'Türk Tıp Tarihi'ne geçti. 
     
     Günde 2.5 milyar lira 
     Çünkü Şahin için, tam 987 milyar 715 milyon Türk Lira'lık fatura çıkmıştı. Bu fatura, Şahin'in 'Yeşil Kartı' nedeniyle Sağlık Bakanlığı'na gönderildi ve bağlı saymanlık tarafından hastaneye ödendi. Ancak bu ödemeden sonra işler karıştı. 'Yeşil Kart' ödemelerini inceleyen Maliye Bakanlığı kontrolörleri, trilyonluk faturayı 'şişik' buldu. 
     Günde 2.5 milyar lira harcanan Şahin'e verilen tedavi hizmetlerinin dökümünü istendi ve hastanede hazırlanan tedavi giderlerinin yer aldığı hasta dosyasına el konuldu. Ayrıca, Bağ-Kur'lu hastaların faturaları da 'şişirilme' ihtimaline karşı incelemeye alındı. 
     
     'Ufak yaralar açılmış' 
     Şahin'in tedavi gördüğü kliniğin şefi Uzman Dr. Serdar Savacı ise, kendilerini şöyle savundu 
     "Biz tedaviyi yapar, yaptıklarımızı evraka işleriz. Bu hastaya cerrahi müdahaleler yapıldı. Mesela sürekli yatmaya bağlı ufak bir yara açılmışsa bu tedavi edilerek kapatılıyor. Yaptığımızın ve yazdığımızın sorumluluğunu taşıyoruz, onun da hesabını vermeye hazırız." 
     


 YAŞAM 

















</TEXT>
</DOC>
