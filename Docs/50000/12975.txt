<DOC>
<DOCNO> 12975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/spor/spo02.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’nin sakası yok 
</HEADLINE>
<TEXT>

Fenerbahçe Teknik Direktörü, milli maçlar nedeniyle eksik kadroyla çalışmasına rağmen futbolcularına nefes aldırmıyor 
     YUSUF KOBAL 

     ADANASPOR maçının hazırlıklarını aralıksız sürdüren Sarı - Lacivertli takımda, Teknik Direktör Mustafa Denizli, işi sıkı tutuyor. Tecrübeli hoca, milli maçlar nedeniyle eksik kadroyla çalışmasına rağmen uyguladığı ağır antrenman programıyla oyuncularına nefes bile aldırmıyor. 
     DENİZLİ dün de futbolculara iki saat süren bir antrenman yaptırdı. Sakatlıkları nedeniyle çalışmaya Andersson ile Ali Güneş katılmadı. Başarılı teknik adam, TSYD’de taraftarlarla bir araya geldi ve "Fener formasına üçüncü yıldızı mutlaka takacağız. Verdiğiniz desteğe layık olacağız" dedi. 
     
Dereağzı’nda anlamlı gün      Revivo’yu görmeye ülkesinden 12 kanserli çocuk geldi. Hastanede tedavi gördükleri halde Sarı - Lacivertli takımın maçını izlemek isteyen İsrailli minikler bu hafta liglerin olmadığını öğrenince antrenmanla yetindi. Denizli tarafından tüm çocuklara forma verildi. 
     
Personel zam istedi      SARI-Lacivertli kulübün çalışanları yönetim kuruluna başvurup zorlaşan hayat şartları nedeniyle zam istedi. Sarı-Lacivertli yönetim ise çok düşük ücretler alan personeli geri çevirdi. Ekonomik kriz nedeniyle geçinemediklerini belirten çalışanlara yönetim, şartlar gereği şu anda zam yapamayacağını bildirdi. 
     
Yıldırım’a sevgi seli      TEKİRDAĞ Fenerbahçeliler Derneği, Çevre Bakanı Fevzi Aytekin ve Kulüp Başkanı Aziz Yıldırım’ın katıldığı törenle açıldı. Açılışa bine yakın taraftar katılırken, Yıldırım derneğe gelişinde sevgi gösterileri ve tezahüratlarla karşılandı. Tekirdağ Valisi Cemalettin Sevim’in de yer aldığı açılışta Bakan Aytekin, "Fenerbahçeli olmak bir ayrıcalıktır" dedi. 
     


 SPOR 




























</TEXT>
</DOC>
