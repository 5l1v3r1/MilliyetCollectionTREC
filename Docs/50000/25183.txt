<DOC>
<DOCNO> 25183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/soneko27.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay "Program konusundaki kararlılığımız sürüyor" 
</HEADLINE>
<TEXT>

     Devlet Bakanı Tunca Toskay, hükümetin program konusunda kararlılığını, çok net bir biçimde sürdürdüğünü söyledi. 
     Toskay, IMF Türkiye Masası Şefi Juha Kahkonen'i kabulünden sonra basın mensuplarına yaptığı açıklamada, hükümetin daha önceki programda yapısal reformları destekleyerek, TBMM'den çıkardığını hatırlattı. 
     Bir gazetecinin, ''hükümetin, programın arkasında olup olmadığı konusunda açıklık görülmediğini'' ifade etmesi üzerine, Toskay şunları söyledi 
     ''Kendi fikrimi söyleyim Türkiye'de hükümetin bu programı destekleyip desteklemediğini hala tartışmanın anlamı yok. Özellikle içerde bu çok tartışılıyor. Artık bunun çok rasyonel, objektif olmaktan ziyade, bu analizi acaba iç politikaya dönük bir yaklaşım, bir motif mi var diye, o şekilde analiz etmekte fayda var.'' 
     'Tartışmalardan IMF tarafı etkileniyor mu'' şeklindeki soruya karşılık da, Toskay şöyle konuştu 
     'Evet soruyorlar, ben de onu söyledim. İçerde bunun devamlı olarak bir takım çevreler tarafından gündeme getirilmesi, acaba iç politikaya dönük bir motif mi diye sormak lazım. Çünkü ortada hiç bir sebep yok. Onu, çok net bir şekilde kendilerine ifade ettim. Bu hükümet kurulurken, yapısal reformları yapmayı taahhüt ederek hükümet programına koyarak kuruldu. 
     Daha önceki programda yapısal reformları bu hükümet, meclisten destekleyerek çıkardı. Hükümet kararlığını çok net bir şekilde sürdürüyor.'' 
     Son IMF mektubunda da, bu kararlılığı ifade eden liderlerin ekstra bir mektupları olduğuna işaret eden Toskay, bunun üzerine artık hükümetin bu programın arkasında olup olmadığını sormanın anlamsız olduğunu kaydetti. 
     Toskay, Hububat fiyatları konusundaki bir soruya karşılık da, şunları söyledi 
     'Hububat alımları sırasında teknik bir görüşme yapıldı. Ben o müzakerenin Bakanları Kurulu gibi geniş bir heyet yerine, ilgili bürokratlar ve Bakanlar tarafından yapılarsa daha verimli olacağı kanaatindeyim. Ama Türkiye'de, Bakanlar Kurulu'nda Türkiye için önemli olan meseleler müzakere edilir, hatta zaman zaman da tartışılır bu normaldir. Demokratik ülkelerde bakanlar kuruluna, bir Bakanın veya başka Bakanın ya da Bakan grubunun getirdiği bir şey, bütün Bakanlar tarafından tartışmasız kabul edilecek diye bir şey yok.'' 
     Toskay, ''IMF bu konuda ikna oldu mu'' sorusuna ise şu yanıtı verdi 
     ''İkna olup olmamak, kendilerinin bileceği bir şey. Ben sübjektif olarak onların ikna olup olmadığını tespit edecek bir yönteme sahip değilim. Ama biz bu konuda, çok samimi ve net şekilde söylüyoruz. 
     Teknik sayılabilecek çalışmaları, daha önce bu konuyla ilgili Bakanların, bürokratları ile beraber belli bir noktaya getirip, olgunlaştırarak Bakanlar Kuruluna getirmesi, bana göre daha verimli bir çalışma ortamı yaratır.'' 






</TEXT>
</DOC>
