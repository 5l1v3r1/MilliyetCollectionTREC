<DOC>
<DOCNO> 17141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/ekonomi/eko10.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
EBK'nın kalan parçalarına tasfiye 
</HEADLINE>
<TEXT>

     ANKARA Milliyet 

     TBMM KİT Komisyonu, Et ve Balık Kurumu özelleştirilince faaliyetini Et ve Balık Ürünleri A.Ş adıyla yürüten kuruluşun daha fazla zarar etmesinin engellenmesi için, kalan kombinaların bir an önce elden çıkarılması gerektiği sonucuna vararak, Başbakanlığa satış için "tavsiye kararı" aldı. 
     Et ve Balık Ürünleri A.Ş Genel Müdürü Veli Şahin kurumun 1952 yılında faaliyete geçtikten sonraki iki yıl kar ettiğini ardından sürekli zarar ettiğini bildirdi. Şahin, kuruluşun, 1992'de özelleştirme kapsamına alındığını hatırlatarak, özelleştirme kararından önceki kurum mağazalarının sayısının 66 iken, bugün bu sayının 17'ye indiğini, bayii sayısının da 269'dan, 20'ye düştüğünü belirterek, karlı olmayan mağazaların ise kapatıldığını ya da devredildiğini bildirdi. 
     Kurumda üretilen etlerin bir kısmının şoklanarak, askeri birliklere verildiğini kaydeden Şahin, kuruluşun özelleştirme kapsamına alındığı 1992 yılından bu yana zararının 800 milyon dolara ulaştığını belirterek, personel masraflarının aylık 1.5 trilyon lira civarında olduğunu, kuruluşta ortalama aylık ücretlerin 900 milyon lira olduğunu, yüzde 20 kapasite ile çalıştıklarını anlattı. 
     Bu arada komisyon üyesi MHP'li milletvekilleri Et ve Balık Ürünleri A.Ş'de, halen Anavatan Partili eski Kazan ve Keskin belediye başkanlarının Yönetim Kurulu Üyesi olmasını eleştirdiler. 
     


 EKONOMİ 

















</TEXT>
</DOC>
