<DOC>
<DOCNO> 17676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sonspo10.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Fenerbahçe maçına 3 puan için çıkacak 
</HEADLINE>
<TEXT>

     Ligde şampiyonluk mücadelesi veren Fenerbahçe ile hafta sonunda kendi sahasında karşılaşacak Trabzonspor'da, bu zorlu maçtan 3 puanla ayrılmak hedefleniyor. 
     Futbol Şube Sorumlusu Serdar Bali, hafta sonundaki karşılaşmada Trabzonspor'un ismine layık bir biçimde mücadele vereceğini belirterek, ''1995-96 sezonunda ligin bitmesine 3 hafta kala kendi sahımızda Fenerbahçe'ye yenilerek, şampiyonluğu yitirdiğimiz dönemde, taraftar olarak tribünde ağlamıştım, bu kez idareci olduğum dönemde rakibimizi yenerek, bir nebze olsun mutlu olmak istiyoruz'' dedi. 
     Takım olarak son haftalarda başarılı sonuçlar aldıklarını ve geçen hafta Adanaspor karşısında kulüp olarak tarihi galibiyetlerinden birini elde ettiklerini anlatan Bali, şöyle konuştu 
     '3 haftadır futbol ve aldığımız sonuçlar olarak iyi gidiyoruz ve Fenerbahçe'yi yenerek, bu sezon ilk kez ligde 4 maç üst üste kazanmak amacındayız. UEFA Kupası şansımız az olsa da bu yarışı ligin sonuna kadar sürdüreceğiz. Prestij açısından da Fenerbahçe maçının bizim için ayrı bir önemi var. Ligde Galatasaray, Gaziantepspor, Denizli, Ankaragücü gibi güçlü takımlar ile de karşılaşacağız. Bu sezon taraftarımızı sevindiremedik, bu maçlardan iyi bir sonuçla ayrılarak, onların yüzünü güldürmek istiyoruz.'' 
     Gelecek sezon da Trabzonspor'un kendine layık bir yerde ligi bitirmesinin mücadelesini vereceklerini kaydeden Bali, ''Bu yer tabii ki şampiyonluktur. Ligin sonunda Trabzon kentini bayraklarla süsleyip,şampiyonluğa kavuşmuş görmek istiyoruz'' diye konuştu. 
     Trabzon'daki sis nedeniyle futbolcu izlemek üzere Belçika'ya gidemediklerini de anlatan Bali, bu ülkeye daha ileri bir tarihte gideceklerini sözlerine ekledi. 




</TEXT>
</DOC>
