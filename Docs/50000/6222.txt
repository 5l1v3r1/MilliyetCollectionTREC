<DOC>
<DOCNO> 6222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/spor/spo04.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer kanunları 
</HEADLINE>
<TEXT>

Trabzon Başkanı kritik konularda tek başına karar veriyor 
     TRABZONSPOR’da demokratik anlayışı savunan Başkan Özkan Sümer’in, birçok kritik konuda bildiğini okuması dikkati çekiyor. Teknik Direktör Sadi Tekelioğlu, "Prim varsa, ceza da olacak. Yönetimden ceza sisteminin uygulanmasını isteyeceğim" demesine rağmen, uygulama hayata geçirilemedi. Bu fikre birçok yönetici katılırken, Sümer, "Futbolcu prim alamayarak zaten cezalanmış oluyor" görüşünü savunup, karşı çıktı. 
     TEKELİOĞLU’nun bir antrenmana çıkmadığı için ceza verilmesini istediği Sergen’e, "Şu anda zamanı değil" gerekçesiyle kesilmesi beklenen 3 milyar liralık ceza rafa kaldırıldı. Başkan Sümer, açıklamaları nedeniyle hocasını da uyarıp, "Futbolcularla ilgili suçlamalarını kamuoyu önünde yapma" dedi. Telefon krizinde de Şube Sorumlusu Serdar Bali’nin elinde kanıt bulanmadan yaptığı açıklamalara tepki göstermişti. 
     
     Bakana başvuru 
     TRABZONSPOR yönetiminin, M.Ali Yılmaz ile yaptığı hukuk mücadelesi kızışıyor. Küçükçekmece 3. İcra Dairesi’nin, duruşma bile yapmadan hacizler için yapılan itirazı reddetmesi üzerine, yönetimin Trabzonlu olan Adalet Bakanı Hikmet Sami Türk’e gideceği bildirildi. Bu arada Teknik Direktör Sadi Tekelioğlu, Samsun karşısında patlama yapacaklarını söyledi. Sergen ve Hami’nin durumu maç saatinde belli olacak. Ayrıca daha önce Rize tarafından kontenjan dolduğu için transfer edilemeyen Brezilyalı forvet Ednildo Mendes denemeye alındı. 
     


 SPOR 





























</TEXT>
</DOC>
