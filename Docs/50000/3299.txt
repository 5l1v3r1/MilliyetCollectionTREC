<DOC>
<DOCNO> 3299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/siyaset/asiy.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersümer için zor sınav 
</HEADLINE>
<TEXT>

DYP’nin, Enerji ve Tabii Kaynaklar Bakanı Cumhur Ersümer hakkında verdiği gensoru önergesinin gündeme alınıp alınmayacağı yarınki görüşmelerde belli olacak 
     Ankara Milliyet 

     TBMM, yeni yılın en yoğun çalışma dönemini bu hafta yaşayacak. Enerji ve Tabii Kaynaklar Bakanı Cumhur Ersümer, hakkında verilen gensoru önergesinin gündeme alınıp alınmamasına ilişkin görüşmelerin yarın yapılacak olması nedeniyle zor bir sınav geçirecek. Anayasa Değişikliği Teklifi’nin ilk tur görüşmeleri de çarşamba günü yapılacak. İktidar partileri, Genel Kurul’un hafta sonu da çalışmasını isteyecek. 
     DYP’nin "Beyaz Enerji Operasyonu"yla ilgili olarak verdiği gensoru önergesinin gündeme alınıp alınmayacağı yarın yapılacak görüşmelerde belli olacak. Önergenin gündeme alınmasının kabul edilmesi durumunda gensorunun görüşmesi en erken 48 saat, en geç de 7 gün sonra yapılacak ve Bakan’ın düşmesi için 276 oy gerekecek. 
     
     Anayasa değişikliği 
     Anayasa Komisyonu’nda kabul edilen ve Anayasa’nın 69 ve 101. maddeleriyle geçici 15. maddenin üçüncü fıkrasında değişiklik öngören teklifin ilk tur görüşmelerinin çarşamba günü yapılması bekleniyor. İkinci tur görüşmelerinin yarın yapılması planlanan teklifin kabulü için her iki turda da 330 oy aranacak. İkinci tur görüşmelerde sadece maddeler üzerinde verilen değişiklik önergeleri görüşülecek. Birinci görüşmede üzerinde değişiklik teklifi bulunmayan bir madde hakkında ikinci turda önerge verilemeyecek. Genel Kurul’da yapılan oylamada 330 - 367 arasında bir oyla kabul edilen ve Cumhurbaşkanınca veto edilmeyen teklifler doğrudan referanduma sunulacak. Cumhurbaşkanı, veto ettiği teklifin 367 oy ile aynen kabul edilmesi durumunda da referandum isteyebilecek. 
     
     Hafta sonu tatil yok 
     İktidar partileri Genel Kurul’un cuma, cumartesi ve pazar günleri de yasama çalışması yapması isteminde bulunacak. Bu hafta Elektrik Piyasası Yasa Tasarısı, TEAŞ’ın bölünmesini öngören KHK ile temel yasa niteliğindeki Avukatlık Yasa Tasarısı’nın gündeme alınması ve Genel Kurul’un bu metinler üzerindeki çalışmalar sonuçlanıncaya kadar fazla mesai yapması bekleniyor. 
     


 SİYASET 




















</TEXT>
</DOC>
