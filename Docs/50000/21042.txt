<DOC>
<DOCNO> 21042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur08.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanbeyli eski Belediye Başkanı Ali Nabi Koçak'a dava 
</HEADLINE>
<TEXT>

     Sultanbeyli eski Belediye Başkanı Ali Nabi Koçak ile 7 eski belediye görevlisi hakkında, "Görevi kötüye kullanmak" suçundan 3’er yıla kadar hapis cezası istemiyle dava açıldı. 
     İl İdare Kurulu’nun "Lüzum-u Muhakeme" kararını onaylayan Danıştay 2. Dairesi’nin 10 Ocak 2001 tarihli hükmünde, Sultanbeyli eski Belediye Başkanı Ali Nabi Koçak’ın, 1993 ile 1996 yılları arasında, belediyede mühendis, itfaiye, zabıta ve işçi kadrolarındaki bazı atamalarda "usulsüzlük yaptığı" belirtildi. 
     Koçak’ın, "memuriyet sınavlarının duyurularını geç yaptığı ve belediyeye ait büfelerin ihalelerini tamamlamadığı" ifade edilen kararda, sanığın "plansız ve çarpık kentleşmeye, ayrıca Hazine arazilerinin yağmalanmasına neden olduğu" kaydedildi. Kararda, Koçak ile birlikte dönemin Sultanbeyli Belediye Başkan Yardımcıları Cezmi Sukuşu, Mustafa Birlik ve Hayati Ulusoy’un da "usulsüz imar ve tadilat planlarının uygulanmasına neden oldukları" vurgulandı. 
     Aynı kararda, söz konusu dönemde belediyede mimar olarak çalışan Ümit Ünal ve Sağdık Çiğdem ile İmar Bürosu Şefliği görevinde bulunan Ali Oruk ve teknisyen Halil İbrahim Akıncı’nın da "plansız kentleşmeye neden olan binalara yapı ruhsatı ile imar durum belgeleri verdikleri" anlatıldı. 
     Kararda, tüm sanıkların "Görevi kötüye kullanmak" suçundan 1 ile 3’er yıl arasında hapis cezasına çarptırılması talep edildi. Sanıkların yargılanmalarına önümüzdeki günlerde İstanbul 13. Asliye Ceza Mahkemesi’nde başlanacak. 
     
     







</TEXT>
</DOC>
