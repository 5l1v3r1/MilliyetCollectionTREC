<DOC>
<DOCNO> 27681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun13.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye askerleri Beyrut'u terkediyor... 
</HEADLINE>
<TEXT>

     Lübnan makamları, son 5 günde yaklaşık 7 bin Suriye askerinin Beyrut ve çevresini terkettiğini bildirdiler. 
     İsminin açıklanmasını istemeyen bir bakan, Suriye askerlerinin kısmi çekilme planı çerçevesinde Beyrut ve banliyölerinden ayrıldıklarını belirterek, Beyrut ve çevresindeki 10 bin Suriye askerinden 7 bininin çekildiğini kaydetti. Geriye kalan Suriyeli askerlerin çekilme işleminin de önümüzdeki günlerde tamamlanacağını belirten bakan, Beyrut'tan çekilen askerlerin büyük bölümünün Suriye topraklarına döneceğini ve kalanların da Bekaa Vadisi'nde toplanacağını bildirdi. 
     Öte yandan, basın mensupları, Beyrut Amerikan Üniversitesi'nin önündeki görev yerlerinden 3 2ün önce ayrılan Suriyeli askerlerin bu sabah yeniden döndüklerini bildirdiler. Basın mensupları, Pazar günü üniversitenin önündeki karakolu terkeden Suriyeli askerlerin bu sabah Suriye plakalı bir sivil araçla geri dönerek, yeniden nöbet tutmaya başladıklarını belirttiler. Suriye'nin 14 Haziran'dan önce Lübnan'da 27 bin askeri bulunuyordu. Lübnan'daki iç savaşa son veren 1989'daki anlaşma uyarınca Suriye ordusunun Beyrut ve çevresini tamamen boşaltarak, 1990'da kabul edilen anayasa reformlarından 2 yıl sonra Bekaa Vadisi'ne çekilmesi gerekiyor. Suriye, Lübnan'da 1975'te başlayan iç savaşa 1976 yılında 2 kez müdahale etmişti. 







</TEXT>
</DOC>
