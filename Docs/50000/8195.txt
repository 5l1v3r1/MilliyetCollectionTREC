<DOC>
<DOCNO> 8195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/soneko19.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların Merkez Bankası'ndan aldıkları döviz miktarı 3 milyar doları buldu 
</HEADLINE>
<TEXT>

     Piyasada TL sıkışıklığına bağlı repo ve TL interbank faizleri yüksek seviyesini korurken, bankalar Merkez Bankasından döviz alımını sürdürüyor. 
     Bankaların Merkez Bankası'ndan aldıkları döviz tutarı, saat 15.30 itibariyle 3 milyar doları buldu. Öğleden önce bankaların aldıkları döviz tutarı 760 milyon dolar olarak hesaplanırken, saat 14.35'te bu rakam 1,2 milyar doları buldu. 
     Döviz alım eğilimi öğleden sonra da sürdü. Bankalar hafta başında yaşanan gelişmeler sonrası Merkez Bankası'ndan 7.6 milyar dolar civarında döviz alırken, bu paranın 4.3 milyar doları doğrudan satışla dün Merkez Bankası'na geri dönmüştü. Bankacılık çevreleri, krizin patlak verdiği pazartesi günü, bankaların salı günü valörlü satın aldıkları, ancak parasını ödeyemedikleri için satış işlemi yok sayılan dövizlerle birlikte, Merkez Bankası'na dün dönen paranın 7.3 milyar dolar olarak hesaplandığını söylediler. Bugün eğilimin yeniden döviz alımına kaymasında, Hazine'nin geri ödemesi nedeniyle paralarını alan yabancıların döviz alımına yönelmelerinin etkili olduğu ifade ediliyor. Repo ve interbank faizlerinin rekor seviyelere yükselmesi ise taahhütlerini karşılamaya çalışan ya da döviz almak isteyen bankaların, Merkez Bankası'nın repo ihalesi açmadığı ortamda, Türk lirası bulmaya çalışmalarından kaynaklanıyor. 




</TEXT>
</DOC>
