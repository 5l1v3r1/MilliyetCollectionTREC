<DOC>
<DOCNO> 17768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/spor/spo03.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Güle güle Hagi 
</HEADLINE>
<TEXT>

Karpatlar’ın Maradonası, görkemli jübileyle futbola veda ediyor 
     ERHAN TELLİ BÜKREŞ 

     DÜNYA’NIN sayılı futbolcuları arasında gösterilen ve Karpatlar’ın Maradonası olarak anılan Galatasaray’ın Rumen yıldızı Hagi, bu gece ülkesinde yapılacak görkemli bir jübile ile futbola veda edecek. Bükreş’in National Stadı’nda saat 21.30’da başlayacak jübilede Dünya Karması ile Romanya Milli Takımı karşı karşıya gelecek. Dünya’nın ünlü futbol yıldızları bu büyük jübilede yer alacak. 
     TÖRENDE Lucescu’nun yanı sıra Taffarel, Popescu, Suat, Vedat, Serkan ve Emre Aşık da bulunacak. Dün Bükreş’e giden Sarı-Kırmızılılar’a Müfit Erkasap, Bülent Ünder ve Tugay da katıldı. Fatih Terim ve Hakan Şükür’ün bugün Romanya’ya geleceği belirtildi. 65 bin kişilik stadda 55 bin biletin tükendiği, yaklaşık 1.5 milyon dolar tutan gelir kimsesiz çocuklara bağışlanacak. 
     
Lucescu ayıp etti      GALATASARAY Teknik Direktörü’nün, Bükreş Havaalanı’na iner inmez futbolcuları pasaport kontrolünde bırakıp gitmesi tepki çekti. Oyuncular hocalarına sinirlenirken yardımlarına Popescu yetişti. Popescu, pasaportları tek tek toplayarak işlemleri yaptırdı. Popescu, Bükreş’te konuklarla da tek tek ilgilendi, Prosineçki ile de hasret giderdi. 
     
Yönetim öfkeli      GALATASARAY’IN Rize maçından sonra Fenerbahçeli yöneticilerin imalı açıklamaları Sarı - Kırmızılı yöneticileri kızdırdı. Futbol Şube Sorumlusu Ali Dürüst, "Bunlar kahve dedikodusu. Rize’de bize nasıl saldırdıklarını görmediler mi Biz de Gaziantepspor maçında 3-0’dan 4-3 nasıl oluyor diye mi soralım Lütfen kimse havayı gerginleştirmesin. Fenerbahçe bütün maçlarını kazanırsa şampiyon olur. Bu bizim içinde geçerli" dedi. 
     
Taffarel, Brezilya yolcusu      GALATASARAY’IN file bekçisinin sezon sonunda ülkesine dönmeyi planladığı öğrenildi. Brezilyalı kulüplerden transfer teklifi aldığı bildirilen Taffarel’in Corinthias’a "Evet" demeye hazırlandığı ifade edildi. Buna rağmen Sarı - Kırmızılı yöneticilerle bir kez daha masaya oturacak olan Taffarel’in ikna edilememesi halinde futbol hayatının son yıllarını ülkesinde geçireceği belirtildi. 
     
Galatasaray’da mal zirve      SARI-KIRMIZILI yöneticiler, mal krize çare bulabilmek amacıyla dün Florya’da bir toplantı yaptılar. Toplantıya Başkan Faruk Süren’le birlikte Mehmet Cansun, Mete Başol, Sinan Kalpakçıoğlu ve futbol şubesi sorumluları katıldı. Futbolculara olan borçların yanı sıra Real Sociedad ve Benfica’ya da ödeme yapılacağı, böyle bir ortamda UEFA’nın 2 milyon dolara el koymasının kulübü etkilediği bildirildi. 
     



 SPOR 



























</TEXT>
</DOC>
