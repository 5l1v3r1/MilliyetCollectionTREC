<DOC>
<DOCNO> 24016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/spor/ygok.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi kongre zamanı 
</HEADLINE>
<TEXT>

     ATTİLA GÖKÇE 

     Hakemin bitiş düdüğü sezonu kapattı... Şampiyonu ilan etti. Fenerbahçe için düğünü, ötekiler için hüznü başlattı. Ne var ki, düğünler de hüzünler de kalıcı değildir. Futbolcuların hemen her defasında kameraları görür görmez refleksle tekrarladıkları "Artık önümüze bakacağız " sözü, şimdi her zamankinden daha geçerli. Sadece futbolcular için değil, kulüpler için 
     Fenerbahçe, özlediği şampiyonluğu doyasıya kutlarken Aziz Yıldırım’ın kongre kararı alması, kurnazca bir taktiğin değil, akıllıca yapılmış analizin sonucu. Yoğun ve yorgun geçen başarılı bir sezonun ardından sorumlulukların ve harcamaların büyüdüğü bir yenisi geliyor. Yeni sezona girerken Fenerbahçe’nin saha içinde daha güçlü bir kadroya, saha dışında da o kadroyu oluşturacak çok sağlam bir bütçeye gereksinimi var. Aziz Yıldırım, anlaşılan o ki özellikle finansal konularda yükü tek başına taşıyan kişi olmak istemiyor. Fenerbahçe’de son yıllarda eşi görülmemiş kenetlenme ve dayanışmanın katılım ve paylaşımla sürdürülmesi gerektiğini düşünüyor. 
     Türkiye gibi ekonomisi sık sık kriz sürecine giren, parasının değeri inanılmaz biçimde düşen bir ülkede, kulüpleşmeyi kurumlaşmaya dönüştürmenin de dayanılmaz olanaksızlıklarını göz önüne alırsanız, uzunca bir süre daha "elini cebine atan" başkan ve yöneticilerle bu işi sürdüreceksiniz demektir. 
     Fenerbahçe’nin sağlıklı, huzur içinde akıllıca bir kongre yaparak Temmuz’daki Şampiyonlar Ligi ön elemesini aşacak, grupta özlenen başarıları yaşayacak kararları alması, kadroları kurması kaçınılmazdır. 
     Kongre, sadece Fenerbahçe’nin değil, Galatasaray’ın da gereksinimi... 100 trilyonun üzerindeki borç yumağını çözmek, herşeyden önce kongreden çıkacak kararlara ve adamlara bağlıdır. Galatasaray, kaçırdığı beşinci şampiyonluk için üzülmeyi bırakıp, dağılmış takımı toparlamanın, çözülmüş finansal yapıyı yeniden kurmanın yolunu bulmalıdır. 
     Kongreler, kadroların akıl güç ve para tazeleyeceği kaynaklardır kulüplerimiz için. Bu bağlamda sanırım Beşiktaş’ın da olağanüstü bir kongreye gereksinimi var. Hem de hiç vakit yitirmeden 
     



 SPOR 

























</TEXT>
</DOC>
