<DOC>
<DOCNO> 15893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun08.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Viagra ile Niagara mahkemelik 
</HEADLINE>
<TEXT>

     Erkekler için iktidar hapı ''Viagra''yı üreten Pfizer firması, son günlerde piyasaya sürülen ve ''kadın viagrası'' olarak lanse edilen ''Niagara'' adlı içeceği üreten Lari Williams hakkında dava açtı. 
     Merkezi New York'ta bulunan Pfizer firması, Arkansas'ta bulunan Lari Williams hakkında açtığı davada, ''Niagara adı ve Viagra ile ilişki kurulmasının tüketicinin kafasını karıştırdığını'' öne sürerek, ya içeceğin adının değiştirilmesini ya da satışının durdurulmasını talep etti. 
     Davaya bakan mahkeme, ilk oturumda Pfizer'in talebini yerinde bulmayarak reddetti, ancak yargıç, nihai kararı 19 Nisan'da yapılacak duruşmada vereceğini bildirdi. 
     ''Niagara''yı üreten Lari Williams, ''içeceğin özellikle kadınları aşk havasına soktuğunu'' iddia ediyor. Mahkemede konuşan Pfizer firmasının avukatı Charles Schlumberger, Niagara yapımcılarının, isim benzerliğinin yanı sıra Viagra hapları mavi olduğu için içeceklerini mavi bir şişede satışa çıkardıklarını da öne sürdü. Buna karşılık Lari Williams'ın avukatı Marie-Bernarde Miller, ürünler arasında herhangi bir benzerlik bulunmadığını savundu ve ''Ürünlerden biri reçeteyle satılan bir hap, diğeri ise enerji veren bir içecek'' diye konuştu. Adını ABD-Kanada sınırındaki ünlü şelaleden alan Niagara'nın şişesi 4.5 dolardan satılıyor. Şişenin etiketinde, ürünün içinde ''aşk otları ve kafein'' bulunduğu belirtiliyor. 




</TEXT>
</DOC>
