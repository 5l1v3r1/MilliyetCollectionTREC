<DOC>
<DOCNO> 27026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun22.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Göteborg'da meydan savaşı...150 kişi gözaltında... 
</HEADLINE>
<TEXT>

     AB zirvesinin yapıldığı İsveç'in Göteborg kentinde polis, ortalığı savaş alanına çeviren göstericilerden 150 kadarını gözaltına aldı. 
     ABD, AB ve küreselleşme karşıtı 25 bin kadar gösterici Göteborg'da toplanırken, bazı maskeli göstericiler, dükkanların camlarını indirdi, eşyaları ortalığa saçtı ve bir McDonalds restoranının altını üstüne getirdiler. 
     Polisin daha sonra kentin merkezinde birkaç bin göstericinin toplandığı bir parkta 150 kadar göstericiyi otobüslere doldurduğu, polis helikopterlerinin göstericilerin üzerinde uçtuğu belirtildi. Gösteriye katılanların Marx, Lenin ve Mao'nun resimlerini taşıdığı, ''Küresel kapitalizmi parçalayın'' diye slogan attığı kaydedildi. 
     İsveç Dışişleri Bakanı Anna Lindh, göstericilerle polis arasındaki çatışmayı ''trajik ve ciddi'' olarak değerlendirirken, Adalet Bakanı, çatışmalarla ilgili soruşturmayı yürütmek için seyahatini iptal etti. Lindh, ''Maalesef aklı başında göstericiler, şiddet eylemlerine yönelen küçük bir grup yüzünden kendi protestolarını yapamadılar'' dedi. 
     Polis kaynaklarına göre, iki gündür süren olaylar nedeniyle 9 polis yaralanırken, göstericilerden kaç kişinin yaralandığı konusunda bilgi verilmedi. 
     Barışçı gösteriler düzenleyen grupların oluşturduğu Göteborg Eylemi 2001'in sözcüsü Orjen Bergstern, çatışmaları ''felaket'' olarak değerlendirdi. Bu tür eylemlerden uzak durmaya çalıştıklarını söyleyen Bergstern, polisin taktiklerinin tansiyonu artırdığını kaydetti. 
     Çatışmaları ''Göteborg savaşı'' olarak adlandıran yerel basındaki haberlere göre, dünkü çatışmalarda 15 kişi yaralanırken, polis köpeğinin ısırdığı bir gösterici hastaneye kaldırıldı. Çatışmalar sırasında camları indirilen Niva kafede çalışan Al Belherg, ''İki ya da üç kişi caddeden bir virüs gibi geldi ve her şeyi taşlamaya başladı'' dedi. Aynı kafede görevli Maximilian Backma da, ''Bu tamamen hayal. Bu tür şeyler Göteborg'da olmamalıydı'' diye konuştu. 







</TEXT>
</DOC>
