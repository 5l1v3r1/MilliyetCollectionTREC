<DOC>
<DOCNO> 8867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sondun11.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt bağımsızlığını kutluyor 
</HEADLINE>
<TEXT>

     Kuveyt Veliaht Prensi ve Başbakanı Şeyh Saad Abdullah El Sabah, ülkesinin bağımsızlığının 40, Irak işgalinden kurtuluşunun da 10. yılını kutlama törenlerini başlattı. 
     Körfez Savaşı'nın başlıca oyuncuları ABD'nin eski Başkanı George Bush, Arjantin eski Devlet Başkanı Carlos Menem, İngiliz eski başbakanları Margaret Thatcher ve John Major'ın da hazır bulunduğu başkent Kuveyt'teki törenler için çok sıkı güvenlik önlemleri alındı. 
     Körfez kıyısındaki Kuveyt'in kent merkezinde yapılan ve binlerce davetlinin katıldığı törenlerde, 17 bin çocuk ve öğrencinin yanı sıra askerlerin katılacağı geçitler, lazer ve havai fişek gösterileri yapılacak, savaş uçakları gösterilerde bulunacak. Ayrıca, deniz kıyısında onbinlerce Kuveytlinin katılacağı bir de ''halk yürüyüşü'' yapılacak. 
     Ortadoğu turunu sürdüren, Körfez Savaşı sırasında ABD'nin Genelkurmay Başkanı olan Dışişleri Bakanı Colin Powell ile birlikte 10 yıl önce Irak askerlerini Kuveyt dışına atan 33 ülkenin temsilcileri akşam saatlerindeki törenlerde buluşacak. Şimdiye kadar ilk kez böylesine görkemli gösterilerin düzenlendiği Kuvyet'teki 4 bin 500 Amerikan askeri de Irak sınırı yakınlarındaki çölde gerçek silahlarla, eski Başkan Bush ve savaş sırasında müttefik güçlerin komutanlığını yapan General Norman Schwarzkopf'un katılımıyla bir tatbikat yapacak. Kuveyt, 25 Şubat'ı ulusal bayram, 26 Şubat'ı da Irak işgalinden kurtuluşunun yıldönümü olarak kutluyor. 




</TEXT>
</DOC>
