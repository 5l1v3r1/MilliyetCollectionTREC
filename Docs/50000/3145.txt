<DOC>
<DOCNO> 3145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/ekonomi/eko01.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYIRLI DAMAT 
</HEADLINE>
<TEXT>

Orhan Aslıtürk’e 46.5 milyon dolarlık hayali ihracat yaptırdığı belirlenen Emin Cankutaran’ın damadı olan ve Safari 1 operasyonuyla tutuklanan İlhan Aslan, kayınpederinin yolunda giderek evrakta sahtecilik yoluyla 2 milyon doların üzerinde hayali ihracat gerçekleştirdi 
     NEDİM ŞENER 

     Orhan Aslıtürk ve Muhammet Ciğer'in kurduğu ASCOR aracılığıyla 46.5 milyon dolarlık hayali ihracat yapan Emin Cankurtaran'ın damadı İlhan Aslan'ın evrakta sahtek rlık yaparak 2 milyon doların üzerinde hayali ihracat yaptığı belirlendi. 
     Geçen hafta başlatılan Safari 1 operasyonu sonucunda, birlikte çalıştığı naylon fatura çetesi ile toplam 60 trilyon liralık hayali ihracat yaptığı ortaya çıkan İlhan Aslan ile ilgili olarak Gümrük müfettişlerinin de dosya hazırladığı ortaya çıktı. Aslan’ın yönetiminde bulunan Esem Spor Giyim A.Ş'nin Halkalı Tekstil Gümrüğü’nde, 1996 yılında fatura ve beyannamelerin üzerindeki tutarları değiştirerek 2 milyon 180 bin dolarlık hayali ihracat gerçekleştirdiği belirlendi. Sekiz gümrük çıkış beyannamesindeki rakamlarla oynayan Aslan, 10 bin 170 dolar tutarındaki toplam ihracat rakamını 2 milyon 190 bin 170 dolara yükseltti. 
     
Müfettişler şaşırdı      Aynı yöntemi kayınpederi Emin Cankurtaran'da izledi. Cankurtaran sahibi olduğu İleri Elektrik adlı şirketin 1.200 dolarlık hayali ihracatını, evraktaki rakamların önüne 32 ekleyerek 321.200 dolar haline getirip hayali ihracat yaptı. 
     Gümrük müfetişlerini asıl şaşırtan ise gerçek olmadığı halde Emin Cankurtaran’ın 320 bin dolar, İlhan Aslan'ın da 2 milyon 180 bin dolarlık hayali ihracat karşılığını Türkiye'ye getirmiş olması. 
     
Kara para araştırması      Gümrük Müsteşarlığı Teftiş Kurulu Başkanı Erdener Demirağ tarafından gümrüğün bağlı olduğu Küçükçekmece Cumhuriyet Savcılığı’na gönderilen raporlar üzerine, Bakırköy Ağır Ceza Mahkemesi'nde gümrük kaçakçılığı suçundan dava açıldı. Gerçek olmadığı halde ihracat karşılığı dövizlerin Türkiye'ye gelmiş olması üzerine dosyaları kara para yönünden de araştırılması için MASAK yani Mali Suçlar Araştırma Kurulu'na gönderildi. 
     
     EMİN CANKURTARAN 
Safari'de büyük av      Safari operasyonu kapsamında naylon fatura düzenlediği iddiasıyla önceki gün damadı M. İlhan Arslan'ın tutuklanmasının ardından dün de soruşturmayı yürüten savcı Ahmet Ayvaz, işadamı Emin Cankurtaran'ın da aralarında bulunduğu beş kişinin ifadesini almak için emniyete yazı yazdı. 
     Soruşturma ile ilgili olarak Cumhuriyet Savcısı Ahmet Ayaz'ın Cankurtaran Holding'in sahibi Emin Cankurtan, OYAK'a bağlı Hektaş A.Ş'nin Genel Müdürü Enis Ergin, Genel Müdür Yardımcısı Halil Yalt, Cuma Bozkuş ve Etibank Dış İlişkiler Sorumlusu Nilgün Nurdan'ın polis eşliğinde gelerek ifade vermesi için bugün İstanbul Emniyet Müdürlüğü'ne bir yazı yazdığı öğrenildi. 
     
Şirketler incelemede      Öte yandan Emin Cankurtaran'ın sahibi bulunduğu Cankurtaran Holding ile buna bağlı çoğu tekstil ağırlıklı 29 şirkette, Maliye Bakanlığı ve Gümrük Müsteşarlığı'ndan gönderilen müfettişler inceleme yapıyor. Araştırmada, bazıları hamal ve şoförlerin üzerine kayıtlı bulunduğu bildirilen ve bir kısmı hayali olan şirketlerde, "hayali ihracat" ve "vergi kaçakçılığı" konularına ilişkin incelemelerde bulunularak, rapor düzenleneceği öğrenildi. 
     
Hayali ihracatın faydaları      Hayali ihracat ile ihracata konu olan malların temini için yapılan harcamaların yüzde 15'i kadar vergi iadesi alınır. 
     Başta devlet kaynaklı Eximbank olmak üzere bankalardan ucuz faizli olarak kullanılan krediler karşılığında taahüt edilen tutarda ihracat yapmak şartı bulunuyor. TL faizleri yüzde 100 iken, yüzde 20 faizli ihracat kredileri işadamları için en ucuz finansman yöntemi oluşturuyor. Hayali ihracat yapanlar devletten yüzde 20 faizle aldıkları paraları hiçbir şey yapmadan Hazine'ye yüzde 100 ile borç vererek servet sahibi oldular. 
     Gümrük vergisi ve KDV ödemeden ihraç kaydı ile ithal edilen mallar Türkiye'de iç pazarda satılıp bol kazanç sağlanırken, mallar hayali ihracat ile sanki işlenip yurtdışına gönderilmiş gibi gösterilerek de taahütler kapatıldı. 
     Devletin teşviklerinden öncelikle yararlanan bazı dış ticaret sermaye şirketleri, bu statülerini koruyabilmek için de yasalarda öngörülen asgari tutarda ihracatı gerçekleştirmek amacıyla hayali ihracata yöneliyor. 
     


 EKONOMİ 














</TEXT>
</DOC>
