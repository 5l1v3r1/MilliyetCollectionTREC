<DOC>
<DOCNO> 44971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/guncel/gun03.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçakları taşıyan gemiye ateş açıldı 
</HEADLINE>
<TEXT>

Didim’den balıkçı teknesiyle İtalya’ya kaçmak isteyen 300 kişi, Sahil Güvenlik’in operasyonuyla yakalandı 
     NURAN ŞEFKATLİOĞLU DHA 

     İtalya'ya gitmek isteyen çoğunluğu Türk 300 kaçak, Didim açıklarında Sahil Güvenlik tarafından bindikleri balıkçı teknesine ateş açılarak yakalandı. Aynı gece kıyıda bekleyen 96 kaçak daha yakalanırken, 300 kaçağı taşıyan bir başka balıkçı teknesi ise kaçmayı başardı. 
     Aralarında Kuzey Iraklıların da bulunduğu çoğunluğu Türk 696 kişi, İtalya’ya gitmek üzere önceki akşam saatlerinde Didim’e geldi. Bu gruptan 300 kişi, Kurucuoğulları 1’ isimli trol teknesine bindirildi. 300 kişilik başka bir grup ise ismi açıklanmayan bir başka gemiye bindi. 96 kişi ise daha küçük tekneyi beklemek üzere Didim’de bırakıldı. Gece yarısından sonra Kurucuoğulları 1’le yola çıkan kaçaklar, Türk sularından çıkmak üzereyken devriye gezen Kuşadası Sahil Güvenlik botu tarafından fark edildi. Gemi yapılan dur’ ihtarına uymayınca açılan ateş sonucu, iki kişi elinden yaralandı. Hasar gören balıkçı gemisi durmak zorunda kaldı. 
     
     İkinci gemi kaçtı 
     Bu arada, Didim’de kıyıda bekleyen 96 Türk ve Kuzey Iraklı, jandarma tarafından yakalandı. Kurucuoğulları1’in ele geçirilmesine karşın ikinci gemi henüz bulunamadı. Bu geminin Türk karasularından çıktığı tahmin ediliyor. 
     



 GÜNCEL 
















</TEXT>
</DOC>
