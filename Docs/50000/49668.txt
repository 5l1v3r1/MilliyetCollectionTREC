<DOC>
<DOCNO> 49668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sontur14.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluğa karışan firma sayısı 520'yi buldu... 
</HEADLINE>
<TEXT>

     Ankara Devlet Güvenlik Mahkemesi Savcısı Hamza Keleş'in talimatıyla başlatılan ''Örümcek Ağı'' operasyonu genişleyerek sürüyor. Hayali ihracat, kara para, naylon fatura ve sahte belgelerin kullanıldığı operasyonla ilgili ''ilginç'' bağlantıların ortaya çıktığı bildirildi. 
     A.A muhabirinin aldığı bilgiye göre, geçen yıl yapılan ''Balina'', ''Paraşüt'' gibi operasyonlarda ortaya çıkarılan belgeler sonucu başlatılan ve hazırlık aşaması 1 yıla yakındır devam eden ''Örümcek Ağı Operasyonu'' kapsamında halen 12 kişi gözaltında bulunuyor. 
     Emniyet Genel Müdürlüğü Merkez Mali Şube Müdürlüğü ve Ankara Emniyet Müdürlüğü Kaçakçılık ve Organize Suçlar Şube Müdürlüğü'ne bağlı ekipler, tarafından yürütülen operasyonun 2. ayağında gözaltına alınan 12 kişiden 8'inin banka görevlisi olduğu bu kişilerin ifadelerinin tamamlandığı, bugün ya da yarın Savcı Keleş'in talimatı doğrultusunda DGM'ye sevkedileceği bildirildi. 
     Gözaltına alınan ve İstanbul Kapalı Çarşı'da kuyumcu ve döviz bürosu sahibi olan Alaattin G.'nin hayali ihracat ve sahte faturalarla elde edilen paranın harekatını yönlendirdiği belirlendi. Yetkililer, döviz giriş-çıkışlarının bu kişinin talimatıyla gerçekleştiğini belirtirken, İngiltere'de bulunan ve Türkiye tarafından aranan Orhan Aslıtürk adına sahte belgeler düzenlendiğinin saptandığını da bildirdiler. Aslıtürk'ün 10 firmayla ilgili sahte belge ve fatura kullandığı belirlendi. 
     Ege Bank soruşturması kapsamında tutuklu bulunan Yahya Murat Demirel'in sahibi olduğu Dem-Pa şirketinin de, bu organizasyonun gerçekleştirdiği sahte belgelerle ihracaat taahhüdünü yerine getirdiği ve devletten yüklü miktarda KDV iadesi aldığı tespit edildi. 
     Soruşturma kapsamında gözaltına alınan Erol K. ve eski ortağı Nilgün S.'nin hayali ihracaat ve sahte belgelerle para giriş çıkışı olaylarına karıştığı belirtilirken, İstanbul'da yaşayan Erol K.'nın emniyet ve adliyede görev yapan bazı üst düzey kişilerle yakın ilişki kurduğu ortaya çıktı. Soruşturmanın her aşamasını yönlendiren DGM Savcısı Keleş, bu kişinin ilişkiye girdiği emniyet ve adli görevlilerin organizasyonda yer alıp almadığının da saptanması için soruşturmanın derinleştirilmesini istediği öğrenildi. 
     Bu arada Ankara Emniyet Müdürlüğü'nde gözaltında tutulan ve adı açıklanmayan bir kişinin soruşturmanın yeni bağlantılarını ortaya çıkaran önemli ifadeler verdiği kaydedildi. Kapalıçarşı'da iş yapan bu kişinin verdiği bilgiler, ''örümceğin ağını genişletti'' diye yorumlanırken, polisin bu kişinin ifadesinden yola çıkarak kısa süre içerisinde bazı kişileri gözaltına alabileceği ifade edildi. 
     Soruşturma kapsamında halen 520 firmanın hayali ihracat, naylon fatura ve sahte belgelerle döviz giriş-çıkışı olayına karıştığı belirlenirken, soruşturmanın uzun süreçli devam edeceği vurgulandı. 
     






</TEXT>
</DOC>
