<DOC>
<DOCNO> 41955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun27.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Antony Perkins'in eşi de ölenler arasında... 
</HEADLINE>
<TEXT>

     New York Belediye Başkanı Rudolph Giuliani, kentteki Dünya Ticaret Merkezi'ne düzenlenen saldırıda ölenlerin sayısının 94 olduğunu açıkladı. 
     Giuliani, ''Good Morning America'' programında yaptığı açıklamada,sağlık görevlilerinin 94 kişinin öldüğünün kesinleştiğini söylediğini, 65 kişinin daha ceset parçalarının bulunduğunu belirtti. 
     Belediye Başkanı, kayıpların sayısının ise 3 bin 700 olduğunu kaydetti. 
     Öte yandan trajediden 48 saat sonra ilk verilere göre, Asya-Pasifik ülkelerinden 180 kadar kişi Dünya Ticaret Merkezi'ne yönelik saldırıda öldü. Bunların 50 kadarının Bangladeşli olduğu bildirildi. 
     Bangladeş Dışişleri Bakanlığı'ndan üst düzeyli bir yetkili, Dünya Ticaret Merkezi'ne düzenlenen saldırıda ABD'de çalışan 50 kadar vatandaşlarının öldüğünü söyledi. 
     Yetkili, bu yöndeki bilgiyi diplomatik kaynaklardan elde ettiklerini belirtti. 
     İtalyan makamları da, elde ettikleri ilk bilgilere göre Dünya Ticaret Merkezi'ne yönelik saldırıdan bu yana, komplekste çalışan 8 İtalyan'ın kaybolduğunu bildirdiler. 
     Ünlü aktör Anthony Perkins'in dul eşi sinema oyuncusu ve fotoğraf sanatçısı 53 yaşındaki Berry Berenson da Dünya Ticaret Merkezi'ne çarpan intihar uçaklarında ölenler arasında bulunuyor. Los Angeles'ta oturan Berenson, 11 sefer sayılı uçuşu yapan American Airlines uçağıyla Boston'daki tatilinden dönüyordu. 
     New York'daki devlet ve özel okullar da bugün 2 saat gecikmeyle yeniden öğretime başladı. Kentin sadece İkiz Kuleler'in enkazının bulunduğu bölgesinde okullar kapalı kalacak. 
     Paris Başsavcısı da ABD'deki terörist saldırılarla Fransa'daki radikal İslamcı çevreler arasında olası bir bağlantı bulunabileceğinden hareket ederek bir ön soruşturma başlattı. 
     ABD'nin Rusya'nın St Petersburg kenti Başkonsolosluğu da asılsız bomba ihbarı üzerine boşaltıldı. 
     Terörist saldırıların ardından bir gün faaliyetine ara veren ABD'nin Suriye Büyükelçiliği, bugün kapılarını açtı. 






</TEXT>
</DOC>
