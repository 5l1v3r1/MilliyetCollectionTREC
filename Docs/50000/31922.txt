<DOC>
<DOCNO> 31922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur15.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltında doğum gününün pastası da polisten 
</HEADLINE>
<TEXT>

     İstanbul'da geçen hafta sonu düzenlenen yabancı uyruklulara yönelik operasyonlarda gözlem altına alınan Nijerya uyruklu Andy Iwuamadi, 25 yaşına emniyetin nezarethanesinde girdi. 
     Yabancılar, Asayiş ve Çevik Kuvvet Şube Müdürlükleri tarafından yabancı uyruklulara yönelik 7 Temmuz 2001 Cumartesi günü düzenlenen operasyonlarda 626 kişi gözlem altına alındı. 
     Savcılığa çıkarılarak sınırdışı edilmek üzere serbest bırakılan bu kişilerden 444'ü, ülkelerinin konsolosluklarıyla irtibata geçilerek, bugüne kadar sınırdışı edildi. 
     Sınırdışı edilmemek için ülkeye girişlerinde kimliklerini yok eden, Türkiye'de ülkelerinin irtibat bürosu olmayan çoğunluğu Nijerya, Liberya, Senegal, Swaziland, Etiyopya, Sierra Leone ve Güney Afrika vatandaşı olan 182 kişi ise halen Yabancılar Şube Müdürlüğü nezarethanesinde tutuluyor. 
     Bu kişilerin sınırdışı edilebilmeleri amacıyla Dışişleri Bakanlığı aracılığıyla girişimlere başlandığı bildirildi. 
     Bu arada, hepsi Afrika kökenli yabancıları dün nezarethanede ziyaret eden Yabancılar Şube Müdürlüğü'nde görevli üst düzey bir yetkili, ''Bizi rengimizden dolayı mu burada tutuyorsunuz '' sorusuyla karşılaştı. 
     Yabancılara ''Irk ayrımı'' yapmadıklarını, Türkiye'de pasaportsuz, vizesiz ve kimliksiz bulunmalarının suç oluşturduğunu, sınırdışı edilmelerinin gerektiğini anlatmaya çalışan yetkili, bu arada Nijeryalı Andy Iwuamadi'nin de bugün doğum günü olduğunu öğrendi. 
     Bunun üzerine Yabancılar Şube Müdürlüğü personeli tarafından toplanan parayla pasta alınarak, Andy Iwuamadi'ye doğum günü kutlaması yapıldı. 
     Nezarethanedeki 181 yabancıyla 25. yaş gününü kutlayan Iwuamadi, daha önce de doğum günü kutlamaları yaptığını, fakat içlerinde ''En mutlu'' olduğu kutlamanın buradaki olduğunu söyledi. 
     Yabancı uyruklular kutlama sırasında, şarkılarla eğlenerek, pasta yediler ve meyve suyu içtiler. 
     
     







</TEXT>
</DOC>
