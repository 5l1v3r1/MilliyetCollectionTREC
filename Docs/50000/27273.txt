<DOC>
<DOCNO> 27273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/siyaset/siy02.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İş takibi resmen’ yasak 
</HEADLINE>
<TEXT>

Şişirilmiş fatura ödenmeyince özel hastanenin başhekimi Meclis’te oda bastı. Olay üzerine genelge yayımlandı 
     SALİHA ÇOLAK Ankara 

     TBMM Başkanlığı'nın "şişirilmiş özel hastane faturalarını" ödememesi hastane yöneticileriyle Meclis yöneticilerini karşı karşıya getirdi. Faturaları tahsil etmek için Meclis çatısı altında kapı kapı dolaşıp elden iş takibi yapan Güven Hastanesi Başhekimi Aysun Küçükel, TBMM Hesapları İnceleme Komisyonu üyesi Denetçi DSP'li Çetin Bilgir'in odasını bastı. 
     Eski DYP Milletvekili Ahmet Küçükel'in eşi Aysun Küçükel, Bilgir'in odasının kapısını tekmeleyerek açıp içeri girdikten sonra ağza alınmayacak küfürler etti. Meclis'te iş takibinin boyutları, ilk kez "küfürlü, tehditli" bir oda baskınına kadar ulaşınca başkanlık konuya el koydu. 
     
     Önlem alındı 
     Meclis Başkanlığı geçtiğimiz yıllarda milletvekillerinin sağlık harcamalarına ilişkin kabarık faturaları ödememek için bir dizi önlem geliştirdi. İlk etapta faturaları tek tek inceleyerek Türk Tabipleri Birliği'nin belirlediği tarifenin üzerindeki rakamları ödememe kararı alan Meclis Başkanlığı, harcama kalemleri arasında yer verilen "ameliyat eldiveni ya da iğne" gibi kalemleri de fatura dışı bırakma uygulamasına başladı. Bunun üzerine faturalarını tahsil edemeyen özel hastane yöneticilerinin Meclis'e gelerek bürokratların kapılarını çalmaları ve son olarak da TBMM Hesapları İnceleme Komisyonu üyesi Denetçi Bilgir'in odasına baskın düzenlenmesi daha sert önlemleri gündeme getirdi. 
     
     Ve genelge yayımlandı 
     Olay üzerine Meclis Genel Sekreterliği Personel ve Muhasebe Daire Başkanı Halis Çınar imzasıyla bir iç genelge çıkarıldı. Genelgede, resmi ve özel tüm sağlık kuruluşlarında yapılan tedavi giderleri ile eczane ve diş tedavisi benzeri diğer her türlü sağlık giderlerinin Daire Başkanlığı bünyesinde tahakkuk ettirildiği belirtilerek şöyle denildi 
     "Ancak bu konularda yapılan işlemlerin özel kişiler tarafından elden takip edildiği, dolayısıyla diğer kişi ya da kurumlara haksızlık yapıldığı gözlemlenmiştir. Bu tür iş takiplerinin aynı zamanda suç teşkil ettiğinin bilinmesinde fayda mülahaza edilmektedir. Bu nedenle hiçbir kişi ya da kurum lehine alacak - verecek veya iş takibi yapılması yasaklanmıştır." 
     



 SİYASET 












</TEXT>
</DOC>
