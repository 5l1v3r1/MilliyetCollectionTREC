<DOC>
<DOCNO> 26279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo07.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Başkanı "FIFA'nın yeni düzenlemeleri abartılıyor" 
</HEADLINE>
<TEXT>

     Gençlerbirliği Kulübü Başkanı İlhan Cavcav, FIFA'nın tranferlerle ilgili yapacağı değişikliklerin, futbol kamuoyu tarafından fazla abartıldığını savundu. 
     Sorunun büyütüldüğü boyutta olmadığını ifade eden İlhan Cavcav, FIFA'nın Temmuz ayında yapacağı toplantıda, uluslararası transferlerle ilgili kuralların düzenlenmesini tartışacağını ve karara bağlayacağını belirterek, oyun kurallarındaki değişiklikler dışında, FIFA'nın yaptığı hiçbir değişikliğin anında yürürlüğe girmediğini, birkaç yıllık geçiş süreleri verildiğini, hatta bazı hükümlerin uygulamalarının ulusal federasyonlara bırakıldığını bildirdi. 
     FIFA toplantısında, rüştünü kanıtlamamış, 18 yaşından küçük futbolcuların korunması, 12-23 arası yaştaki genç futbolcular için kulüplerine yetiştirme bedeli ödenmesi, futbolda sözleşme kararlılığın sürmesi için, futbolcuların yaşlarına göre sözleşme koşullarının belirlenmesi ve transfer aralıklarının düzenlenmesi konularının ele alınacağını vurgulayan Cavcav, şöyle devam etti 
     ''Sportif rekabetin düzenini ve uygun işlemesini korumak için, bir sezonda futbolcu başına bir transferle sınırlı olmak üzere, 2 transfer aralığı uygulanacaktır. Başlı başına bu madde bile, gündemdeki hülle olayını ortadan kaldırabilecek niteliktedir.'' 
     Cavcav ayrıca, FIFA ve UEFA'nın kurullarının da kulüp temsilcilerinden oluştuğunu hatırlatarak, ''Daha şimdiden İtalya, İspanya ve Fransa gibi ülkelerin tepkisini alan, futbolun gerçeğine aykırı bazı maddelerin, Avrupa mahkemelerinin ısrarıyla kabul edileceğine inanmıyorum. Kabul edilse bile hem geçiş süresi tanınacağından, hem de Türkiye'nin Avrupa Birliği'ne üye olmamasından dolayı en az 2-3 yıl, olası olumsuzluklardan Türk futbolu ve kulüplerimiz etkilenmeyecektir'' dedi. 






</TEXT>
</DOC>
