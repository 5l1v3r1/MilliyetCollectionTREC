<DOC>
<DOCNO> 34343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/ekonomi/aeko.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF İLE 10 GÜNLÜK MARATONDA MUTLU SON 
</HEADLINE>
<TEXT>
Programa ince ayarlı moral dopingi 
Stanley Fischer’in temasları ekonomi yönetimine ve piyasalara moral aşıladı. Görüşmelerin tam mutabakatla sonuçlanması, 1.5 milyar dolarlık kredinin de yolunu açtı 
     NEDİM ŞENER 

     IMF Birinci Başkan Yardımcısı Stanley Fischer'in Türkiye ziyareti, büyüme, enflasyon, cari denge gibi bazı önemli program hedeflerinde revizyonla noktalandı. Son 10 gündür yapılan temasların 'tam mutabakatla' sonuçlandığı açıklandı. Bu açıklamayla birlikte 1.5 milyar dolarlık kredi diliminin de yolu açılmış oldu. 
     Hükümetin çok zor bir program uyguladığını, Meclis'in bahar aylarında olağanüstü yasal oturumlar yaptığını ve halkın zor koşullara rağmen programı desteklemeye devam ettiğini belirten Fischer, "IMF ile Dünya Bankası’nın desteğinin nedenini de bu açıklıyor" dedi. 
     
     Liderler aynı dili konuştu’ 
     Programın arkasında politik destek olduğunu ve programın kendisinin de çok güçlü olduğunu belirten Fischer, Ankara temasları hakkında yorum yaparken de şöyle dedi "Bu görüşmelerde beni en çok etkileyen husus, görüşmelerin tek tek yapılmış olmasına rağmen liderlerin programı Türkiye'nin programı olarak tanımlamaları oldu. Sayın liderlerden biri IMF desteği olmasa da bu programın Türkiye için gerekli olduğu söyledi ve bu benim için önemli bir ifade oldu. Hükümet ve Meclis görevini yaptı. Ancak ne yazık ki bunun takdirini yeterince göremediler" dedi. 
     
     Borçlar çevrilebilir 
     IMF’den sağlanan olağandışı finansal desteğin kamunun borçlanabilme durumunun korunmasını hedeflediğini belirten Fischer, "Kamu bankalarının kısa vadede kamu kağıdı almaları sürdürülebilir bir borçlanmayı sağlayacaktır. Bu hafta başında duyurulan tedbirler oldukça önemlidir. Ayrıca Hazine önümüzdeki dönemde kullandığı finansman araçlarını piyasa koşullarına uyarlayacak, amacı da faiz maliyetinin düşürülmesi olacaktır. Dolayısıyla burada vurgulamak gerekirse önümüzdeki dönemde borcun çevrilebilmesi için gerekli tedbirler alınmıştır" diye konuştu. 
     
     Derviş Aşırı dalgalanma olmayacak 
     Basın toplantısında Devlet Bakanı Derviş de şubattan bu yana yaşanan öngörülebilirlik sorununun yavaş yavaş aşıldığını beliritti. Derviş, "Enflasyon hedeflemesine geçmemiz önemlidir. Hedefler daha belirgin hale gelince, dövizde, fiyatta aşırı hareket görmeyeceğiz. Bazı rakamları ayrıntılı olarak öngörmekte güçlük çekeceğiz ama daha az hata payı ile piyasalara söyleyebileceğiz" dedi. 
     
     Her gün okuyorum’ 
     Fischer, Türkiye'deki gelişmeleri nasıl izlediğine ilişkin bir soruya karşılık da şunları söyledi "Sizlerin her gün söylediği her hususu her gün okuyoruz. Nitekim Washington'dayken biz her gün Türk gazetelerinde gerek gazetecilerin, gerek halkın bakış açısını özetleyen basın özetleri alıyoruz. Bunları okuduğumda vardığım sonuç bu programa olan desteğin oldukça etkileyici boyutta olduğudur." Fischer'in bankacılarla görüşmesinde de, "Her sabah saat 6.00'da kalkıp, bilgisayarın başına geçip Türk Merkez Bankası'nın ne kadar döviz sattığına bakıyorum. Emekli olduktan sonra da herhalde bir süre daha bakmaya devam edeceğim" dediği öğrenildi. 
     
     Turist olarak gelecek 
     Fischer, basın toplantısının sonunda, bundan sonra Türkiye'ye turist olarak geleceğini söyledi. "Bildiğiniz gibi IMF'den ayrılıyorum ve dolayısıyla bu benim Türkiye'ye IMF Başkan Yardımcısı sıfatıyla yaptığım son ziyaret" diyen Fischer şöyle konuştu "Türkiye ile çalışmak benim için büyük bir zevk, bir aşama ve büyük bir onur oldu. Emin olabilirsiniz ki IMF Türkiye'nin programını desteklemeye devam edecektir. Yakın zamanda buraya tekrar geri dönerek gelişmeleri değerlendirmek ve arkadaşlarımla görüşmek ve turizm amaçlı gelmek istiyorum." 
     
İşte yeni hedefler      Fischer, programda revize edilen hedeflerle ilgili olarak da şunları söyledi "Önemli değişiklikler büyüme ve enflasyon hedeflerinde oldu. Bu değişiklikler bugüne kadarki makro gelişmelerden kaynaklandı. Cari dengenin 5 milyar dolar fazla vermesini bekliyoruz. Bu TL'nin değer kaybı ve ihracattan kaynaklandı. Mayıs rakamları oldukça cesaret verici." 
     Ekonomik hedeflerde bu yılki değişimler şöyle 

</TEXT>
</DOC>
