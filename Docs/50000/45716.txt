<DOC>
<DOCNO> 45716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun11.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam harekatı kınadı 
</HEADLINE>
<TEXT>

     Irak Devlet Başkanı Saddam Hüseyin, Afganistan'a yönelik hava saldırılarını ''mütecaviz bir hareket'' olarak niteledi. 
     Irak televizyonunda, normal yayın akışı kesilerek, üst düzey danışmanlarıyla durum değerlendirmesi yapan Saddam Hüseyin'in yorumuna yer verildi. 
     ''Dünya ülkelerini ve özellikle de ABD'yi, dünyada barış ve güvenlik isteniyorsa, gücün değil aklın kullanılması gerektiği yolunda uyardıklarını'' belirten Saddam Hüseyin, ''Bugün Amerika dünyanın en fakir ülkesi ve en fakir insanlarına karşı bir saldırı başlatmıştır'' dedi. Irak lideri, şunları söyledi 
     ''Gerçek müminlerin bu hareketi kınamaktan başka bir şey yapabileceğini sanmıyorum. Bu hareket, sadece Amerika tarafından veya Müslümanlara ve Müslüman bir ülkeye karşı yapıldığı için değil, aynı zamanda uluslararası hukuka aykırı mütecaviz bir hareket olduğu için de kınanmalıdır.'' Irak televizyonu da, harekatı ''haince saldırganlık'' olarak nitelendirdi. 
     






</TEXT>
</DOC>
