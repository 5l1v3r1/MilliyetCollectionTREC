<DOC>
<DOCNO> 15619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/ekonomi/eko03.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizde bant’ gündemde 
</HEADLINE>
<TEXT>

IMF ile görüşmelerde Merkez Bankası’nın, dalgalı kur sistemi yerine bant ilan ederek, alt ve üst sınırlar aşıldığında kurlara müdahale etmesi gündeme geldi 
     ZÜLFİKAR DOĞAN Ankara 

     22 Şubat kararıyla çıpa uygulamasından kur programında "dalgalı" sisteme geçen ekonomi yönetimi, 50 günlük uygulamanın sonunda, kur politikasında yeniden köklü bir değişikliğe giderek, "bant" sistemini devreye sokuyor. 
     Yeni ekonomik program hazırlıkları sonuçlanma aşamasına gelirken, Aralık 1999’da imzalanan stand - by anlaşmasındaki yapısal reformları ve düzenlemeleri tamamiyle sürdürmeyi öngören programda, en köklü düzenleme yine dövize yönelik olarak yapılacak. 
     Merkez Bankası ve Hazine yönetiminin Uluslararası Para Fonu IMF heyeti ile yaptığı toplantılarda, dalgalı kur uygulamasının 50 günlük sonuçları değerlendirildi. Yapılan değerlendirmede belirsizliğin aşılamadığı, uygulamanın sürdürülmesinin ekonominin istikrara kavuşturulmasını güçleştireceği kanısına varılarak bant sisteminin devreye sokulması noktasına gelindiği öğrenildi. Merkez Bankası’nın haftalık ihale sistemine geçişinin altında da bant sistemine geçişin altyapısını oluşturma düşüncesinin yattığı belirtildi. 
     
     Müdahale edilecek 
     Bu ihalelerle piyasanın nabzının tutulduğu, oluşabilecek azami ve asgari dolar fiyatının görülmeye çalışıldığı ve bant sistemine geçişle birlikte bu alt ve üst sınırlar çerçevesinde döviz kurlarının belirlenecek bant aralığında dalgalanmasının uygun görüldüğü, kaydediliyor. 
     Merkez Bankası bant aralığının ilanıyla birlikte, alt ve üst sınırların aşılması noktasında kurlara müdahale edecek ve bunun dışında bir müdahalede bulunmayacak. Yeni programın ilan edilmesinden hemen sonra da, günlük döviz satış ihalesi sistemi uygulamadan kaldırılacak. 
     
     


 EKONOMİ 

















</TEXT>
</DOC>
