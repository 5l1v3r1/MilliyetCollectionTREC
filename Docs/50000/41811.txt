<DOC>
<DOCNO> 41811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sonspo14.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı "Eleştirenlere en iyi yanıtı Lazio'yu yenerek verdik" 
</HEADLINE>
<TEXT>

     Galatasaray Kulübü İkinci Başkanı Fatih Altaylı, futbol takımlarının kendilerini eleştirenlere en iyi yanıtı toplam 500 milyon dolar değerindeki SS Lazio'yu yenerek verdiğini söyledi. 
     Fatih Altaylı, dünkü maçta 50 milyon dolar değerindeki Mendiata'nın sahadan silindiğini ifade ederek, ''Buna rağmen hala eleştirenleri görüyorum. SS Lazio'nun oynamadığını söylüyorlar. Ancak her ne hikmetse Ali Sami Yen Stadı'na gelen tüm takımlar futbol oynayamıyor. Buna Real Madrid de dahil. Burada oynayamayan takımlar mı var, yoksa Galatasaray mı onları oynatmıyor '' diye konuştu. Takımdan 9 oyuncuyu yitirdiklerini de vurgulayan Altaylı, yeni bir takım kurulmasına karşın Galatasaray ruhunun kaybolmadığını söyledi. 
     Altaylı, sarı-kırmızılı ekibin Avrupa'da korku salan kimliğini bir kez daha ortaya koyduğunu bildirdi. SS Lazio gibi İtalya'nın güçlü bir takımının maçta 90 dakika savunmasında tedbiri elden bırakmadığını kaydeden Altaylı, ''Hücuma kalktıkları anda da gol yediler. Bu da diğer tüm takımların dikkatli olmalarının gerektiğini gösterdi. Galatasaray'ın Avrupa'ya korku saldığı da bir kez daha ispatlandı'' diye konuştu. 
     Altaylı, Galatasaray'ın sezona Avrupa Şampiyonlar Ligi'nde final, Türkiye liginde de şampiyonluk parolasıyla başladığını kaydederek, sözlerini şöyle tamamladı 
     ''Bu hedeflerle alay edenler bıyık altından gülenler oldu. Ancak Galatasaray'ın büyüklüğü, oyuncuların fiyatlarının yüksekliği ya da dünya starları olmasıyla değil, formasının rengi ve camiasının büyüklüğünden kaynaklanır. Şimdi, Bizi izlemeye devam edin. şampiyonluk az sonra diyoruz.'' 







</TEXT>
</DOC>
