<DOC>
<DOCNO> 29610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/spor/spo02.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan işi koptu 
</HEADLINE>
<TEXT>

Fenerbahçe, Gaziantep ile yine anlaşamadı, Hakan Bayraktar’ın eski takımına dönmeyeceği ve 15 Temmuz kararlarına kadar Belçika’nın Lomen kulübünde idmana çıkacağı açıklandı 
     YUSUF KOBAL 

     Ön protokol geçerli 
     SARI - Lacivertli yöneticiler, Gaziantepspor Başkanı Celal Doğan’ı dün de ikna edemedi ve Hakan Bayraktar’ın Belçika’nın Lomen SK takımı ile antrenmanlara çıkması kararlaştırıldı. Fenerbahçe dün Hakan Bayraktar’ın babası Hasan Bayraktar ile masaya oturdu ve daha önce bu futbolcu ile imzalanan ön protokolün geçerli olduğu açıklandı. 
     
     Beklemeye başladılar 
     HASAN Bayraktar, oğlunun kesinlikle Gaziantep’e dönmeyeceğini söyledi ve "Tek hedefi Fenerbahçe’de oynamak" dedi. Kulüp binasında saatlerce yöneticilerle görüşen Hasan Bayraktar, "Belçika’dan teklifler var. Hakan için Gaziantep defteri kapandı. 15 Temmuz kararlarını bekleyeceğiz. Bu zamana kadar Hakan yetiştiği Lomen SK takımında çalışacak" diye konuştu. 
     
     Doğan geçit vermedi 
     FENERBAHÇELİ yöneticiler ise Celal Doğan’ın tüm ısrarlarına karşın 1.5 milyon doları kabul etmediğini söylediler, Hakan’ın kesinlikle Fenerbahçe’de oynayacağını iddia ettiler. Sarı - Lacivertli kulüp, FIFA’nın 15 Temmuz’da yapacağı toplantıyı bekleyecek ve alınacak kararlar ışığında Hakan Bayraktar için gerekli işlemleri yapacak. 
     
     FIFA’dan bilgi istendi 
     FUTBOL Federasyonu, FIFA’dan Fenerbahçe Başkanı Aziz Yıldırım ile yapılan görüşmenin içeriği hakkında bilgi aldı. FIFA’ya Gaziantepsporlu Hakan Bayraktar’ın transferi için düşünülen hülle yönteminin uygun olup olmadığı soruldu. FIFA ise bu yönde bir ifade kullanılmadığı cevabını verdi. 
     
Kongre startı      Fenerbahçe’nin Olağanüstü Genel Kurulu bugün Acıbadem İstek Vakfı’nda başlayacak 
     SARI - Lacivertli kulüpte olağanüstü kongre bugün gerçekleşecek. Acıbadem İstek Vakfı salonlarında saat 10.30’da başlayacak olan genel kurula katılımın az olması bekleniyor. İlk gün kongreye tek aday olarak girecek olan Başkan Aziz Yıldırım bir konuşma yaparak kendisine gösterilen ilgiye teşekkür edecek, oylamaya yarın sabah gidilecek. 
     KADIKÖY Grubu ise Başkan Aziz Yıldırım’dan desteğini çekip genel kurula gitmeme kararı aldı. Yıldırım, listesine alacağı yöneticilerden bir milyon dolar ile 750 bin dolar talep etti. Yeni yönetimde yer alacak Sadettin Saran, Ali Raif Dinçkök, Ali Yıldırım ve Zeynep Sabancı’nın eşi Mehmet Sabancı dün kulübe gelerek Aziz Yıldırım ile görüştü. 
     
Stat kirasına erteleme talebi      AYŞE YEŞİN 

     FENERBAHÇE kulübü, Şükrü Saracoğlu stadının 30 Haziran tarihinde ödenmesi gereken 648 bin dolarlık kira bedelinin ertelenmesini istedi. Gençlik ve Spor Genel Müdürlüğü’ne başvuran kulüp yöneticileri, tribün inşaatına başlandığını, ayrıca stadın satın alınması ile ilgili bir talepleri olduğunu hatırlattı. 
     SARI - Lacivertli kulüp, stad ile ilgili inşaatların maliyetinin görüşüleceği toplantı sonrası ödeme planının yeniden düzenlenmesi teklifini de teşkilata bildirdi. Bu arada Şükrü Saracoğlu Stadı’nda yıkım çalışmalarına başlanan maraton tribününde ilk kazıkların 15 Temmuz’da çakılacağı belirtildi. 
     
     Saracoğlu 10 milyon dolar 
     GENÇLİK ve Spor Genel Müdürlüğü, Fenerbahçe Şükrü Saracoğlu Stadı’nın satışı için kıymet taktir çalışması yaptırıyor. Genel Müdür Kemal Mutlu, bu çalışma sonunda belirlenecek bedel karşılığında stadın satışa çıkartılacağını kaydetti. Şükrü Saracoğlu için yaklaşık 10 milyon dolar civarında değer biçilmesi bekleniyor. 
     



 SPOR 























</TEXT>
</DOC>
