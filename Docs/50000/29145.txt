<DOC>
<DOCNO> 29145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo21.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Cimbomlu Ayhan "Takımımın hedeflerini biliyorum" 
</HEADLINE>
<TEXT>

     Beşiktaş'tan, Galatasaray'a transfer olan Ayhan Akman, yeni takımının hedeflerini bildiğini ve buna layık olmaya çalışacağını söyledi. 
     Ayhan, yeni takımıyla 3 yıllık sözleşme imzaladıktan sonra yaptığı açıklamada, büyük bir camiadan, yine büyük bir camiaya transfer olduğunu kaydederek, ''Galatasaray'ın hedeflerini biliyorum. İki tarafa da hayırlı olsun'' dedi. 
     Uzun zamandır bu işin bitmesini beklediğini kaydeden Ayhan, ''Nihayet her şey sonuçlandı. Artık Galatasaray'dayım'' diye konuştu. 
     İmza töreninde hazır bulunan Galatasaray Kulübü Asbaşkanı ve Basın Sözcüsü Ali Dürüst de, Ayhan'ın takas yoluyla transferinin, bu tür olaylara renk getirdiğini ifade ederek, ''Ayhan, geldiği takımda olduğu gibi, Galatasaray'da da başarılı olacaktır'' dedi. 
     Galatasaray'da başarılı olan iki oyuncuyu Beşiktaş'a verdiklerini hatırlatan Dürüst, bu futbolcuların da orada başarılı olacaklarına inandığını söyledi. 






</TEXT>
</DOC>
