<DOC>
<DOCNO> 37768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sondun06.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban diplomatların vizesini uzatmayacak.. 
</HEADLINE>
<TEXT>

     Afganistan'ı yöneten Taliban, Hıristiyanlık propagandası yaptıkları gerekçesiyle gözaltında tutulan yabancı yardım görevlileriyle görüşmeye çalışan Batılı diplomatların vize sürelerini uzatmayacağını bildirdi. 
     Merkezi Pakistan'da bulunan Afgan haber ajansı, Taliban Dışişleri Bakanı Vekil Ahmed Mütevekkil'in açıklamasına dayanarak, ''Taliban'ın Batılı diplomatlara, yardım görevlileriyle ilgili araştırma boyunca bu kişilerle görüştürülmeyeceklerini ilettiğini'' duyurdu. Haberde, Batılı diplomatların 21 Ağustos'ta sona erecek vize sürelerinin uzatılmayacağı kaydedildi. Taliban, merkezi Almanya'da bulunan Hıristiyan yardım kuruluşu ''Shelter Now International''ın 4 Alman, 2 Avustralyalı ve 2 Amerikalı görevlisini, iki hafta önce Hıristiyanlık propagandası yaptıkları gerekçesiyle 16 Afgan meslektaşıyla birlikte tutuklamıştı. Taliban, yardım görevlileriyle görüşmeye çalışan Batılı diplomatlardan ülkeyi terk etmelerini istemişti. Batılı diplomatlar ise Taliban'ın bu isteğine uymayacaklarını bildirdiler. 







</TEXT>
</DOC>
