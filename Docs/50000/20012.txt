<DOC>
<DOCNO> 20012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo11.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli soyunma odasında ne dedi... 
</HEADLINE>
<TEXT>

     Fenerbahçe Kaptanı Ogün Temizkanoğlu,son yıllardaki en önemli Fenerbahçe-Galatasaray derbisini kazandıklarını belirterek, ''Kadıköy'den çıkış yok, şampiyonluk da Kadıköy'de kalır'' dedi. 
     Ogün, internetteki ''oguntemizkanoglu.com'' adresli sitesinde yaptığı açıklamada, Galatasaray karşısında ortaya koydukları futbolla, yöneticilerle ve en önemlisi de taraftarlarıyla büyük bir başarıya imza attıklarını kaydetti. 
     Sakatlığı nedeniyle Galatasaray karşısında forma giyemediğini, bu nedenle de çok üzüldüğünü belirten Ogün, ''Arkadaşlarım ısınırken, oynarken hepsini kıskandım. Tribünleri izledim, onları da kıskandım. Keşke hiç olmazsa tribünde olsaydım. Hakemin bitiş düdüğü ile gözlerim dolu dolu arkadaşlarıma koştum ve onları kutladım'' dedi. 
     
     Denizli ne dedi 
     Ogün, maç öncesi soyunma odasında büyük bir sessizlik yaşandığını ve herkesin ''maç başlasın, kazanalım'' düşüncesi içinde olduklarını kaydederek, şöyle devam etti 
     ''Bu maçın önemini fazla anlatmaya gerek yoktu. Mustafa Denizli de böyle bir konuşma yapmadı. Sadece görevleri açıkladı ve takıma Çıkın, siz ne yapacağınızı biliyorsunuz dedi. Gerçekten de biliyorduk. Sezon başından beri aldığımız her yenilgi sonrası yanımıza koşan ve bizi destekleyen yöneticilerimiz için ne yapacağımızı biliyorduk. Türkiye'nin her yerinde bizi sonuna kadar destekleyen taraftarlarımız için ne yapacağımızı biliyorduk ve çıktık yaptık.'' 
     
     'Asıl mutluluk için 270 dakika' 
     Ogün Temizkanoğlu, Galatasaray galibiyeti ile şampiyon olmadıklarını anımsataak, ''Artık en uzun 3 hafta yaşanacak. En önemli engeli aştık. Daha da önemlisi ezeli rakibimiz Galatasaray'ı yendik. Bunlar bizim için büyük mutluluk. Asıl mutluluk için 270 dakika kaldı. Artık bunu en iyi şekilde bitirmek istiyoruz'' dedi. 
     
     'Avrupa'nın en avantajlı stadı' 
     Fenerbahçe Şükrü Saracoğlu Stadı'nın son halinin muhteşem ve bu stadın Avrupa'nın en avantajlı stadı olduğunu ileri süren Ogün, ''Değil Türkiye'nin, dünyanın en iyi taraftarına sahibiz. Ne mutlu bize ki taraftarlarımıza güzel bir tablo yaşattık. Artık önce şampiyon olacağız, ardından da gelecek yıl Avrupa'da başarılara koşacağız'' ifadelerini kullandı. 






</TEXT>
</DOC>
