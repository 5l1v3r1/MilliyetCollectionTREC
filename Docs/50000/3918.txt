<DOC>
<DOCNO> 3918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sonspo08.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cüneyt Tanman Okan ve Emre ile bugün de görüşemedi 
</HEADLINE>
<TEXT>

     Galatasaray Futbol Şubesi Genel Koordinatörü Cüneyt Tanman, sezon sonunda sözleşmeleri sona erecek Okan, Emre Belözoğlu ve Fatih ile bugün de görüşemedi. 
     Tanman, bu oyuncular ile bir an önce anlaşmak istediklerini, ancak işlerin yoğunluğundan dolayı bir türlü biraraya gelme fırsatı bulamadıklarını belirterek, ''Oyuncularımız ile anlaşmak için acele ediyoruz. Çünkü bir an önce kafaları rahatlamadı. Ancak, bazı planlar yapmadan da bu anlaşmaların yapılması doğru olmayabilir. Bunun için en doğru zamanı bekliyoruz'' dedi. 
     Futbolcuların prim alacaklarını ödemek için çaba harcadıklarını da kaydeden Cüneyt Tanman, 2. Başkan Mehmet Cansun'un Ankara'da bulunduğunu ve devletten alınan ödülün bir kısmını tahsil edeceğini belirtti. Tanman, bu kaynağın kulüp kasasına gelmesinin ardından, yarın ya da 1-2 gün içinde futbolculara hakettikleri primleri ödeyeceklerini kaydetti. 
     Galatasaray Genel Sekreteri Celal Gürcan da transferde kulüplerin politikalarını belirleyebilmeleri için naklen yayın ihalesinin sonuçlanması gerektiğini söyledi. 
     Türkiye'deki tüm kulüplerin gelirlerinin büyük bir bölümünü yayınlardan gelecek paraların oluşturduğunu anlatan Gürcan, ''Bu gelirler belli olmadan ileriye dönük harcamalar doğru olmaz. Bu iç transfer için de dış transfer için de geçerlidir'' diye konuştu. 
     Galatasaray'ın yıldız futbolcularından Emre Belözoğlu ve Fatih Akyel, bugün bir büfenin açılışına katıldılar. Futbolcular, ortakları arasında sarı-kırmızılı ekibin genç kalecisi Kerem'in ağabeyi Hakan İnan'ın da bulunduğu Karaköy'deki ''Sucuk Evi''isimli büfenin açılışında, bol bol ''sucuk-ekmek'' yediler. 




</TEXT>
</DOC>
