<DOC>
<DOCNO> 20375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sonspo10.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor Fenerbahçe taraftarlarını maça davet ediyor 
</HEADLINE>
<TEXT>

     Erzurumspor Basın Sözcüsü İhsan Çelebi, 13 Mayıs Pazar günü yapılacak Fenerbahçe maçına sarı-lacivertli takımın taraftarlarını davet ederek, ''Erzurumlu'nun misafirperverliğini en iyi şekilde sergileyeceğiz'' dedi. 
     Çelebi, İstanbul ve çevre illerden gelen Fenerbahçe taraftarlarını en iyi şekilde ağırlayabilmek için bir takım önlemler aldıklarını, Erzurumspor Kulübü'nün maç için geleceklerin problemleriyle ilgileneceğini belirtti. 
     Fenerbahçe taraftarlarının maç bileti bulma endişesi yaşamayacaklarını kaydeden Çelebi, şunları söyledi 
     ''Maça gelmek isteyenler, kulübümüzü arayarak bilet ayırtabilirler. Kim ne kadar bilet isterse biz o kadar bileti temin ederek Fenerbahçe taraftarına maç günü verebileceğiz. Amacımız, Erzurum'un misafirperverliğini en iyi şekilde sergilemektir. Ayrıca şehrimize gelen taraftarlar, karşılaştıkları problemleri bize bildirmeleri halinde, biz de her türlü yardımı yapacağız.'' 
     Çelebi, Erzurumspor-Fenerbahçe maçını 15 bini aşkın futbolseverin izlemesini beklediklerini de kaydetti. 
     
     Maç hazırlıkları 
     Mavi-beyazlı ekip, bugün tesislerinde Teknik Direktör Behzat Çınar yönetiminde yaptığı ve yaklaşık 2 saat süren antrenmanda Fenerbahçe maçının hazırlıklarını sürdürdü. 
     Ergin, Hasan ve Sohrap ile kart cezalısı olduğu için Fenerbahçe maçında forma giyemeyecek Simiçiç'in katılmadığı antrenmanda, mavi-beyazlı takımın oyuncuları kondisyon ağırlık çalışma yaptı. Mavi-beyazlı ekip, öğleden sonra yapacağı antrenmanla maç hazırlıklarını sürdürecek. 
     Erzurumspor Teknik Direktörü Behzat Çınar, Fenerbahçe maçında kaliteli bir futbol sergilemeyi hedeflediklerini kaydederek, şunları söyledi 
     ''Bizi ne Fenerbahçe'nin ne de Galatasaray'ın şampıyonluğu ilgilendiriyor. Biz her maçımıza kazanmak için çıkıyoruz. Fenerbahçe maçında da en az bir puan için çıkacağız. Futbolcularım çok hırslı, eksiklerimize rağmen tüm gücümüzü sahaya yansıtacağız.'' 
     

</TEXT>
</DOC>
