<DOC>
<DOCNO> 26497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur10.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışında çalışanların çocukları için üniversite sınavı... 
</HEADLINE>
<TEXT>

     Yurtdışında çalışanların çocuklarına yönelik düzenlenen yükseköğretime giriş sınavına başvurular, 18-29 Haziran 2001 tarihleri arasında yapılacak. 
     Öğrenci Seçme ve Yerleştirme Merkezi'nden ÖSYM yapılan açıklamaya göre, anne veya babası, işi ya da görevi dolayısıyla yurtdışında bulunduğu sırada orta"ğrenimlerini bu ülkelerde yapan öğrenciler için 29 Temmuz 2001 tarihinde sınav düzenlenecek. Sınav, Türkiye'de Ankara, Almanya'da Köln şehirlerinde gerçekleştirilecek. 
     Sınava başvuru belgeleri ÖSYM'nin ''Karyağdı Sokak No 28 Aşağı Ayrancı-Ankara'' adresindeki bürosundan veya Türkiye'nin yurtdışı temsilciliklerindeki eğitim ataşelikleri ile eğitim müşavirliklerinden sağlanabilecek. Sınav ücreti olarak 60 Alman Markı veya eşdeğeri Türk Lirası, banka hesabına yatırılacak. 
     Adaylar, başvuru belgelerini kılavuzdaki açıklamalara göre doldurduktan sonra, anne veya babalarının yurtdışında kalma sürelerini gösterir resmi belge, kendilerinin transkriptleri ve sınav ücretinin yatırıldığını gösterir dekontu, en geç 6 Temmuz 2001 tarihinde ÖSYM'de olacak şekilde ''ÖSYM-SHB-YÇS, 06538 Ankara-Türkiye'' adresine, iadeli taahhütlü postalayacaklar. 
     Sınava Ankara'da girmek istediğini belirten adaylar, hangi bina ve salonda gireceklerini gösteren sınava giriş belgelerini, sınavdan önceki 2 gün içinde ÖSYM'nin Aşağı Ayrancı'daki bürosundan temin edebilecekler. Köln'de girmek istediğini bildiren adaylar da söz konusu belgelerini Köln Başkonsolosluğu, Türkisches Gerneralkonsulat Lüxemburger Str. 285 50354 Hürth Almanya '' adresinden temin edebilecekler. 
     Sınavda adaylara genel başarı testi, yabancı dil testi ve Türkçe testi uygulanacak. 
     986 kişilik kontenjan ayrıldı 
     Sınava girecek adaylar için üniversitelerin Türk Dili ve Edebiyatı, Türk Dili ve Edebiyatı Öğretmenliği, Tarih, Tarih Öğretmenliği, Coğrafya, Coğrafya Öğretmenliği, İlahiyat, İlköğretim Din Kültürü ve Ahlak Bilgisi Öğretmenliği, Rehberlik ve Psikolojik Danışmanlık, İşitme Engelliler Öğretmenliği, Zihin Engelliler Öğretmenliği, Alman Dili ve Edebiyatı, Almanca Öğretmenliği, Fransız Dili ve Edebiyatı, Fransızca Öğretmenliği, İngiliz Dili ve Edebiyatı, İngilizce Öğretmenliği, Sınıf Öğretmenliği, Turizm İşletmeciliği ve Otelcilik, Konaklama İşletmeciliği, Seyahat İşletmeciliği ve Turizm Rehberliği Öğretmenliği, Radyo, Televizyon, Sinema, Gazetecilik ile Halkla İlişkiler ve Tanıtım programlarında, toplam 986 kişilik kontenjan ayrıldı. 
     







</TEXT>
</DOC>
