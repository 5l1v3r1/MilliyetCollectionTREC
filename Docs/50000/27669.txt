<DOC>
<DOCNO> 27669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun01.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te Diana'nın ölümüne yol açan 2 paparazziye soruşturma 
</HEADLINE>
<TEXT>

     Fransa'nın başkenti Paris'te, İngiltere'nin Galler Prensesi Diana ve erkek arkadaşı Dodi El Fayed'in ölümüne yol açan kazayla ilgili olarak, iki paparrazzi hakkında soruşturma açılmasına karar verildi. 
     Paparazzilerin, kazaya neden olmak suçundan değil, özel yaşama saygı ilkesini ihlal etmek suçundan haklarında soruşturma açıldığı bildirildi. 
     Paris'teki mahkeme, Diana, Dodi El Fayed ve şoförleri Henri Paul'ün 31 Ağustos 1997'deki kazada hayatlarını kaybetmesine yol açtığı iddia edilen dokuz paparazziyle ilgili olarak daha önce takipsizlik kararı vermişti. 
     Dodi'nin babası, Harrod's mağazasının sahibi Mısırlı ünlü işadamı Muhammed El Fayed ve aynı kazada hayatını kaybeden şoför Henri Paul'ün ailesi daha sonra mahkemeye başvurarak, takipsizlik kararının bozulmasını istemişlerdi. Paris mahkemesi, 3 Eylül 1999 tarihinde verdiği kararda, şoförün alkollü araç kullanmasının, kazaya neden olduğunu açıklamıştı. Mahkemenin tekrar takipsizlik kararı vermesi sonucunda, Mısırlı işadamı, özel yaşama saygı ilkesinin ihlal edildiği gerekçesiyle ''paparazziler'' hakkında bir kez daha dava açılmasını istemişti. Mısırlı işadamı daha önce yaptığı açıklamada, trafik kazasının arkasında, İngiliz gizli servisinin parmağı olduğunu iddia etmişti. 







</TEXT>
</DOC>
