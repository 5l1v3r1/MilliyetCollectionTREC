<DOC>
<DOCNO> 9233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sonspo03.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli takım Hollanda'ya gitti 
</HEADLINE>
<TEXT>

     A Milli Futbol Takımı, Hollanda ile yarın yapacağı özel maç için bu ülkeye gitti. 
     Milli Takımlar Teknik Direktörü Şenol Güneş, Atatürk Havalimanı'nda yaptığı açıklamada, Hollanda'ya giderken bazı sıkıntılar yaşadıkları, 5 oyuncusunu sakatlıkları nedeniyle bu karşılaşmaya götüremediğinden yakınarak, ''Daha önce hep kadromuzda bulunan 4 oyuncunun da yokluğunda tam 9 eksiğimiz bulunuyor. Bunlara rağmen, kadroya yeni giren oyuncularımıza da güveniyorum. Hollanda karşısında başarılı bir sonuç almak amacındayız'' dedi. 
     Hollanda maçının bir hazırlık karşılaşması olduğunu anımsatan Güneş, ''Bu maçta oyuncularımızın son durumunu görme imkanı bulacağız. Ne yapacağımızı görmek açısından Hollanda karşılaşması bizim için iyi bir ölçü olacak'' diye konuştu. 
     Güneş, Fransa ile İstanbul'da yapılan ve farklı yenildikleri karşılaşmadan gerekli dersleri çıkardıklarını ve bu hataları Hollanda karşısında yenilemeyeceklerini kaydederek, ''Hem skor, hem de oyun açısından tatmin edici sonuçlarla ülkemize döneceğiz'' diye sözlerini tamamladı. 




</TEXT>
</DOC>
