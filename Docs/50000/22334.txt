<DOC>
<DOCNO> 22334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/spor/spo02.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de karnaval 
</HEADLINE>
<TEXT>

Yeşil - Beyazlı ekip kolay teslim olmadı, çetin ceviz olduğunu kanıtladı. İkinci yarıda sahneye Revivo çıktı. İsrailli yıldız iki nefis golle tribünleri ayağa kaldırdı 
     SARI - Lacivertli taraftarlar, Kadıköy’de adeta şölen havası yarattılar. Bayram yerini andıran Bağdat Caddesi Fenerbahçe forması giymiş taraftarlarla doldu taştı. Trafik de bu kalabalıktan dolayı kilitlenirken, adeta moda renk sarı ve lacivert oldu. Fenerbahçe Başkanı Aziz Yıldırım da karşılaşmaya sarı ceketiyle gelerek dikkat çekti. Bayrak, forma ve flama satışında da patlama yaşandı. 
     SARI - Lacivertli taraftarlar, stadyumu da tıka basa doldurdular. Fenerbahçeliler, bir gelin gibi süslenen tribünlerde maçtan önce son derece coşkulu, ilginç gösteriler yaptılar, şarkılar söylediler, bağırdılar. Fenerbahçe’nin ilk yarıdaki kötü futbolu ve geciken gol seyirciyi endişeye iterken, stad hoparlörlerinden bir ses duyuldu "Buraya oturmaya mı geldiniz Hepiniz susuyorsunuz ". 
     TARAFTARLAR, takımlarının sahaya çıkmasıyla birlikte çimenleri konfeti yağmuruna tuttu. Tribünlerden sahaya akan bembeyaz kağıt parçaları maçın 10 dakika geç başlamasına neden oldu. Futbolcular tribüne çağrıldı. Taraftarlar, "Yıldırım Başkan, Fenerbahçe şampiyon" diye tempo tuttu. Tesislerde kurban kesildi. Sarı - Lacivertliler, şampiyonluk garanti olmasa da maç sonrası Kadıköy ve çevresinde müthiş kutlamalar yaptılar. 
     



 SPOR 

























</TEXT>
</DOC>
