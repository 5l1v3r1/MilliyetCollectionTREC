<DOC>
<DOCNO> 40505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/dunya/adun.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçı Lazio 
</HEADLINE>
<TEXT>

11 Eylül’de Ali Sami Yen’de Galatasaray’ın karşısına çıkacak olan Lazio’nun ırkçı taraftarı uygarlık sınavı’nı geçemedi. Lazio ile bir Afrika ve bir İsrail takımı arasında Roma’da düzenlenen üçlü turnuvayı taraftar protesto edince maçlar boş tribünler karşısında oynandı 
     DIŞ HABERLER SERVİSİ 

     Siyaset ve gündelik yaşamla birlikte spor dünyasını da her gün biraz daha fazla tehdit eden ırkçılık, çirkin yüzünü son olarak Avrupa’nın bu konudaki en sabıkalı futbol taraftarına sahip olan Roma takımı Lazio’da gösterdi. 
     İtalyan Birinci Ligi’nin favori takımı Lazio’nun yöneticilerinin, ırkçılığıyla ün yapmış taraftarını biraz olsun eğitebilmek için düzenlediği "beyaz - siyah - Yahudi" turnuvası, eğitmek bir yana, ters tepti. 
     Lazio ile birlikte Fildişi Sahili’nden Asec Mimoza ve İsrail’den Maccabi Hayfa takımlarının katıldığı turnuva İtalyan taraftarların boykotuna uğrayınca takımlar 80 bin kişilik Roma Olimpiyat Stadı’nda adeta boş tribünlere oynadı. 
     
     Federasyon kınadı 
     İtalyan Futbol Federasyonu olaya tepki göstererek Lazio taraftarlarını "yaptıklarını bir kez daha düşünmeye" davet etti. 
     Federasyon gibi, ırkçılık karşıtlarını da düş kırıklığına uğratan gelişmeler, Şampiyonlar Ligi çerçevesinde, 11 Eylül’de, İstanbul’da Galatasaray’la karşılaşacak olan Lazio yöneticilerinin "takım üzerindeki ırkçı gölgeyi" kırma girişimiyle başladı. Bu çerçevede "beyaz" Lazio ile "siyah" Fildişi Sahili takımı Asec Mimoza ve "Yahudi" İsrail’in Maccabi Hayfa takımları arasında Lazio’da önceki gün 45’er dakikalık bir üçlü turnuva düzenlendi. 
     
     Ortadoğu bahane 
     Turnuva planı ırkçı Lazio taraftarının daha ilk anda tepkisi çekti. Armi Meydanı, Heinrich Grubu ve Yenilmezler adlı taraftar dernekleri, Ortadoğu’da yaşananları bahane ederek turnuvayı boykot çağrısında bulundu. Çağrı hedefini de buldu ve ilk oynanan Lazio - Hayfa maçında, 80 bin kişilik stada sadece 10 bin kişi geldi. Bundan sonraki, Hayfa’nın 1 - 0 galibiyetiyle biten Mimoza - Hayfa maçı ise boş tribünlere karşı oynandı. 
     
     Büyük hata yaptılar’ 
     Lazio - Hayfa karşılaşmasında ev sahibi takımın gollerini İnzagi, Cezar, Berrettoni ve de la Pena atarken, Mimoza - Hayfa maçının tek golü Kante Seydou’dan geldi. 
     Futbol Federasyonu Başkanı Franco Carraro, turnuva öncesinde taraftarlara çağrı yaparak "Bu akşamki uygarlık sınavında bulunmalısınız" demişti. Ancak çağrı boşlukta kalınca Başkan bu kez "Büyük hata yaptılar. Umarım, yaptıklarını bir kez daha düşünürler" diye açıklama yaptı. 
     



 DÜNYA 












</TEXT>
</DOC>
