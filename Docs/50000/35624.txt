<DOC>
<DOCNO> 35624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/guncel/agun.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu davada YOK YOK Aşiretler kan davası fidye uyuşturucu PKK ve bir vekil 
</HEADLINE>
<TEXT>
Bu dava film olur 
Van'da öldürülen eski SHP'li Cumhur Keskin'in dosyasını inceleyen avukatlar, bağlantılı olarak işlenmiş bir dizi cinayet ortaya çıkardı. İfadelerde tanıdık biri de var Mustafa Bayram 
     GÖKÇER TAHİNCİOĞLU Ankara 

     Birkaç ay önce öldürülen eski SHP Milletvekili Cumhur Keskin cinayetinin altından, başta tarihi eser kaçakçılığı olmak üzere işlediği bir çok suçla gündeme gelen Mustafa Bayram, çeteler ve PKK itirafçıları çıktı. Cinayet dosyası üzerinde çalışan avukatlar, olayın, savcılığın gösterdiği gibi "kan davasından" ibaret olmadığını saptadı. Keskin'i ölüme götüren süreç, Keskin'in de mensubu olduğu Silehi aşiretinden Ali Er'in, Güneydoğu'daki "kirli ilişkileri" nedeniyle Karadeniz'e gitmek zorunda kalmasıyla başladı. 
     
     Betonlayıp denize attılar 
     Burada kendine yer edinmek isteyen Er, kamuoyunda "Kuleberoğlu Çetesi" olarak bilinen oluşumun lideri Bayram Ali Kuleberoğlu'yla tanıştı. İddiaya göre, "milliyetçi" oldukları bilinen Kuleberoğlu, Er'den, Hakk ri ve çevresinde tanıdığı, PKK'ya yakın gördüğü kişilerin isimlerini istedi. Er de, Hakk ri'den ayrılmasına neden olan ve aralarında ticari anlaşmazlık bulunan Jirki aşiretinden Süleyman ve Abdülaziz Ertaş'ın isimlerini verdi. Ertaşlar bir süre sonra bazı kişilerce kaçırıldı. Ailesinden fidye istendikten kısa süre sonra da cesetleri, ayaklarına beton dökülmüş biçimde Karadeniz'den çıkartıldı. 
     
     'Bayram'ın da borcu var' 
     Ertaşlar'ın cesedi bulunmadan kısa süre önce, Jirki aşiretinin de mensubu olduğu Ertuşi aşiretinden Van Milletvekili Mustafa Bayram devreye girdi. Bayram, korumalığını yapan ve ismi Susurluk raporlarında da geçen Murat Demir'i Ertaşlar'ı bulmakla görevlendirdi. Demir, Ertaşlar'ın yerini bulduğunu belirterek, aileden para istedi, ancak bu sırada polis Demir'i gözaltına aldı. Ertaşlar'ın öldürüldüğünün ortaya çıkmasından sonra da Er, Kuleberoğlu ve adamları tutuklandı. Er, ifadesinde, Ertaşlar’a Bayram da dahil olmak üzere birçok kişinin uyuşturucu kaçakçılığı nedeniyle borcu olduğunu söyledi. 
     
     Bir gecede iki infaz 
     Bu sırada, Jirki aşireti, Silehi aşeretinden birini öldürmeye karar verdi. Keskin ve ailenin ileri gelenleri, Jirki’lerle görüşerek, Er'i kendilerinin de sevmediğini, olayı kan davasına dönüştürmeye gerek olmadığını belirtti. Bu konuşmadan bir yıl sonra Keskin öldürüldü. Aynı gece, Ali Er de cezaevinde cinayete kurban gitti. Savcılık, Keskin'in kan davası güdülerek öldürüldüğü gerekçesiyle Jirki aşiretinden 4 kişi hakkında dava açtı. Er'in öldürülmesi üzerine de dava açıldı. Kuleberoğlu çetesi de İstanbul DGM'de h kim karşısına çıktı. Ancak, Keskin'in öldürülmesinin ardındaki gerçek nedenler, dosyaların bütün olarak değerlendirilmemesi nedeniyle, "karanlık kalmaya" devam ediyor. 
     



 GÜNCEL 
















</TEXT>
</DOC>
