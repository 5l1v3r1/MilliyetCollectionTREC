<DOC>
<DOCNO> 21626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur22.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Görgü tanıkları "Uçak dikine yere çakıldı" 
</HEADLINE>
<TEXT>

     Malatya'nın Akçadağ ilçesi yakınlarında düşen ve içerisindeki 37 personelden kurtulanın olmadığı Türk Silahlı Kuvvetleri'ne ait Casa tipi askeri uçağın düşüşünü gören İsmail Ertaş, uçağın köyün üzerine düşmesini önlemek için pilotun son bir manevra yaparak, daha büyük bir faciayı önlediğini söyledi. 
     Akçadağ'a bağlı Güzyurdu Köyü yakınlarına saat 13.15 sıralarında düşen ve içerisinde 37 kişinin bulunduğu uçağın yere çakıldığını gören görgü tanıkları olayı A.A. muhabirine anlattılar. Görgü tanıklarından İsmail Ertaş, evde oturdukları sırada bir uçak sesi duyduklarını kaydederek şunları söyledi 
     ''Hemen ardından uçağın sesinde büyük bir değişiklik oldu. Bunun üzerine köydeki herkes dışarı çıktı. Uçak köyün yakınındaki iki evin üzerine doğru hızla alçalıyordu. Hepimiz heyecanla uçağın evlerin üzerine düşüşünü beklerken, pilot ani bir manevra yaptı. Uçak, evlerin ilerisindeki kayısı bahçesine doğru yöneldi. Bu sırada pilotların atlamaya çalıştığını gördük. Ancak uçak dikine yere çakılınca, pilotlar da atlayamadı. Uçak düştükten sonra büyük bir patlama oldu. Kaza yerine gittiğimizde, uçak yanıyordu. Sivil giyimli iki kişinin cesedini gördük. Her tarafta ceset parçaları vardı. Çok sayıda parçalanmış silahlar da vardı.'' 
     Görgü tanıklarından Ömer Demir de, pancar tarlasında çalıştığı sırada olayı gördüğünü belirterek, şunları anlattı 
     ''Uçak havada süzülürken aniden farklı bir ses gelmeye başladı. Uçakta yanma yoktu. Aniden yakınımızdaki kayısı bahçesine dik olarak düştü ve büyük bir patlama oldu. Uçak yanmaya başladı. Yaklaşmaya çalıştık ancak uçak yanıyordu ve paramparça olmuştu. Kurtulan olmadı.'' 
     







</TEXT>
</DOC>
