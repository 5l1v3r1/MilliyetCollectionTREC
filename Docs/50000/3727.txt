<DOC>
<DOCNO> 3727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/soneko12.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, Yahoo Europe'la anlaşma imzaladı 
</HEADLINE>
<TEXT>

     Turkcell, dünyanın önde gelen internet iletişim, e-ticaret ve medya şirketlerinden ''Yahoo Europe''ile anlaşma imzaladı. 
     Anlaşma kapsamında, Turkcell aboneleri, Yahoo 'nun wap ortamında İngilizce olarak yayınlanan ''Yahoo Europe'' Yahoo Avrupa mobil bilgi servislerine bağlanabilecek. 
     Turkcell'den yapılan açıklamada, Turkcell abonelerinin Yahoo 'nun wap.yahoo.co.uk adresinde bulunan e-posta, haberler, finans, spor, hava durumu, takvim, fal, arama ve Yahoo Messenger servislerini kullanabilmeleri için wap uyumlu bir cep telefonlarının olmasının yeterli olacağı belirtildi. Açıklamada, abonelerin 1 dakikalık wap bağlantısı için KDV dahil, Özel İletişim Vergisi hariç seçilen her tarifede 100 bin lira, indirimli saatler olan 21.00-08.00 arasında ise 50 bin lira ödeyeceği bildirildi. 
     Öte yandan, Turkcell, İzmir Bornova ve Ankara Söğütözü'nde 2 yeni santralı hizmete açtı. Yapılan yeni yatırımla, Turkcell'in ülke genelinde hizmet veren santral sayısı 350'ye yükseldi. Turkcell, açtığı 2 yeni santrala ek olarak 19 ilin 128 noktasında,radyo şebekesine ait altyapı yatırımlarıyla 28 binin üzerinde ek hat kapasitesi sağladı. 




</TEXT>
</DOC>
