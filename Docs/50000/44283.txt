<DOC>
<DOCNO> 44283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/ekonomi/eko01.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'den markını getirene faiziyle Euro’ 
</HEADLINE>
<TEXT>

Hazine, sadece halka satılacak 'mark tahvili' çıkararak, hem yastık altındaki milyarlarca markı ekonomiye kazandıracak, hem de tahvil alanlara 'faiziyle birlikte Euro' ödeyerek, markları Euro ile değiştirecek 
     EKONOMİ SERVİSİ 

     Hazine, bugünlerde büyük bir Mark - Euro operasyonuna hazırlanıyor. Operasyonun iki tarafı var Birincisi, özellikle Anadolu'da kadınların koynunda, kocaların yastıkları altında uyuyan ve bazı tahminlere göre 10 - 20 milyar mark arasında olan 'mark' cinsinden döviz tasarrufunu ekonomiye kazandırmak. İkinci amaç ise, Avrupa Birliği'ndeki AB büyük Euro dönüşümü operasyonu için altyapıyı hazırlamak. 
     Özellikle Almanya'da çalışan Türk işçilerinin yakınlarına gönderdikleri tasarrufun ağırlıklı bölümü Mark. 'Yastık altı' olarak duran bu paraların Euro ile değiştirilmesi gerekiyor. Çünkü AB ülkelerinde bütün milli paraları ile birlikte Alman Markı da yıl başında tedavülden kalkıyor. 
     Ancak döviz tasarrufunu elinde bulunduran halkın bir kesimi, bu dönüşümü yapması gerektiğini bilmiyor. Bir kısmı ise mark satıp euro alırsa kaybı olacağını düşünüyor. Bir kısmı nasıl, nerede değiştireceğini bilmiyor. Oysaki bu paraların değiştirilmesi için verilen sürenin aşılması halinde yanması riski bile var. 
     Hazine de mark tahvili’ çıkararak hem bu risklere karşı önlem almak, hem de kaynak ve borçlanma açısından yeni bir olanak yaratmak istiyor. Operasyon önümüzdeki günlerde başlayacak. 
     
     Mark tahvili geliyor 
     Hazine’nin Euro operasyonu mark tahvillerinin satışı ile başlayacak. Bu tahviller sadece halka satılacak ve değişik büyüklükte olacak. Örneğin 500 marklık, bin marklık, 10 bin marklık kupürler halindeki tahviller, nakit Alman Markı karşılığında tenzilatlı satılacak. Bin marklık 6 ay bedelli tahvillerin 950 marka, bir yıl vadeli tahvillerin 900 marka satılması düşünülüyor. Vadesi geldiğinde Hazine tahvil sahiplerine euro ile ödeme yapacak. 
     Büyük ilgi görmesi beklenen bu uygulama ile Hazine, markların euroya dönüşümünde halka kolaylık sağlayacak. Ancak bir taraftan da dövizle borçlanma gerçekleştirerek, yastık altı parayı sisteme sokmuş olacak. Böylece bir taşla iki kuş vurmuş olacak. 
     



 EKONOMİ 















</TEXT>
</DOC>
