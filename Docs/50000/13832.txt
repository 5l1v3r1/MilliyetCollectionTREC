<DOC>
<DOCNO> 13832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sontur06.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK "550 milletvekili fazla" 
</HEADLINE>
<TEXT>

     TİSK Başkanı Refik Baydur, dünkü sözlerinin yanlış aktarıldığını savunarak, "Ben hala 550 milletvekilinin fazla olduğu kanaatindeyim" dedi. 
     TİSK Başkanı Baydur, TBMM Başkanı Vekili Murat Sökmenoğlu’nu ziyaret ederek, bir süre görüştü. Baydur, ziyarette yaptığı konuşmada, dünkü sözlerinin kamuoyuna yanlış yansıdığını ileri sürerek, uzun zamandan beri iyi bir dostluğu bulunduğu Sökmenoğlu’na durumu arzetmek için randevu istediğini söyledi. 
     "Sökmenoglu, benim tahmin etmediğim uygarca bir hareketle, açık, şeffaf ve net bir davranışla benim tashih yazımı, TBMM tutanaklarına almak suretiyle Türkiye’de Parlamento’nun nasıl çalıştığını bir kez daha tescil etmiştir" diyen Baydur, ancak Parlamento’yu zorlayan, kendilerinin bilip bilmediği sebepler olduğunu belirtti. Baydur, "Açık olan şudur biz devletimizi beraberce ayakta tutmak zorundayız. Parlamento’nun temel faktör olduğunu kendi yaşamında da ispat eden bir kişi olarak, Meclis’i yok saymak mümkün değil" görüşünü ifade etti. 
     Baydur, hala milletvekili sayısının ihtayıcın üzerinde olduğu görüşünü taşıdığını yineleyerek, azami 400 miletvekili ile toplanan Meclis’te fazlalık olduğunu savundu. TBMM’de 4 bin personel bulunduğunu hatırlatan Baydur, konuşmasını şöyle sürdürdü 
     "Bu sayı belki azdır, belki fazladır. Ama bu bir ikazdır. Bu ikazı, Sayın Başkan ve diğer ilgililer herhalde ciddiye alacaklardır. Bundan aşağı inerek, devletteki 90 bin otomobilden, 600 trilyon lira şoför ücretinden, 211 bin lojmandan bahsettim. Bütün bunları şunun için söylüyorum Ailede tasarruf ve hareket mekanizması babadan başlar. Meclis, bizim babamızdır. Önce burdan başlamasında fayda var. Milletin büyük itibarını Meclis üzerinde toplamak zorundayız. Bütün bu hareketlerimiz, bu memleket içindir. Başka gidecek bir yerimiz yok." 
     




</TEXT>
</DOC>
