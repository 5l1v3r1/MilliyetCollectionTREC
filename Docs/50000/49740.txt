<DOC>
<DOCNO> 49740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/yasam/yas03.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankadan 30 bin dolarlık kapkaç 
</HEADLINE>
<TEXT>

Banka şubesine müşteri gibi gelen bir kişi, masadaki dolarları alarak, iki arkadaşıyla birlikte kayıplara karıştı 
     İSTANBUL Milliyet 

     Toprakbank Güngören Şubesi’ne giren bir kişi, görevlilerin saydığı yaklaşık 30 bin ABD Doları’nı alarak kaçtı. 
     Sanayi Mahallesi Sancaklı Caddesi’ndeki Toprakbank Şubesi’ne müşteri gibi giren bir kişi, banka görevlilerinin dolar saydıkları masaya yaklaştı. 
     Görevlilerin bir anlık dalgınlığından yararlanan kimliği henüz belirlenemeyen bu kişi, masanın üzerinde duran yaklaşık 30 bin doları alarak kaçmaya başladı. 
     Güvenlik görevlisi ve diğer çalışanların müdahalesine fırsat bırakmayan ve şaşkın bakışlar arasında bankadan çıkan kişi, dışarıda bekleyen 2 arkadaşıyla birlikte bir otomobile binerek hızla kaçtı. Çalındığı belirlenen 34 VD 6820 plakasının takılı olduğu araç, çevrede aramalarını sürdüren polis tarafından Davutpaşa Caddesi 15. Sokak’ta terk edilmiş halde bulundu. Olayla ilgili soruşturma sürdürülüyor. 
     



 YAŞAM 


















</TEXT>
</DOC>
