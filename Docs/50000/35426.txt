<DOC>
<DOCNO> 35426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sondun10.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları Filistin karakolunu yerle bir etti 
</HEADLINE>
<TEXT>

     Gazze Şeridi'nde meydana gelen bir çatışmanın ardından İsrail'in tank ve buldozerleri Filistin topraklarına girerek, buradaki bir Filistin karakolunu yerle bir etti. 
     Filistin güvenlik yetkililerine göre, İsrail'e ait 8 tank ile 4 buldozer, Gazze'nin orta kesimlerinde bulunan Kfar Darom Yahudi yerleşim birimi yakınlarında Filistin topraklarına girdi ve burada bulunan 2 katlı bir karakolu yıktı. 
     İsrail askeri sözcüsü, bugün yıkılan polis merkezinden dün Kfar Darom Yahudi yerleşim birimine havan toplu saldırı yapıldığını ve bir babayla oğlunun bu saldırıda hafif yaralandığını söyledi. 
     Sözcü, havan toplu saldırıyla karakolun yıkılması arasında doğrudan bağlantı olduğunu sözlerine ekledi. 
     Bu arada İsrail askerleri ile Filistinliler arasında Batı Şeria'nın El Halil kentinde bu sabah erken saatlerde çatışmalar çıktığı bildirildi. 
     İsrail ile Filistinliler arasında 28 Eylül'den bu yana meydana gelen şiddet olaylarında 510'u Filistinli, 130'u İsrailli ve 13'ü İsrailli Arap olmak üzere şu ana kadar toplam 653 kişi hayatını kaybetti. 







</TEXT>
</DOC>
