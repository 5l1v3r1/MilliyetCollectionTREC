<DOC>
<DOCNO> 8459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/guncel/gun02.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk rakısı fena çarptı 
</HEADLINE>
<TEXT>

Ekonomik kriz dünyayı perişan etti. Çek Kronu, Tayvan Bahtı, Endonezya Rupisi ve Euro dolar karşısında değer kaybetti 
     ŞULE YÜCEBIYIK 

     Uluslararası piyasalar, Türkiye’de yaşanan ekonomik krizin, Latin Amerika, Asya ve Rusya krizinde olduğu gibi küresel bir krize dönüşmesinden kaygı duyuyor. Bazı analistler, Türkiye’deki gelişmeleri, 1994’te Meksika’dan yayılan ve "Tekila Krizi" olarak adlandırılan dalgaya benzeterek, "Rakı Krizi" olarak adlandırdılar. 
     Meksika’nın 1994’te devalüasyon yapmasıyla başlayan ve adını ülkenin sembol içeceği olan tekiladan alan "Tekila Krizi"nin çıkış noktası da siyasi kargaşaydı. Rusya’da çıkan krize ise "Ayı Krizi" denmişti. Türkiye’deki kriz, dün özellikle gelişmekte olan piyasaları sarstı. Gelişmekte olan ülkelerin paraları, Lira’nın devalüe edilmesinden etkilenerek değer kaybetti. 
     
     Düzen tepetaklak 
     Çek Kronu ve Polonya Zlotisi dolar karşısında son üç haftanın en düşük düzeyine inerken, Tayvan Bahtı ve Endonezya Rupisi de değer yitirdi. Rusya Borsası dün yüzde 8 oranında düştü. Arjantin ve Brezilya’nın uluslararası tahvilleri değer kaybetti. JP Morgan gibi aracı kurumların bu ülkeler için oluşturdukları fonlarda düşüş yaşandı. 
     
EURO bile dayanamadı      Türkiye’nin serbest kur politikası Euro’yu da dolar karşısında son iki ayın en düşük düzeyine düşürdü. Önceki gün 0.91’den işlem gören Euro, dün öğle saatlerinde 0.90 seviyesine indi. Analistler krizin, gelişmekte olan ülkelere güveni zedelediğini, yatırımcıların Asya ve Latin Amerika’daki piyasalardan çekildiğini vurguladılar. Bu durumun global bir krize meydan vermemesi için Amerikan Merkez Bankası’nın faiz oranlarını düşürmesi gerektiği söyleniyor. 
     

</TEXT>
</DOC>
