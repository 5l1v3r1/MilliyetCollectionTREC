<DOC>
<DOCNO> 23719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo14.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Okan "İmza atsaydık gidemezdik" 
</HEADLINE>
<TEXT>

     Galatasaray'ın son 5 yıldaki başarılarında büyük pay sahibi olan Okan Buruk, Emre Belözoğlu ve Fatih Akyel, bundan sonraki futbol yaşamlarını Avrupa'da sürdüreceklerini ifade ettiler. 
     Okan, Emre ve Fatih, Hilton Oteli'nde bugün birlikte düzenledikleri basın toplantısında, ayrılışlarını ve nedenlerini açıkladılar. Futbolculardan Okan, tatlı ve acı bir günü aynı anda yaşadıklarını belirterek, Galatasaray'ın başarısı ve takımın uyumunun bozulmaması için, bu kararlarını bugüne kadar açıklamadıklarını söyledi. 
     Geleceği ve idealleri için bu kararı verdiğini anlatan Okan, ''Biz Galatasaray'ın bu başarılarını yaşayan kadrosundaydık. Gönlümüz halen Galatasaray'da. Biraz buruk, biraz da mutluyuz. Herkesten destek bekliyoruz, Türk insanını İtalya'da temsil edeceğiz'' diye konuştu. 
     ''Galatasaray'a imza atsaydık, gidemezdik'' diyen tecrübeli futbolcu, sarı-kırmızılı kulübün yüksek bonservis bedeli talep ettiğini, bunun da oyuncuların Avrupa'ya gitmelerini engellediğini ifade etti. 
     Avrupa Birliği'nin aldığı kararları değerlendirdiklerini kaydeden Okan, ''Ancak, biz imza attığımızda yeni kurallar yoktu. Yani Galatasaray Kulübü ile İnter Kulübü arasında görüşmeler yapılacak ve bir bonservis bedeli belirlenecekti. Şimdiki durumu önceden göremezdik'' diye konuştu. 
     
     Sessiz kalıyoruz 
     Okan, basın mensuplarının ''Yöneticilerin sizler hakkında yaptıkları açıklamalara ne diyorsunuz '' şeklindeki sorusunu ise, ''Sessiz kalmak en iyisi. Bugüne kadar büyüklerimiz hakkında hiçbir şey söylemedik'' dedi. 
     Galatasaraylılığı en iyi şekilde öğrendiklerini vurgulayan Okan, sözlerini şöyle sürdürdü 
     ''Bizim Galatasaraylılığımızı anlatmaya gerek yok. Başka takıma gidiyoruz diye ayağımızı topa sokmamazlık etmedik. Belki bazılarına takımdan ayrılacağımız anlaşılmasının ardından böyle gelmiş olabilir. Bu dönemde çok büyük baskı altına sokulduk. Bugüne kadar Galatasaray için her türlü maddi ve manevi fedakarlıkları yaptık. Tarihe bakıldığında Galatasaraylılığımız anlaşılır.'' 
     
     İnter'i Galatasaray'a çevireceğiz 
     Okan, medya mensuplarının ''İtalya'nın Fenerbahçe'sine gidiyorsunuz, yıldızlar harcanabilir'' demesi üzerine de İnter'in dünyanın sayılı takımlarından biri olduğunu anlatarak, ''Ancak, biz orayı Galatasaray'a çevirmeye gidiyoruz'' dedi. 
     Önemli olanın kişilerin yetenekleri ve hırsları olduğunu belirten Okan, ''Her takımın bir düşüş zamanı olabilir, FC İnter de böyle bir dönem yaşıyor. Ancak, biz Türk futbolcusunu orada en iyi şekilde temsil etmeye gidiyoruz. Hakan Şükür'ün de orada olması avantaj'' diye konuştu. 
     
     Herkesin yeri dolar 
     Okan, Galatasaray'ın Türkiye'nin en büyük kulüplerinden biri ve en başarılısı olduğunu da söylerken, takımdan ayrılan herkesin de yerinin dolacağını ifade etti. 
     Galatasaray'ın dimdik ayakta olduğunu ve çizgisini devam ettireceğini vurgulayan Okan Buruk, ''Galatasaraylı olarak gidiyoruz. Galatasaray çok şey başardı, buna devam da edecektir'' dedi. Okan, Fatih Terim'in AC Milan'ın başına geçmesi halinde, bu takımla oynayacakları maçların zor geçeceğini de söyleyerek, sevdikleri teknik adamı rakiplerinin yedek kulübesinde görmenin hüzünlü duygular yaşatacağını dile getirdi. 
     İtalyanca öğrenmek için dersler aldıklarını da kaydeden Okan, yeni kulüplerinde fazla zorluk yaşayacaklarını zannetmediğini ileri sürdü. 
     Bu arada, Galatasaray Kulübü'nün Emre Belözoğlu'na sözleşme imzalamasının ardından bir kez daha teklif götürdüğünü, ancak Okan'a bu teklifi yapmadığı öğrenildi. 
     
     Fatih 'İspanya ligi çekiyor' 
     İspanya'nın Mallorca takımıyla son anda sözleşme imzalayan Fatih ise İspanya ligini daha çok sevmesi nedeniyle bu takımı seçtiğini söyledi. 
     İspanya'da futbol oynamaktan korkmadığını belirten Fatih, ''Arif'ten nelerle karşılaşacağım konusunda bilgi alacağım. Ancak, iyi futbol oynayıp, başarılı olacağıma inanıyorum'' dedi. 
     Fatih, sevdiği bir takımdan ayrıldığını da ifade ederken, İspanyol kulübü ile 3 yıllık sözleşme imzaladığını kaydetti. Galatasaray ile Mallorca kulübünün henüz görüşmediğini de söyleyen Fatih, yeni takımının, sarı-kırmızılı kulübün istediği borservis bedelini verdiğini ve transferin böylelikle sorun çıkmadan gerçekleşeceğini vurguladı. 
     Fatih ayrıca, kendisine yardımcı olan antrenör ve takım arkadaşlarına teşekkür ederek, sözlerini noktaladı. 
     Toplantıda ayrıca, Okan ve Emre Belözoğlu'nun İtalya'da liglerin devam etmesi nedeniyle Temmuz ayında Milano'ya gideceği, Fatih'in ise aynı tarihlerde İspanya'ya gidip resmi sözleşme imzalayacağı ve daha sonra İspanyol ekibinin Avusturya'da yapacağı kampa katılacağı bildirildi. 






</TEXT>
</DOC>
