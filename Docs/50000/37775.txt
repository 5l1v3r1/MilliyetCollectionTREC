<DOC>
<DOCNO> 37775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sondun13.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkumlar koşulları protesto için cezaevi çatısına çıktılar 
</HEADLINE>
<TEXT>

     Sofya Merkez Cezaevi'ndeki kötü yaşam koşullarını protesto eden 25 mahkum, cezaevi çatısına çıktı. 
     Bulgaristan Devlet Radyosu'nun BNR haberine göre, çatıya çıkan mahkumlar, ''Bu isyan değil, protestodur'' ve ''Medya buraya'' yazılı pankart açtı. 
     Çatıya çıkmayı nasıl başardıkları bilinmeyen mahkumlar, yetkili makamların ilgisiz kalması halinde intihar edecekleri tehdidinde bulunurken, polisin cezaevi çevresindeki yolları ulaşıma kapattığı bildirildi. Güvenlik görevlileri, cezaevinin iç güvenliğinin Adalet Bakanlığı'nın yetkisinde olduğunu kaydederek, cezaevine müdahale edemeyeceklerini açıkladı. Cezaevindeki yaşam koşullarının kötü olduğunu kaydeden mahkumlar, menenjit, hepatit ve tüberküloz tehlikesiyle karşı karşıya olduklarını ifade ediyor. 







</TEXT>
</DOC>
