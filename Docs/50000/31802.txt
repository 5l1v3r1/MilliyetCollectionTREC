<DOC>
<DOCNO> 31802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/spor/aspo.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cadı kazanı 
</HEADLINE>
<TEXT>

Moskova’da bugün 2008 olimpiyatlarını düzenleyecek kentin belirleneceği seçimle, IOC başkanlık seçiminin aynı genel kurula rastlaması pazarlıkları beraberinde getirdi 
     MURAT AĞCA MOSKOVA 

     Adaylara mesaj 
     2008 Olimpiyatı adaylığında seçim günü gelip çatarken, Moskova, yaşanan oy pazarlıklarıyla tam bir cadı kazanına döndü. Kent seçiminin, Uluslararası Olimpiyat Komitesi başkanlık seçimiyle aynı genel kurula rastlaması gizli pazarlıkları da beraberinde getirdi. Son günlerde aday kentlerin IOC üyeleri ile başkan adayları arasında müthiş bir pazarlık yaşanıyor. Kentler de başkan adaylarına, "Gör beni, göreyim seni" diyor. 
     
     Kıta mücadelesi 
     1980’de Moskova’da görevi devralan ve 21 yıl sonra yine Moskova’da devredecek olan Samaranch’ın yerine geçmek için yarışan beş adaydan iddialı görülen Belçikalı Jack Rogge, Avrupa’nın 57 oyu, Koreli Un Yong Kim de Asya ve Afrikalı üyelerin peşine düştü. Diğer üç başkan adayı da kendi bölgelerindeki üyelerle gizli görüşmeler yaptı. Ayrıca Genel Kurulun resmi açılışı dün akşam Bolşoy Tiyatrosu’nda Rusya Devlet Başkanı Putin tarafından yapıldı. 
     
     08.00’de başlıyor 
     2008’i düzenleyecek şehrin belirlenmesi için start Dünya Ticaret Merkezi’nde TSİ 08.00’de verilecek. Beş aday kentin son tanıtımlarının ardından Değerlendirme Komisyonu’nun raporu okunacak. Bu işlem sonrası seçime geçilecek ve ilk tura 112 üyenin 104’ü katılabilecek. Aday kent temsilcisi üyeler kendi kentleri elenene kadar oy atamayacak. Seçimde salt çoğunluk aranacak, eğer bu sağlanamazsa, her turda en az oy alacak kent elenecek. 
     
Gövde gösterisiMoskova’daki basın toplantısında tanıtım filmi ve Naim Süleymanoğlu büyük alkış aldı. TMOK Başkanı Erdem, yabancı medyaya umutlu olduklarını söyledi 
     CENK BAŞLAMIŞ MOSKOVA 

     MOSKOVA’DA dün yapılan basın toplantılarında, İstanbul’un tanıtım filmleri ilgi görürken, olimpiyat şampiyonumuz Naim Süleymanoğlu büyük alkış aldı. Büyükşehir Belediye Başkanı Ali Müfit Gürtuna, adaylığın eleştirilen ekonomik yönü üzerinde dururken, TMOK Başkanı Sinan Erdem, İstanbul’un tarihi, kültürel, doğal güzellikleri ve yatırımlarıyla Dünya’da olimpiyat yapmaya layık birkaç şehirden biri olduğunu ifade etti. 
     ERDEM, çok sayıda yabancı gazetecinin izlediği toplantıda, bir soru üzerine, IOC’nin adaylıktan çekilmek için kendilerine baskı yapmadığını söyledi. TMOK Başkanı, 2012’ye adaylık konusunu, seçimden sonra görüşeceklerini belirtti. HDK Başkanı Yalçın Aksoy da, "20’nin üzerinde oy beklediğimiz ilk turda Osaka’yı, ardından da Paris veya Toronto’yu geçmeye çalışacağız. Üçüncü tura kalırsak ne olacağını kimse bilemez" diye konuştu. 
     
Samaranch öğüt verdi      IOC Başkanlığını 21 yıl sonra bugün devredecek olan İspanyol Juan Antonio Samaranch, İstanbul’un kaybetse de vazgeçmemesi gerektiğini söyledi. Olimpiyatı almanın kolay olmadığını belirten Samaranch, "İstanbul üçüncü kez şansını deniyor. Yine olmazsa, takım küsmesin. Çünkü benim şehrim Barcelona bile ilk adaylığından ancak yarım asır sonra bu mutluluğu yaşayabildi" dedi. 
     DÜNYA Spor Yazarları Birliği’nin kendisine hediye ettiği İznik çinisi motifli şükran ödülünü Başkan Togay Bayatlı’nın elinden alan Samaranch, ardından MİLLİYET’LE yaptığı sohbette Fatih Terim’i övdü. Terim’in çok başarılı teknik adam olduğunu söyleyen Samaranch, Milan’la anlaşmasından da mutluluk duyduğunu belirtip, "İnanıyorum ki kendini gösterecektir" diye konuştu. 
     
Adaylar tartıda      PEKİN Çin’in 12 milyonluk nüfusuyla dev başkenti Pekin, olimpiyata ikinci kez aday oldu. 2000’de Sidney’e finalde iki oyla kaybeden Pekin bu kez iddialı. 

</TEXT>
</DOC>
