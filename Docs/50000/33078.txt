<DOC>
<DOCNO> 33078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/soneko26.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada refah düzeyi en yüksek kent Viyana... 
</HEADLINE>
<TEXT>

     Dünya Bankası'nın yaptığı refah ve gelir dağılımı araştırmasına göre, Avusturya'nın başkenti Viyana, dünyda refahı düzeyi en yüksek kent seçildi. 
     En fazla gelir elde edenlerle en fakirler arasındaki farkın en düşük olduğu Viyana, aynı zamanda yüksek gelir grubunda kişi başına kazancın en fazla olduğu şehir olarak, en yakın takipçileri Norveç, İsviçre ve ABD'nin kentlerini geride bırakıyor. 
     Dünya Bankası'nın "şehir ve bölgesel araştırma" adlı çalışmasına göre Viyana'da fakirlik oranı yüzde 7, Avusturya'nın diğer eyaletlerinde ise yüzde 9.6. 
     Viyana'da aylık ortalama gelirin 15.600 şilin'i yaklaşık 1000 doları bulduğu ve yılda 14 maaş uygulamasıyla birlikte diğer sosyal yardımların yaşam standardını yükselttiği kaydedildi. 
     Viyana'da kişi başına düşen milli gelirin diğer eyaletlere oranla yüzde 17 daha yüksek olduğunu söyleyen Viyana Belediye Başkanı Yardımcısı Sepp Rieder, ''bununla beraber kira ve konut bedelleri Viyana'da yüzde 10 daha fazla, aslında aradaki somut fark yüzde 7. Viyana ve eyaletler arasındaki bu fark, alınacak önlemlerle giderek kapatılacaktır'' dedi. 






</TEXT>
</DOC>
