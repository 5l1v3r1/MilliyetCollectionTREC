<DOC>
<DOCNO> 46031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/ekonomi/eko02.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon riski korkutuyor 
</HEADLINE>
<TEXT>

Uluslararası yatırım bankası Merrill Lynch’in raporunda, Türk Lirası’ndaki aşırı değer kaybının gelecekte hiper enflasyon riskini gündeme getirebileceği uyarısı yer aldı 
     EKONOMİ SERVİSİ 

     Uluslararası yatırım bankası Merrill Lynch, ABD’ye yapılmış olan 11 Eylül saldırılarının ardından yayınladığı raporda Türkiye’nin çok fazla etkilendiğini bildirdi. 
     Bankanın dün yayınladığı raporda, saldırılar sonrasında turizm ve ihracatın olumsuz etkileneceği belirtildi. Raporda, uluslararası piyasalarda risk alma isteğinin azalmasının da Hazine’nin borçlanma imkanları daraltacağı kaydedildi. 
     
     Faiz oranları yüksek 
     CNBC - E’nin haberine göre bankanın yayınladığı saldırıların etkisi konulu raporda eylül enflasyonunda yaşanan hayal kırıklığının, faiz oranlarının yüksek seyretmesine neden olduğu belirtildi. Raporda Türk Lirası’nın çok hızlı değer kaybettiği ve bu değer kaybının gelecekte bir hiper -enflasyon riskini gündeme getirdiği belirtildi. 
     
     2002 enflasyonu yüzde 48 
     2001 ve 2002 yılları makroekonomik büyüklükleri öngörüsünde ise 2001 yılında Türkiye’yi yüzde 6.4’lük bir küçülmenin beklediği, enflasyon oranında 2001 yıl sonu itibarıyla 69.7 seviyelerine gelmesinin beklendiği vurgulandı. 
     Banka Türkiye’nin önümüzdeki yıl yüzde 3.8 büyüyeceğini öngörürken, 2002 enflasyonunu ise yüzde 48 dolaylarında olacağını belirtti. 
     



 EKONOMİ 



















</TEXT>
</DOC>
