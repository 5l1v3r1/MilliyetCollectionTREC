<DOC>
<DOCNO> 2332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur15.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur eyleminde gözaltı 
</HEADLINE>
<TEXT>

     Kızılay’da, hükümet uygulamalarını protesto etmek isteyen bir grup KESK üyesi memur, polis tarafından gözaltına alındı. 
     KESK Ankara Şubeler Platformu tarafından "memura yüzde 10 zam", "1 Aralık İş Bırakma Eylemi ardından başlatılan soruşturmalar" ile "hükümetin ekonomik politikalarını protesto etmek" amacıyla Kızılay’da YKM önünde toplanan memurlara polis müdahale etti. 
     Aralarında KESK Ankara Şubeler Platformu Dönem Sözcüsü Hasan Karakaya ve bazı sendika yöneticileri ile memurların da bulunduğu 21 kişi, çevik kuvvet tarafından gözaltına alınarak Çankaya Merkez Karakolu’na götürüldü. Çevik kuvvet polisinin aldığı önlemler sürüyor. 
     Öte yandan, bir grup memur, Eğitim-Sen Ankara 1 Numaralı Şube önünde toplanarak basın açıklaması yaptı. Açıklamayı yapan KESK MYK Üyesi Hasan Hayır, hükümetin milyonlarca kamu çalışanını görmezden geldiğini öne sürdü. IMF politikalarını kabul etmediklerini ifade eden Hayır, hükümetin kamu çalışanlarının ekonomik ve sosyal durumunu düzeltecek tedbirleri bir an önce almasını istedi. 
     Hayır, gözaltına alınan memurların 1-2 saat içerisinde bırakılmaması durumunda sendika yöneticileriyle birlikte Çankaya Merkez Karakolu’na gideceklerini söyledi. 
     
     




</TEXT>
</DOC>
