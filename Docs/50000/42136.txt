<DOC>
<DOCNO> 42136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun15.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir eylem son anda önlendi. Kennedy Havaalanı yeniden kapandı 
</HEADLINE>
<TEXT>

     ABD'de New York'un Kennedy Havalimanı'na baskın düzenleyen polis, yeni bir ''uçak kaçırma girişiminde'' olduğu sanılan bir kişiyi tutukladı, ayrıca biri kadın 10 kişiyi gözaltına aldı. Gözaltına alınanların üzerinde bıçak, sahte pilot kimlikleri ve açık uçak biletleri bulundu. 
     New York Times, Washington Post ve ABC televizyonlarının internet sitelerinden alınan haberlere göre gözaltına alınanlardan en az birinin, saldırının gerçekleştiği Salı günü sahte pilot kimliğiyle Dünya Ticaret Merkezi'ndeki saldırı yüzünden ertelenen sefere katılmaya çalıştığı belirlendi. 
     Gözaltına alınanlarla ilgili bir başka ilgi çekece nokta ise Salı günü eylemi gerçekleştiren teröristler gibi Florida Uçuş Okulu'nda eğitim görmüş olmaları... 
     Yetkililere göre teröristler, salı günü ertelenen uçuşun açık biletlerini kullanarak ABD hedeflerini vurmak için yeni bir eylem yapmak istiyorladı. 
     Gözaltına alınan kişilerin bazılarının Arap olduklarını belirten New York'un polis şube müdürlerinden Bernard Kerik ise sahte kimlik taşıyan kişinin pilot lisansına sahip olduğunu ve güvenlik bariyerini aşmaya çalıştığını söyledi. 
     Havaalanı yeniden kapandı.. 
     Bu gelişmeler üzerine, dün öğleden sonra sınırlı şekilde trafiğe açılan New York'taki JFK, La Guardia ve Newark havaalanları yeniden hava trafiğine kapatıldı ve uçakların personel ve yolcu listeleri incelenmeye alındı. Ayrıca, Boston Logan havaalanının da kapalı olduğu bildiriliyor. 
     Dünya Ticaret Merkezi'nin ünlü İkiz gökdelenlerini iki yolcu uçağının intihar dalışıyla bütünüyle kaybeden New York'un üç havaaalanı da kapalı tutuluyor. 
     Yolculardan Jim Hunter, iç hat seferlerinin yeniden başlatılmasından saatler önce uçaktaki yerlerini aldıklarını ve New York-Los Angeles seferini yapacak uçağa polisin baskın düzenlediğini söyledi. 110 katlı İkiz gökdelenleri yerle bir eden uçaklar da American Airlines'a aitti. 
     
     
     







</TEXT>
</DOC>
