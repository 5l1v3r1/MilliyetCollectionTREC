<DOC>
<DOCNO> 2493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/ekonomi/eko01.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD’dan feminist rapor 
</HEADLINE>
<TEXT>

Son raporunda kadın erkek eşitliğini tartışmaya getiren TÜSİAD, raporun kapak rengi için de feministlerin sembolü olarak bilinen mor rengi seçti 
     EKONOMİ SERVİSİ 

     Türk Sanayicileri ve İşadamları Derneği TÜSİAD , kadın - erkek eşitliğini tartışan "Kadın - Erkek Eşitliğine Doğru Yürüyüş Eğitim, Çalışma, Yaşamı ve Siyaset" raporunu tanıttı. Feministlerin simge olarak kullandıkları "mor" renkli rapora göre, kadınlar yaşamın her alanında eşitsizliklerle karşı karşıya. 
     Rapor, Ankara Üniversitesi'nden Prof. Dr. Mine Tan, ODTÜ'den Doç. Dr. Yıldız Ecevit ve Ankara Üniversitesi'nden Doç. Dr. Serpil Sancar Üşür tarafından hazırladı. 
     Raporda, okur yazarlık oranının erkeklerde yüzde 94 iken kadınlarda yüzde 77 olduğu, eğitimsiz kadın oranının yüzde 16.7'i bulduğu, okula kayıtlı olmayan erkek çocuk oranı yüzde 21 iken kız çocuklarının oranının yüzde 32'ye çıktığı vurgulanıyor. 
     
     İşgücüne katılım azalıyor 
     Kadının işgücüne katılım oranlarının sürekli düştüğüne de dikkat çekilen raporda, şu bilgiler yer aldı "1955 yılında yüzda 72 olan işgücüne katılım oranı 1999 yılında yüzde 29.7'ye geriledi. Erkeklerin işgücüne katılım oranı ise yüzde 68.3. Türkiye parlamentoda kadınların temsil oranında dünyadaki 174 ülke arasında 101. sırada. Parlamentoda bulunan kadınların toplam milletvekillerine oranı yüzde 4.2 iken, kadın yöneticilerin genele oranı yüzde 11.5. Profesyonel mesleklerdeki kadınların toplama oranı da yüzde 33.9." 
     
     Kadının tapusu yok 
     Raporun tanıtımına katılan Devlet Bakanı Hasan Gemici, Medeni Kanun'daki değişikliğin yasalaşması gerektiğini belirterek, kadınların boşanmaları durumunda mağduriyet yaşadığını söyledi. Gemici, tapuda kayıtlı malların sadece yüzde 9'unun kadınlar üzerinde olduğuna dikkat çekti. TÜSİAD Başkanı Yücaoğlu da toplumda kadının yerini tam alamadığını kaydederek, hazırladıkları raporla kadınların fırsat eşitliğinin önündeki engelleri araştırdıklarını bildirdi. 
     
Post - modern tartışmalar gereksiz’      Raporun kamuoyuna açıklandığı seminer sırasında, gazetecilerin Türkiye'nin gündeminde yer alan tartışmalara ve operasyonlara ilişkin sorularını yanıtlayan TÜSİAD Başkanı Erkut Yücaoğlu, "Sırf polisiye işlerle uğraşmak, bütün günü onu konuşarak geçirmek, iş yapmamak bu memleket için hayırlı değil" dedi. 
     Yücaoğlu, sadece sansasyonel olayları takip etmenin Türkiye'ye zaman ve yurtdışından bakınca imaj kaybettirdiğini vurguladı. 
     Yapılan tartışmaların büyük kısmını lüzumsuz gördüğünü belirten Yücaoğlu, "Türkiye'de neler yapılması lazım, hakiki gündem nedir bununla uğraşan yok" diye konuştu. 
     Genelkurmay eski Genel Sekreteri Erol Özkasnak’ın "post - modern darbe" sözü ile alevlenen 28 Şubat tartışmalarına da değinen Yücaoğlu, "AB için Ulusal Programı tartışmamız lazım. Post - modern tartışmaları çok gereksiz" diye konuştu. 
     


 EKONOMİ 












</TEXT>
</DOC>
