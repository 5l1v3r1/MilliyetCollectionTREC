<DOC>
<DOCNO> 5310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/yazar/alpay.html </URL>
<DATE> 2001/02/03/ </DATE>
<TIME>  </TIME>
<AUTHOR> Şahin ALPAY  </AUTHOR>
<HEADLINE>
Dışpolitika berbat 
</HEADLINE>
<TEXT>

     Türkiye'nin yönetilmesi hiç kolay değil. İç ve dış koşullarının karmaşıklığı ve çetinliği dikkate alındığında, iyi yönetime en fazla ihtiyaç duyan ülkelerden biri. Ama ne yazık ki, Türkiye iyi yönetilmekten çok uzak. Toplumun hemen tüm kesimleri iç yönetim açısından durumun parlak olmadığının bilincinde. Ama etkileri doğrudan hissedilmeyen, pek de ilgilenilmeyen dış politikadaki gidişatın berbat olduğunun farkında değil. 
     Bölgesinde ve dünyada barış, istikrar ve demokratikleşme yönünde son derece önemli bir rol oynama fırsatlarına sahip Türkiye, giderek bu konumdan uzaklaşmakta. Ne yazık ki bir takım korkular ve evhamlar içinde giderek özgüvenini yitirmekte olan Ankara, dış politika sorunlarını "konuşarak, uzlaşarak" çözme yerine, hemen her konuda "konuşmaz, uzlaşmaz ama tehdit eder" bir tavır benimsiyor. Bu tutumda ısrar, uluslararası politikada Türkiye'yi yalnızlığa götürme riskini taşıyor. 
     Yanlışların güncel örneği, Ermenistan politikası. İki ülke arasındaki sorunlar birlikte ele alınamadığı için, ilişkilere üçüncü taraflar yön veriyor. Koçaryan ile Aliyev konuşuyor, ama Ecevit konuşmuyor. Erivan ile Baku arasında arabuluculuğu Ankara değil Paris yapıyor. Güney Kafkasya'da inisiyatif giderek Rusya'nın eline geçiyor. 
     Helsinki kararları üzerinden yürüyerek AB'de kendimize bir yer hazırlayacağımıza, ABD'nin "daha anlayışlı" olduğu masalını söylüyoruz. ABD Kongresi'nden yakında bir "Ermeni soykırımı" yasası çıkması büyük olasılık. Washington'u da askeri ihalelerden dışlayarak mı cezalandıracağız Gerçekte paramız olmayan askeri ihaleleri koz olarak kullanan bir politika, ne menem bir politikadır 
     Giderek Bağdat'a yanaşan Ankara, Saddam'a karşı izlenecek politika konusunda yeni ABD yönetimiyle karşı karşıya gelebilir. Washington yarın Tahran ile yumuşamaya ağırlık verip, Hazar kaynaklarının İran üzerinden Batı'ya ulaştırılması politikasına pekala yönelebilir. 
     Acil Müdahale Gücü konusunda uzlaşmaz bir tutumda ısrarla hem AB ile ilişkilerimizi yokuşa sürüyoruz, hem de ABD'nin en istemediği duruma, Avrupa Savunma Politikası'nın giderek bağımsızlaşmasına çanak tutuyoruz. 
     Kıbrıs konusunda uzlaşmaz tutumda direnerek, yarın AB'de iki Elen devletiyle baş başa kalma ya da AB genişlemesine taş koyan ülke olarak bütün Avrupa'nın öfkesini çekme riskini yükleniyoruz. 
     Yarın Ariel Şaron başbakan olur, Filistinlilere karşı giderek uzlaşmaz ve saldırgan bir politika izlerse pek güvenilen İsrail'le ilişkiler hiç bir şey olmamış gibi sürdürülebilir mi Hayır, sürdürülemez. 
     Dış politikada sorunları bir ağırlık sırasına koymak, dost ve müttefiklerle aramızdaki sorunların çözümüne öncelik vermek, vazgeçemeyeceğimiz pozisyonları ötekilerden ayırmak zorundayız. 
     
     





İkinci aşama 


Dışpolitika berbat 


Nasret Finans... 


'Dokununulmazlık zırhı kaldırılmalı' 


Önemli olan parmak 


Devlet Bahçeli inandırıcı olmak istiyorsa... 


Siyasetin silahı 


Kadınların beş ahret sorusu 


Sezer'in YÖK kuşatması 


Üniversiteler kimin umurunda 


Bir tartışmanın ortaya koyduğu 


Yaptırımlara dikkat... 


"Sümer Yatırım" tamam, diğerleri kapatılıyor 


Koçaryan'ın oltası... 


Körfez'de Ecevit farkı 


Bir öküzün itirafı 


Mikro kredi ABD'de var, bizde yok 


Sıfırdan milyoner olanlar 


</TEXT>
</DOC>
