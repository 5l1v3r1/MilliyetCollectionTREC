<DOC>
<DOCNO> 46439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/siyaset/siy03.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifasında Giresun’u anlattı 
</HEADLINE>
<TEXT>

ANAP’tan istifa eden Giresun Milletvekili Burhan Kara, hükümeti eleştirdi ve "Ordu - Giresun havaalanı programdan çıkarıldı, liman yıkıldı, kalkınma bölgesi şubesi kaldırıldı" diye konuştu 
     ANKARA Milliyet 

     ANAP, İzmir Milletvekili Süha Tanık ve Trabzon Milletvekili Eyüp Aşık’ın ardından Giresun Milletvekili Burhan Kara’yı da kaybetti. Kara, dün TBMM Başkanlığı’na verdiği dilekçeyle partisinden istifa etti. 
     Eyüp Aşık ile çok yakın dost olan Kara’nın önümüzdeki hafta DYP grup toplantısında bu partiye geçeceği öğrenildi. Kara, istifası ile ilgili Milliyet’e yaptığı açıklamada, "Siyaset yapacaksam bir karar vereceğim. Devam kararı verirsem, kendi siyasi görüşüme uygun bir yere giderim" dedi. 
     ANAP içindeki sorunların istifası için temel etken olmadığını ifade eden Kara, hükümetten şikayetçi olduğunu, ayrıca seçim bölgesi Giresun’a yapılan haksızlıklara da istifası ile tepki gösterdiğini söyledi. Kara, daha önce ANAP’dan ayrılarak DYP’ye geçen Rasim Zaimoğlu’nun, kendisinin DYP’ye geçmesine karşı olduğuna yönelik bilgilerin hatırlatılması üzerine, "O benim muhatabım değil" dedi. Kara, "Tüm hemşerilerim ve parti teşkilatımla konuştum. Bu hükümet döneminde yaşanan olumsuzlukların tasvip görmediğini anladım. Ordu - Giresun havaalanı programdan çıkarıldı, liman yıkıldı, kalkınma bölgesi şubesi kaldırıldı" diye konuştu. 
     
     Burhan Kara’nın istifasıyla Meclis’teki sandalye dağılımı şöyle oldu 
DSP 131 MHP 126 ANAP 82 DYP 81 AKP 52 SP 48 Bağ 21 Boş 9      


 SİYASET 











</TEXT>
</DOC>
