<DOC>
<DOCNO> 4935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/spor/yguv.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazı kim kesti 
</HEADLINE>
<TEXT>

     Ters Köşe ERCAN GÜVEN 

     Futbol Federasyonu Başkanvekili Ata Aksu, tecrübeli gazeteci Atilla Gökçe’nin dekoder mağdurlarıyla ilgili insani ve sosyal önerilerine bir benzetme ile karşılık vermişti 
     "Türkiye para ödemeyince, Rusya doğalgazı kesse, kombi paralarını nereden isteyeceğiz" 
     "Demagoji"nin girift ve çetin bir örneği... 
     Merak etmeyin Sayın Aksu bu ülke, yolsuzlukta Dünya dördüncülüğüne yükselecek kadar kanı emilip, hortumlanmış bile olsa, o kombileri yakacak gazı bulur getirir evelallah. 
     Naklen yayına gelince ihaleyi kim verdi, boruyu kim döşedi, parayı kim kime ödemedi, gazı kim kesti, hepsi ortada... 
     Siz köşe yazarlarından, fırsatçı ve polemikçilerden şikayetçisiniz ama 340 bin decoder sahibinin de sizden bazı şikayetleri var. 
     Sayın Aksu, Bakan Ünlü’nün Federasyona "beceriksizler" demesi sizi çok üzmüş... 
     Yerden göğe kadar haklısınız. 
     Onlarca trilyonluk bir hatadan Atlas Digitürk’ün son anda paraya kıymasıyla -şimdilik - böylesine kolay sıyrılabildiğinize göre beceriksiz değil, uyanık ve akıllısınız. 
     
Terbiyesiz Fransız      İnanın, niyetim milliyetçilik duygularını mıncıklayıp, reyting almak falan değil. 
     Eksik olmasınlar, "büyüklerimiz" sokak isimlerinden "Paris", "De Gaulle" gibi tabelaları değiştirerek müthiş bir kontratak başlattılar Fransa’ya karşı... Bizim bir şey yapmamıza gerek kalmadı. 
     Tanıdığım Ermeniler’i de severim, el sıkıştığım Fransızlar’dan da bir kötülük görmedim. 
     Hatta para karşılığı başka ülkelere insan öldürmeğe giden Fransız lejyonerlerine, "yaptıkları" yüzünden nefret etsem bile, "cesaretleri" nedeniyle saygı duyarım. 
     Zencilere, bazıları gibi "özel" bir hayranlık beslemesem de insani açıdan hiçbir muhalefetim olamaz... Irkçılıktan nefret ederim. 
     Ama, Afrika kökenli Fransız "futbol lejyoneri" Pascal Nouma’ya ısınamadım. 
     İnsanı tahrik eden, alt beyindeki dürtülerini tetikleyen bir tavrı var bu adamın. 
     Futbolcu değil, sanki geçen yüzyılın emperyalist valisi. 
     Açıkça aşağılıyor bizi... 
     Tükürüyor, vuruyor, saldırıyor... 
     Mesajını, orta parmağını gösterdiği objektiflerden gönderiyor misafir olduğu ülkeye... 
     Kişisel olarak buna katlanmak zorunda olmadığımı söylemeliyim. 
     Fulya’da ömür çürüten meslektaşlarımdan, TV’den "mesajı" alan futbolseverlere kadar herkesin aynı fikirde olduğundan eminim. 
     Doğrusu Beşiktaş Yönetim Kurulu, Devlet "büyüklerimizöden daha "şanslı"... Ellerinde terbiyesiz bir Fransız var. 
     Bakalım ne yapacaklar. 
     Şunu da ekleyeyim bu adam Beşiktaşla işini bitirdiği gün, Fransız olduğu için Türkiye’de zulüm gördüğünü söylerse hiç şaşırmayın. 
     
Fenerbahçe kredisi      Fenerbahçe’ye dürüstçe ve sevgi saygı ile yaklaşan herkese "kredi" sonsuz. 
     Sadece manevi değil, parasal kredi bile var artık. 
     Fenerbahçe Kredi Kartı ilginç ve sevimli bir açılım oldu kuşkusuz. 
     Bir de Federasyon "kartları yanlış oynayıp" Fener’e İstanbulspor maçında da bir Ali Sami Yen kabusu yaşatmasaydı, gülen yüzler asılmayacaktı. 
     Sarı Lacivert camiada Futbol Federasyonu’nun kredisi tükeniyor... Biline... 
     
Minik boksörler      Çocuk trajedide güler, ihtiyar komedide ağlarmış... 
     Dört yaşındaki iki kız çocuğunun boks müsabakası karşısında biz ne yapacağımızı şaşırdık. 
     Trajikomik bir hikaye dorusu. 
     Kişisel dostluğum dışında, yapısı ve yaptıklarıyla Türkiye’nin gerçekten gurur duyması gereken spor adamlarından biri olan Caner Doğaneli, maalesef bu işte baltayı taşa vurdu. 
     İki bebeğin boks maçını elbette o organize etmedi ama, sonuna kadar savunmaya çalışarak en büyük yöneticilik hatasına düştü. 
     Mürşide ve Özge bebekler tarafından yapılan "yılın maçı"nın görsel medyadaki yankılanmasına ise, insan hayret ediyor. 
     Bir kanal... Ünlü spiker’in yanıbaşında bir psikolog Eskişehirdeki spor salonun tribünlerinde bulunan 50 - 60 çocuğu kastederek, "Olayı seyreden tüm çocuklar için şiddet onaylanıyor" diyor. 
     Psikolog bunları söylerken, sadece o kanalda, o trajikomik maçın görüntüleri belki 20. kere tekrarlanarak ekran başındaki milyonlarca çocuğun beyinlerine kazınıyor. 
     Bu sınavı da veremedik... Çünkü, bir yanlış, bir doğruyu götürüyor. 
     
"Abartmayalım"      Ahmet Dursun antrenmanda Erman’la kavga ediyor, menajer Sinan, basına direktifler veriyor 
     "Abartmayalım" 
     Ne ilginç değil mi 
     Ahmet’in saç rengine, gazetelerde sayfalar, ekranda saatler ayrılırken, hatta Sinan’ın göreve gelmesi manşetlerden verilirken kimse "abartmayalım" demiyor. 
     Ortada bir olumsuzluk varsa ve birileri işlerini iyi yapamıyorlarsa, dönüyorlar medyaya 
     "Abartmayalım"... 
     Olayda bir abartı varsa eğer, o da Sinan’ın görevini yorumlaması. 
     Lütfen herkes işini yapsın. 
     
İyi traşlar      Vizontele’nin Ankara galası... 
     Spordan sorumlu Devlet Bakanı Fikret Ünlü, filmin aktörlerinden Cem Yılmaz’la yan yana... İşte o anda "günün mana ve ehemmiyeti ile ilgili", can alıcı bir tespitini iletiyor komedyene 
     "Saçın da bayağı uzun" 
     Sizi bilmem ama, bu sahneyi TV’den gördüğümde ben "Futbol Federasyonu’nun naklen yayın ihalesine, Devlet’in bakışı"nı kavradım 
     "Tepeyi elleme, enseyi düzelt yeter"... 
     Hadi iyi traşlar 
     
Dikkat      Faruk Süren, "Şirketlerim sıfırı tüketti" demiş. 
     İnsan, Galatasaraylı olsa irkilir. 
     Derler ki, "talihsizlik ender olarak yalnız gelir"... 
     
Bu ne sevgi      Mehmet Ali Yılmaz - Trabzonspor sevgisi "hacizöli, "dava"lı bir fırtınaya kapıldı... 
     Allah başka keder vermesin ama, devamı gelecek galiba... 
     "Sevgi ne kadar büyükse, kederi de o kadar büyük olacaktır" demiş Spinoza. 
     


 SPOR 






























</TEXT>
</DOC>
