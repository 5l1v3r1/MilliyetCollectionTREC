<DOC>
<DOCNO> 18556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sontur04.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar için havaalanında büyük güvenlik önlemleri 
</HEADLINE>
<TEXT>

     ABD'den sınırdışı edilen eski bakan ve işadamı Cavit Çağlar, geniş güvenlik önlemleri altında Atatürk Havalimanı'ndan ayrıldı. 
     Çağlar'ın, ifadesi alınmak ve gıyabi tutukluluğu vicahiye çevrilmek üzere İstanbul DGM'ye götürülmesi bekleniyor. Etibank ve Egebank soruşturması kapsamında gıyabi tutuklu olarak aranırken Amerika'da yakalanarak, sınırdışı edilen Çağlar'ı getiren THY'ye ait Airbus A340 tipi ''Aydın'' adlı uçak, saat 10.10'da, Dış Hatlar Tedrminali'nde 218 no'lu körüğü yanaştı. 
     Uçağın altında Havalimanı Koruma Şube Müdürlüğü'ne bağlı polisler tarafından geniş güvenlik önlemleri alındı. Bu arada, Çağlar'ı almak üzere ayrıca 7-8 kadar sivil giyimli polis de hazır bekledi. Uçağın arka merdivenlerinden kelepçesiz olarak indirilen Çağlar'ın koluna bir polis girdi. Çağlar'ın takım elbise giydiği, kravatsız ve hafif sakallı olduğu görüldü. 
     Cavit Çağlar, daha sonra 34 UFS 75 plakalı gri renkli Volkswagen marka bir minibüse bindirilerek havalimanından ayrıldı. Öte yandan, Cavit Çağlar'ın oğlu Mustafa Çağlar da, babasını görmek üzere Atatürk Havalimanı'na gelerek, aprona kadar girdi. Ancak Mustafa Çağlar'ın babasının yanına yaklaşmasına izin verilmedi. 
     
     







</TEXT>
</DOC>
