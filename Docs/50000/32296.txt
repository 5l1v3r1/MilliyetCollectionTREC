<DOC>
<DOCNO> 32296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun06.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de kayıp stajyer skandalı...Milletvekilinin istifası isteniyor 
</HEADLINE>
<TEXT>

     ABD'de, kayıp stajyer skandalında bütün şüphelerin üzerinde toplandığı Temsilciler Meclisi'nin Demokrat Parti California milletvekili Gary Condit'in istifası istenirken, basın skandala ilişkin inanılmaz ayrıntıları gündemin birinci sırasına taşıdı. 
     Cumhuriyetçi Parti Senato azınlık lideri Trent Lott, evli olduğu halde, Kongre'de yanında stajyer olarak çalışan 24 yaşındaki Chandra Levy ile ilişkisi, genç kız kaybolduktan sonra ortaya çıkan Condit'i istifaya davet etti. Lott, Condit'in zaten bir daha seçilmesine imkan olmadığını savunurken, istifanın ''onurlu bir davranış'' olacağını söyledi. 
     ABD'de gündemin birinci sırasına yerleşen kayıp stajyer skandalında, son olarak basın, Levy'nin kaybolduğu 30 Nisan gecesi, sabaha karşı bir kadın çığlığı duyan bir komşunun, acil yardım hattı 911'i aradığını ortaya çıkardı. Polis, bu çığlığın, Levy'den gelme ihtimalini değerlendiriyor. 
     Bu arada, Condit'in dairesinde polisin yaptığı aramada, üzerinde kırmızı leke bulunan bir pantolonun bulunduğu, ancak Condit'in avukatının, bu pantolonun alıkonulmasına izin vermediği belirtiliyor. Milletvekili Condit'in banyosunda da kan damlası bulunmuştu. Yanında çalışan Kongre stajyeri Chandra Levy'nin kaybolmasının ardından, polise verdiği ilk iki ifadede, Levy ile sadece arkadaş olduğunu ifade eden 53 yaşındaki Condit, şüphelerin üzerinde yoğunlaşmasının ardından stajyerin sevgilisi olduğunu itiraf etmişti. 
     Televizyon programlarına katılan Washington polis şefi Charles Ramsey, kayıp stajyer Chandra Levy'nin, bir yabancıya kapısını açmayacak kadar dikkatli olduğunu, bu nedenle de tanıdık birisine kapıyı açmış olabileceğini hesaba kattıklarını söyledi. 
     Stajını tamamlayarak memleketi California'ya döneceği gece kaybolan Levy'nin dairesinde, toplanan bavulu, cüzdanı ve kredi kartları bulunmuş, ancak dairesinin anahtarı bulunamamıştı. Basındaki haberlere göre, stajyeriyle ilişkisini gizlemeye büyük özen gösteren Condit, her buluştuklarında güvenlik önlemi olarak Levy'nin kimliğini yanına almamasını şart koşmuştu. Bu çerçevede Levy'nin, kaybolmadan önce Condit ile buluşma ihtimali üzerinde de duruluyor. 
     
     Yalan testi geçersiz 
     Polis, milletvekili Condit'in, avukatının bulduğu eski bir FBI ajanının yalan makinası testinden geçtiği belgesini ise kabul etmiyor.Daha önce yalan testine itiraz eden Condit, polisin ısrarı üzerine, özel bir test yaptırdığını ve bundan geçtiğini savunmuştu. Ancak polis, Condit'in, kendi uygulayacağı bir yalan makinası testinden geçmesinde ısrar ediyor. 
     Bu arada, Condit'in, stajyerinin kaybolmasının ardından, daha önce ilişkisi olan dört kadınla temasa geçtiği ve bu kadınlardan, ilişkiyi yalanlamaları yönünde belge istediği de iddia ediliyor. 
     Basında, kaybolmadan önceki gün teyzesi Linda Zamsky'yi arayarak, telesekretere, ''Önemli haberlerim var'' diyen Levy'nin, hamile olduğu ve bunu bir arkadaşına itiraf ettiği de öne sürülüyor. 
     Öte yandan, basın tarafından ''abluka altına'' alınan Condit'in Kongre'deki bürosunda çalışanlar, kendilerine sözlü tacizde bulunan bir radyo muhabirini dava edeceklerini açıkladılar. 
     Los Angeles'ta yayın yapan KFI-AM radyosu muhabiri John Kobylt, milletvekilinin bürosunda çalışan Lisa Mantarro Moore, Jackie Mullen, Pat Austin ve Maggie Mejia'ya, ''Siz de Condit ile yatarak mı bu işe girdiniz '' diye sorunca, Condit çalışanları mahkemenin yolunu tuttu. 






</TEXT>
</DOC>
