<DOC>
<DOCNO> 22549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/yazar/dundar.html </URL>
<DATE> 2001/05/22/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Eşiniz sizi ele verir 
</HEADLINE>
<TEXT>

     Geçenlerde bir yazıda "Hep kendine benzeyenlere tutulur insan" demiştim, "...çünkü her aşkta kendini arar..." 
     İspat için de basit bir oyun önermiştim 
     Türkiye'yi hiç bilmeyen birine iki sütunda 5'er isim verin 
     Süleyman, Bülent, Özer, Mesut, Necmettin... 
     Rahşan, Tansu, Nazmiye, Nermin, Berna... 
     Ona bu isimlerin özelliklerini anlatın ve bunları eşleştirmesini isteyin. 5'te 5 tutturduğunu hayretle göreceksiniz. 
     Ya da daha basitini yapın 
     Ona iki ayrı "Semra" anlatın hangisini Turgut Özal'a, hangisini Ahmet Necdet Sezer'e yakıştırdığını sorun. 
     Yine doğrusunu bilecektir. 
     Yazının çıktığı hafta Amerika'daydım. Bir okurum "Sizin oyunu Amerikalı bir arkadaşımla oynadık" dedi, "Gerçekten de 5'te 5 tutturdu". 
     
     
     
     Öyledir. 
     Eşiniz, sizi ele verir. 
     Hayatınızın bu en kritik tercihinde, artılarınız ve eksileriniz, erdemleriniz ve kompleksleriniz, müttefik aradığınız tutkularınız, gizlemeye çabaladığınız defolarınız, tamamlamaya çalıştığınız noksanlarınız, kendinizde arayıp bulamadıklarınız, olmak isteyip olamadıklarınız gizlidir. 
     Bir ara en büyük hayalim, "first lady"ler başkadınlar üzerinden alternatif bir Türkiye belgeseli yapmaktı. Eşlerinin kimi zaman arkasında, kimi zaman yanında, kimi zaman önünde duran bu kadınların portreleri, bize hem "zirvedeki adam"ın arka cepheden çekilmiş bir fotoğrafını, hem de Türkiye'nin dönemden döneme renk değiştiren eşsiz manzarasını sunuyordu. 
     Latife Hanım, yeni Türkiye'ye örnek olmak üzere seçilmiş, "model" olsun diye evlenilmiş bir misyonerdi. Okur yazar, cevval, hırslı ve müdahaleciydi. Tıpkı eşi gibi... 
     Mevhibe Hanım, gölgede kalmayı seçmiş fedakar bir adamın gölgesinde fedakar bir hayatı seçmişti. 
     Berin Hanım, kocasının akıbetinin çok daha ağırını yaşamaya mahkum edilmişti. 
     Rahşan Hanım'ın halinde, tavrında, kişiliğinde seçtiği hayat arkadaşı gizliydi. 
     Nazmiye Hanım, karısını ön plana çıkarmak istemeyen tipik bir Anadolu erkeğinin eşiydi. 
     Nermin Hanım'da örtünmeyi seçen bir dönem kadınlarının dünyasını görmek, Semra Hanım'da "alaturka - modern" bir devrin izini sürmek mümkündü. 
     İsteyen bu listeye Özer Bey'i de katabilir ve ona bakıp karısını tanıyabilirdi. 
     
     
     
     Son iki günde gazetelerin 1. sayfalarını süsleyen iki yeni "first lady", yargılarımı pekiştirdi. 
     19 Mayıs'ta şeref tribününde gözyaşı döken Semra Sezer, tıpkı eşi gibi, fazla ön plana çıkmayı sevmeyen bir kişilik... Bir yandan evlatlar yetiştirirken, öte yandan kamuya hizmet etmeyi şiar edinmiş bir emekli öğretmen... Gösterişsiz, sade ve sevecen... Şimdi Köşk'te hem mesleğine, hem Batılı "first lady"lerin hizmet geleneklerine uygun bir eğitim kampanyasına imza atmaya hazırlanıyor. 
     Catherine Derviş, yurtdışında kendi halinde yaşarken bir anda Türkiye'ye "tayini çıkmış" ve gelir gelmez gazetelerin manşetine yerleşmiş bir kadın... Bu tanımın ve çehresindeki ışıltılı gülümseyişin eşininkine ne kadar benzediğini belirtmeye gerek var mı 
     Dedim ya, "Seçtiğiniz eşler, yaşadığınız sevdalar otobiyografinizin sizi ele veren birer sayfasıdır". 
     Kadınlar üzerinden bir Türkiye tarihi yazmak ne güzel olurdu değil mi 
     
     







Tartışmak.... 


Halki ve Halk 


FP kapatılırsa buradayız, HAZIRIZ 


Bakanlık kuğuları kesmeye kalktı 


Siyasette yenilenme dalgası ve Derviş... 


Şeffaflık 


Eşiniz sizi ele verir 


Derviş gençlere özür borçlu 


AB ile yeni sürtüşmeler 


Gümüşsuyu baronları 


RTÜK yasısı neden değişmeli 


CHP'de değişim 


Keşke anlaşabilseniz 


Fiyat artışı, enflasyon, pahalılık, fakirleşme farklı şeyler 


</TEXT>
</DOC>
