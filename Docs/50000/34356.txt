<DOC>
<DOCNO> 34356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/guncel/gun04.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile boyu arama başladı 
</HEADLINE>
<TEXT>
Orhan Bey difüzyon oldu 
Türk İnterpolü Şişli Belediyesi eski Başkanı Gülay Aslıtürk'ün eşi için beş ayrı suçtan 'uluslararası yakalama emri' çıkarttı 
     TOLGA ŞARDAN Ankara 

     Hakkındaki İnterpol bülteni nedeniyle İngiltere'de yakalanan ve Türkiye'ye iade edilmesiyle ilgili yargılama süreci devam eden Şişli Belediyesi eski Başkanı Gülay Aslıtürk'ün işadamı olan eşi Orhan Aslıtürk için de beş ayrı suçtan "uluslararası arama" başlatıldı. 
     İstanbul Mali Polisi'nin yaptığı naylon fatura yolsuzluğu ve hayali ihracaat operasyonunda yakalanan Muhammed Ciğer'in ifadesinde adı geçen işadamı Orhan Aslıtürk için Türk İnterpolü harekete geçti. İnterpol Dairesi, Şişli Cumhuriyet Başsavcılığı'nın isteği üzerine İnterpol Genel Sekreterliği'ne başvurarak işadamı Orhan Aslıtürk hakkında difüzyon uygulaması başlattı. 
     İşadamı Aslıtürk hakkında yayımlanan difüzyon "kara para aklama, teşekkül halinde hayali ihracaat, cürüm işlemek amacıyla teşekkül oluşturmak, kamu kurumlarını dolandırmak ve sahte evrak tanzim etmek" gibi beş ayrı suçu kapsıyor. 
     
     Kırmızı bülten hazırlanıyor 
     Böylece, Aslıtürkler ailece İnterpol'ün takibine girdi. Orhan Aslıtürk için halen kırmızı bülten çalışması devam ediyor. Aslıtürk'ün kimlik bilgileri ve arandığı suçları kapsayarak hazırlanan difüzyonun ardından parmak izleri, fotoğrafları ve diğer özel bilgileri İnterpol Genel Sekreterliği'ne gönderilerek "kırmızı bülten" çıkartılacak. 
     
     Yakalandığında iade edilecek 
     Aslıtürk, difüzyonla arandığı sırasında yakalanması halinde tıpkı kırmızı bültende olduğu gibi "tüm dünyada öncelikli aranan ve yakalandığında iade edilecek suçlu" durumunda olacak. Londra'da yakalandıktan sonra Türkiye'ye iade edilmesi için süreç başlatılan ancak buna mahkeme kanalıyla itiraz eden Gülay Aslıtürk, şimdi de eşinin durumu için sorun yaşayacak. Önceki duruşmalarda eşinin yanında görülen Orhan Aslıtürk son duruşmada ortada yoktu. İşadamı Aslıtürk'ün suç dosyası, yakalanması halinde Adalet Bakanlığı üzerinden ilgili ülkeye gönderilecek. 
     
     Öncelikli aranan Aslıtürkler 
     İşte Orhan Bey’in suçları Kara para aklama, hayali ihracat, cürüm işlemek amacıyla teşekkül oluşturmak, kamu kurumlarını dolandırmak, sahte evrak tanzim etmek... 
     



 GÜNCEL 
















</TEXT>
</DOC>
