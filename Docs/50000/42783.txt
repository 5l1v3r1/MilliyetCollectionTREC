<DOC>
<DOCNO> 42783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun04.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daily Mail'in iddiası "Teröristlerin 5'i İngiltere'de eğitim gördü" 
</HEADLINE>
<TEXT>

     ABD'de geçen hafta düzenlenen terörist saldırılarda kullanılan 4 uçağı kaçıran hava korsanlarından 5'inin İngiltere'de eğitim gördüğü öne sürüldü. 
     Daily Mail gazetesi, Amerikan Federal Soruşturma Bürosu'nun FBI , Dünya Ticaret Merkezi ve Pentagon'a yönelik saldırılarla İngiliz bağlantısını ortaya çıkarmasının ardından İngiliz polisine isim ve ayrıntılar ilettiğini yazdı. 
     Haberde, ''İngiltere'deki birçok adrese baskın düzenleneceği ve terörle mücadele polisi yetkililerinin, söz konusu 5 kişinin temas kurduğu herkesin hareketlerini izlemeye çalışacağının tahmin edildiği'' belirtildi. 
     Gazete, New York'ta gözaltına alınan 49 kişiden ''en önemlisi'' olarak görülen birinin de İngiltere'de ''aylarca'' kaldığını iddia etti. 
     Scotland Yard'dan bir sözcü, haberle ilgili açıklama yapmayı reddetti. 







</TEXT>
</DOC>
