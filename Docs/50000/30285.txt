<DOC>
<DOCNO> 30285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/soneko03.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Yaşanılan pürüzün 1 haftada giderilmesini umuyoruz" 
</HEADLINE>
<TEXT>

     Uluslararası Para Fonu'nun IMF , ikinci kredi dilimine ilişkin Türkiye ile yaşanan tıkanıklığın bir hafta içinde çözümlenmesi umudunu taşıdığı bildirildi. 
     IMF'nin bir yetkilisi, IMF'nin amacının, kredi onayının planlandığı IMF İcra Direktörleri Kurulu toplantısının ertelenmesine yol açan pürüzlerin giderilerek, ikinci kredi diliminin Türkiye'ye verilmesi olduğunu söyledi. 
     Yetkili, ''Pürüzlerin kısa sürede, örneğin bir haftada giderilebileceğini düşünüyoruz'' dedi. 
     IMF yetkilisi, iki pürüzü oluşturan bankacılık ve Telekom konularından bankacılıkta Türk Hükümetinin, meselenin çözümlenmesi yönünde adım attığını kaydetti. 
     Aynı yetkili, Telekom üst yönetimi konusunda Türkiye'nin programdan saptığını iddia ederken, bu pürüze de çözüm bulunacağı umudunu dile getirdi. 
     
     Derviş-Köhler görüşmesi 
     Washington'da bulunan ekonomiden sorumlu Devlet Bakanı Kemal Derviş'in, IMF Başkanı Horst Köhler ile perşembe günü yapması beklenen toplantıda, 1.5 milyar dolarlık ikinci kredi diliminin serbest bırakılmasına yönelik ilerleme sağlanmasına çalışılacak. 
     Bu arada, TSİ dün gece yarısına doğru Washington'a ulaşan Derviş, daha sonra IMF ve Dünya Bankası'nda görevli Türk yetkililerle Büyükelçilikte bir değerlendirme toplantısı yaptı. 
     Derviş, havaalanına varışında gazetecilere, ''Bu akşam bazı dostlarımla biraraya geleceğim, yarın da çarşamba , Dünya Bankası Başkan Yardımcısı Johannes Lynn ile görüşeceğim'' demişti. 
     Kemal Derviş, görüşmelerini ağırlıklı olarak yapacağı perşembe günü, Washington'da IMF Başkanı Horst Köhler, ABD Hazine Bakanı Paul O'Neill ve ABD Ticaret Temsilcisi Robert Zoellick ile biraraya gelecek. Derviş'in ayrıca, aynı gün TSİ gece yarısından sonra bir basın toplantısı düzenlemesi bekleniyor. 






</TEXT>
</DOC>
