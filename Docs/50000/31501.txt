<DOC>
<DOCNO> 31501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun16.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan De Soto'ya "Kıbrıs'a yerleşme" önerisi.. 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın Kıbrıs Özel Temsilcisi Alvaro de Soto'nun Kıbrıs'a yerleşmesini önerdi. 
     Cumhurbaşkanı Denktaş, Rum basınında, ''Annan'ın liderleri Eylül ayında New York'ta görüşmeye davet edeceği ve De Soto'nun belge hazırladığı'' yönünde çıkan haberlerle ilgili olarak yaptığı açıklamada, ''halkın eşit egemenliğini, kalıcı güvenini, geleceğini kaale alan parametreler oluştuğunda, barış anlaşması imzalamak için her yere gidebileceklerini'' söyledi. 
     Denktaş, Alvaro de Soto'nun Kıbrıs'a gelip yerleşmesini, Kıbrıs'ın her iki devletinde iyi niyetle çalışmasını ve gerçekleri görmesini isteyerek, Rum basınındaki bu tür haberlerin spekülasyon olduğunu kaydetti. Denktaş, şöyle dedi 
     ''Yıllarca genosit harekatı karşısında bırakılan Kıbrıs Türklerinin geleceği, güvenliği, egemenliği bahis konusudur. Kimsenin bizi New York'a davet ederek, böyle oldubittilerle karşı karşıya bırakma hakkı yoktur. Sayın De Soto'nun düşündükleri varsa, Kıbrıs'a gelmesini, bizim de düşündüklerimizi öğrenmesini, bizlerle tartışmasını beklemek hakkımızdır. Burası 1900'lerin Girit'i değildir. Hak ve özgürlükleri, egemenlikleri için her şeylerini ortaya koyan insanlarımız, devletlerine sahip çıkmak veya hiçbir şart altında Rum'u hükümet olarak kabul etmemek kararındadır. Kıbrıs meselesi bu gerçek kaale alınarak halledilebilir.'' 
     Cumhurbaşkanı Rauf Denktaş, De Soto'nun Kıbrıs'a gelerek, toplu mezarlarda yatan 16 günlük bebekleri, ilkokul çocuklarını, 80'lik, 90'lık ihtiyarları ziyaret etmesini, Yeşilhat'ın ve ayrılığın adaya barış getirdiğinin bilinci içinde gerçekleri yerinde görmesi gerektiğini kaydetti. Denktaş, De Soto'nun gerçekleri görüp anlayarak BM Güvenlik Konseyi'ne duyurmasını istedi. 







</TEXT>
</DOC>
