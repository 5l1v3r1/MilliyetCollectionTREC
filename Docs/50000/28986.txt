<DOC>
<DOCNO> 28986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/ekonomi/eko01.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonduya taksitli af 
</HEADLINE>
<TEXT>

İşgal altındaki Hazine arazilerinin, öncelikle üzerinde binası olanlara satılmasını öngören tasarı Meclis’e sevk edildi. Değeri belli bir miktarın üzerinde olan satışlarda 24 ay taksit de yapılacak 
     ANKARA Milliyet 

     İşgal altındaki Hazine’ye ait taşınmazlar, üzerindeki binaların sahiplerine satılmak üzere belediyelere devrediliyor. Acil kaynak arayışındaki hükümetin, vergi paketi ile birlikte yeniden gündeme getirdiği gecekondu’ satışını öngören tasarı, Meclis’e sevk edildi. 
     Tasarıya göre, belediye ve mücavir alan sınırları içerisinde ve Bakanlar Kurulu tarafından belirlenecek alanlarda bulunan 31 Aralık 2000’den önce üzerinde toplu yapılanma olan Hazine’ye ait taşınmazlar, yapı sahipleri ile yasal mirasçılarına satılacak. Satışlar Harçlar Kanunu’ndaki harca esas metrekare’ değeri üzerinden yapılacak. 
     
     Kullananlara öncelik 
     Orman sınırları dışına çıkarılmış alanlar, öncelikle kadastrosu yapılarak Hazine adına tescil edilecek. Bu yerlerin kullanıcılara satışına öncelik verilecek. 30 gün içerisinde kullanıcısı tarafından satın alınmayanlar ile kullanıcısı bulunmayan yerler Hazine’ye ait diğer taşınmazlar gibi değerlendirilecek. Satışlarda değeri belirlenen miktarları geçenler için taksit sistemi de uygulanacak. 
     
     Yabancılara satış 
     Yabancılara da doğrudan satış yapılabilecek. Doğrudan satış işlemi, uygulama imar planı içindeki yerlerde hisse miktarı 80 metre kareyi ve hisse oranı yüzde 20’yi, uygulama imar planı dışındaki yerlerde ise hisse miktarı bin metre kareyi ve hisse oranı yüzde 20’yi aşmak kaydıyla hissedarlara, kamu kuruluşlarına, köy ve mezralardaki 5 bin metrekareye kadar olan yerler kullanıcılara, meslek kuruluşlarına yapılabilecek. Doğrudan satışlar rayiç bedel üzerinden gerçekleştirilecek. 
     
     İhale yapılacak 
     Satışlar için, Hazine Taşınmaz Malları Satış Koordinasyon Kurulu il ve ilçelerde değer tespit komisyonları kurulacak. Değer tespiti yapıldıktan sonra, söz konusu bedel Hazine Taşınmaz Malları Satış Koordinasyon Kurulu’nun onayına sunulacak. Taşınmaz mallar Kurul tarafından uygun görülecek bir bedel üzerinden ihaleye çıkarılacak. İhaleyle satışlar kapalı teklif alınarak yapılacak. 
     
     24 ay vade yapılacak 
     Satış öncelikle yapı sahipleri ile bunların yasal mirasçılarına yapılacak ve KDV istisnası uygulanacak. Doğrudan satışlar rayiç bedel üzerinden yapılacak. 
     Satış bedelleri harca esas metrekare birim değeri üzerinden gerçekleştirilecek. 
     Taşınmazın bedeli, belediye mücavir alan sınırları içindeki taşınmazlar için 50 milyarı, dışındakiler için de 10 milyarı geçiyorsa, bedelinin dörtte biri peşin kalanı 24 ay taksitle, yasal faiz uygulanarak tahsil edilecek. 
     Hazine adına orman sınırları dışına çıkarılmış alanlar da kadastro ve tescili yapılarak, kullanıcılara satışına öncelik verilecek. 
     30 gün içerisinde kullanıcısı tarafından satın alınmayan yerler ile kullanıcısı bulunmayan yerler Hazine'ye ait diğer taşınmaz mallar gibi değerlendirilecek. Dışişleri Bakanlığı'nın olumlu görüşünü almak koşuluyla yabancı devletlere satış da yapılabilecek. 
     Ormanlarda kişiler lehine irtifak hakkı tesis edilmiş yerlerin de talep edilmesi halinde hak sahiplerine doğrudan satışı yapılabilecek. 
     
5 katrilyon lira gelir hedefi      Önceki program döneminde, Maliye, yine kaynak arayışı için gündeme gelen gecekondu satışından 5 katrilyon gelir sağlanabileceğini hesaplamıştı. 
     Milli Emlak, İTÜ ve TÜBİTAK araştırmalarına göre Türkiye’de 2 - 2.5 milyon dolayında gecekondu var. Bunların yarıya yakını İstanbul’da, dörtte birlik bölümü de Ankara’da. 
     TÜRKKENT araştırmalarına göre de gecekondularda oturanların yüzde 65’i kiracı. Bu da gecekondu sahiplerinin yarısından çoğunun birden fazla evi olduğunu gösteriyor. 
     İşgal altındaki orman arazileri 2 - B anayasa engeli dolayısıyla, orman köylüsü olmayanlara satılamıyor. Ancak Sultanbeyli, Beykoz gibi yerler de köy sayılamıyor. Bu engeli aşmak için anayasa değişikliği gerektiği belirtiliyor. Orman Bakanlığı, bu konuda bir süredir çalışma yapıyor. 
     



 EKONOMİ 































</TEXT>
</DOC>
