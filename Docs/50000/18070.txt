<DOC>
<DOCNO> 18070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/dunya/dun01.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez onlar sinir oluyor 
</HEADLINE>
<TEXT>

Ermeniler, "Başkan Bush'a "soykırım" dedirtemeyince protesto kampanyası başlattılar 
     YASEMİN ÇONGAR Washington 

     ABD'deki Ermeni lobisi, aylardır yürüttüğü yoğun kampanyaya rağmen, Başkan George W. Bush'un 24 Nisan Anma Günü mesajında "soykırım" sözcüğünü kullanmamasına büyük tepki gösterdi. 
     Bush'un, Osmanlı İmparatorluğu'nun son dönemlerinde, yaklaşık 1.5 milyon Ermeni'nin sürgüne zorlandığını ve yok edildiğini belirten, ancak bu olaya "soykırım" adını vermekten kaçınan mesajı, önceki akşam saatlerinde yayınlandı. Beyaz Saray'ın mesajı yayınlamak için günboyu beklemesinde, Ermeni derneklerinin olası tepkilerini azaltma hesabının da rol oynadığı sanılıyor. 
     Ancak Ermeni örgütleri dünden itibaren Bush'a tepkilerini yansıtmaya başladılar. Bu örgütlerin en büyüklerinden, Amerika Ermeni Ulusal Komitesi ANCA tarafından yapılan açıklamada, "Başkan, Türkiye'nin Ermeni halkına karşı suçunun soykırım niteliği taşıdığını vurgulamaktan kaçınarak, Amerika'nın temel ilkelerini, Türk hükümetinin taleplerine kurban etmekle büyük hata yapmıştır. Verdiği sözü tutmamış olması, Başkan'ın birçok konudaki güvenilirliğini zedelediği gibi, Dağlık Karabağ'a ilişkin barış görüşmelerinde oynamaya çalıştığı rolü de gölgelemektedir" denildi. 
     Ermeni seçmenleri, Bush'un "sözünden dönmesini" protesto etmeye çağıran ANCA, ABD Başkanı'nın seçim kampanyası sırasında "soykırım" tezine sahip çıktığını ve bu tavrı Beyaz Saray'da da sürdürmeye söz verdiğini hatırlatan bir mektup kampanyası başlattı. 
     
Eyaletlerde gövde gösterisi      24 Nisan'da federal hükümete "soykırım" dedirtemeyen Ermeni topluluğu, aradığını eyaletlerde buldu. New York'un ünlü meydanı Times Square'den Los Angeles'ın ilçelerine, Michigan'dan Florida'ya kadar ülkenin dört yanında "soykırımı anma" eylemleri düzenlendi. New York ve Minnesota valileri, yayınladıkları "soykırım" mesajlarıyla bu etkinliklere destek verdiler. ABD Kongresi'nde de bir anma toplantısı yapıldı. 
     



 DÜNYA 










</TEXT>
</DOC>
