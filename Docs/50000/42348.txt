<DOC>
<DOCNO> 42348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sontur11.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Masumların öldürüleceği hiçbir eylemde Türkiye olmamalı" 
</HEADLINE>
<TEXT>

     Saadet Partisi SP Genel Başkanı Recai Kutan, ''ABD'deki terör eylemleri nedeniyle, hedefte Pakistan, Sudan, Irak ve Afganistan var. Ancak masum insanların öldürüleceği hiçbir eylemin içinde Türkiye olmamalıdır. Bunu parti olarak kabul etmemiz mümkün değildir.'' dedi. 
     Kutan, Partisinin il binasının açılışı için geldiği Yalova'da vatandaşlara hitap eden Kutan, hükümetin ekonomi politikalarını eleştirdi, Türkiye'nin, sosyal patlamanın eşiğinde değil, içinde olduğu söyledi. 
     Anayasa Mahkemesi'nin FP'yi kapatmasının ardından, Türkiye'nin her yerinden gelen ısrarlı talepler sonunda SP'yi kurduklarını belirten Kutan, ''Yaklaşık 30 yıldır siyasi hayatta olan milli görüş hareketinden sapmamız mümkün değildir. Bu yola, değişmek için çıkmadık'' diye konuştu. 
     
     'Terör, terördür..' 
     İl teşkilatı binasının açılışını yaptıktan sonra gazetecilerin sorularını yanıtlayan Kutan, ABD'de 11 Eylül'de üzücü bir olay yaşandığını, tüm insanlık aleminin bu tür terör olaylarını kınadığını ifade etti. Kutan, şöyle konuştu 
     ''Herkesin bu terör eylemlerini lanetlemesinde zaruret var. Terör kim tarafından yapılırsa yapılsın, terördür. Bunun ideolojisi, dini, milleti olmaz. İslam'ın kelime anlamı barıştır. Duyuyoruz, Müslüman terör, İslami terör... Siz hiç Hıristiyan terör diye bir şey duydunuz mu Varsa yoksa Müslüman terör...'' 
     Terör ABD'de çıktığı zaman herkesin lanetlediğini, Türkiye'de olduğunda ise kimsenin sesini çıkarmadığını belirten Kutan, özellikle Avrupa ülkelerinin, Türkiye'deki terörü yıllardır desteklediğini söyledi. İnsanlık aleminin teröre karşı dayanışma içinde olması gerektiğini belirten Kutan, sözlerini şöyle sürdürdü 
     ''Söylenen bazı şeyler var. ABD'deki terör olayları nedeniyle hedefte Pakistan, Sudan, Irak, Afganistan var. Bunu SP olarak kabul etmemiz mümkün değildir. ABD'deki masum insanların öldürülmesi yanlış ise bunun intikamını almak maksadıyla yine başka masum insanların öldürülmesine sebebiyet verecek hiçbir eylemi, hiçbir insafiyet sahibi insanın kabul etmesi mümkün değildir. O halde, terörle müştereken mücadele edeceğiz, buna Türkiye en geniş şekilde destek vermelidir. Ancak masum insanların öldürüleceği hiçbir eylemin içinde Türkiye olmamalıdır'' 
     Kutan, daha sonra Yalova'nın Altınova ilçesine bağlı Tavşanlı beldesindeki parti binasının da açılışını yaptı. 






</TEXT>
</DOC>
