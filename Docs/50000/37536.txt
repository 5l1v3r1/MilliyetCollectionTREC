<DOC>
<DOCNO> 37536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/spor/bbas.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AVRUPA BASKETBOL ŞAMPİYONASI’NA DOĞRU 
</HEADLINE>
<TEXT>
Milli Takım Almanya önünde 
     2001 Avrupa Şampiyonası’nın evsahibi A Milli Basketbol Takımımız, Slovenya’da katıldığı Novo Mesto Turnuvası’nın ilk maçını bugün Almanya ile oynayacak. Slovenya’nın Novo Mesto kentine dün sabah Hırvatistan üzerinden giden Ay - Yıldızlı ekibimiz, bu akşam TSİ 19.00’da Almanya ile karşı karşıya gelecek. Millilerimiz, yarın yine aynı saatte Bosna Hersek, pazar günü de 16.30’da evsahibi Slovenya ile oynayacak. 
     
Onarımlar sürüyor      32. Avrupa Şampiyonası’nın başlamasına az bir süre kala, onarımları geciken salonlarda yenileme çalışmaları tüm hızıyla sürüyor. Organizasyon Komitesi Direktörü Ali Özsoy, Abdi İpekçi, ASKİ Ankara ve ANFAŞ’da Antalya çalışmaların tüm hızıyla sürdüğünü belirterek, "Her üç salonda da otopark düzenlemesi, soyunma odaları, VIP odaları, basın tribünü ve elektronik aletlerle ilgili çalışmaların son aşamasına geldik. Şampiyonaya en hazır şekilde girmek için çabalıyoruz." diye konuştu. 
     
İspanya 2. yarı      A Milli Basketbol Takımımız’ın Avrupa Şampiyonası final grubundaki rakibi İspanya, Yunanistan’ı hazırlık maçında 72-69 mağlup etti. İspanya’da oynanan karşılaşmada Yunanistan, ilk yarıyı Rentzias ve Alvertis’in skorer oyunuyla 41-32 önde kapamasına rağmen ikinci yarıda İspanya’ya teslim oldu. İspanya’da Gasol 20 sayı ile galibiyete imzasını attı. 
     
Letonya 15 kişi      MİLLİ Takımımız’ın Avrupa Şampiyonası final grubundaki rakiplerinden Letonya, kadrosunu 15 oyuncuya indirdi. Şampiyonadan kısa bir süre önce 12 kişiye inecek olan Letonya Milli Takımı’nda Ülkersporlu Stelmahers, Antbirlikli Valters ve yeni Efes Pilsenli Kambala’nın da yer aldığı kadrosunda yurt dışında oynayan 12 oyuncu bulunuyor. 
     
Potada devrim      BASKETBOL Erkekler Birinci Ligi’nde 2001 - 2002 sezonunun üç hakemle oynanması kararlaştırıldı. Basketbol Federasyonu Merkez Hakem Komitesi, maddi sorunların çözüme kavuşturulması şartıyla önümüzdeki sezon lig maçlarının üç hakemle idare edileceğini açıkladı. B klasmanı hakemlerden Aytuğ Ekti, Rüştü Nuran, Caner Kanan, Barış Engin ve Murat Erbaş A klasmanı hakemliğe terfi ettiler. 
     
Ülker’de imza günü      BASKETBOL Birinci Ligi’nde geçtiğimiz sezonun şampiyonu Ülkerspor, ABD’li oyuncuları Quadre Lollis ve Bud Eley ile bugün sözleşme imzalayacak. Ülkerspor’un şampiyon kadrosunda yer alan Lollis ile, Beşiktaş’tan transfer edilen siyahi pivot Bud Eley, bugün Ülkerspor Davutpaşa Tesisleri’nde saat 12.00’de düzenlenecek olan imza töreni ile Turuncu-Yeşilli kulüple mukavele yapacaklar. 
     
Fener’e Hırvat forvet      BASKETBOLDA bu sezon yeniden yapılanan Fenerbahçe, transferlerine bir yenisini daha ekledi. Sarı - Lacivertliler, Hırvatistan’ın Croatia Split takımında forma giyen forvet oyuncusu Zivko Badzim’i renklerine bağladı. 31 yaşındaki Badzim Hırvat Ligi’nde geçtiğimiz sezon 6.2 sayı, bir asist, 1.6 ribaund, Supro League’de ise 7,5 sayı, 2.9 ribaund ortalamasıyla oynamıştı. 
     



 SPOR 


























</TEXT>
</DOC>
