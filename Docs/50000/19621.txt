<DOC>
<DOCNO> 19621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/ekonomi/eko10.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Banvit hazır yemek üretecek 
</HEADLINE>
<TEXT>

     EKONOMİ SERVİSİ 

     Banvit Genel Müdür Yardımcısı Ömer Görener, iki yıl içinde 120 yeni ürünü piyasaya süreceklerini söyledi. 1999’da toplam tutarı 78 milyon dolar olan bir dizi yatırıma başladıklarını belirten Görener, bu kapsamda hindi kesimhanesinin bu ay içinde, hazır yemek fabrikasının da haziranda faaliyete geçeceğini anlattı. Banvit’in yeni logosunun tanıtıldığı toplantıda konuşan Görener, "Bu yıl 90 bin ton üretim yapmayı hedefliyoruz. Bunun yüzde 60’ı parçalanmış tavuk, yüzde 30’u bütün tavuk, yüzde 10’u da ileri işlenmiş ürün olacak. Toplam üretimin 6 bin tonunu da hindi üretimi oluşturacak" diye konuştu. Yıl sonu ciro hedeflerinin 170 milyon dolar olduğunu açıklayan Görener, ikinci yarıda hedefleri revize edebileceklerini vurguladı. 
     
Hisse operasyonu      Görener, Yumtaş’ın yabancı bir fona Banvit’in yüzde 4.75’ine denk gelen hisseleri satacak olması konusunda da şunları söyledi 
     "Mali işler sorumlumuz bizim haberimiz olmadan şirketin fonlarıyla iştirakimiz Yumtaş üzerinden Banvit hissesi almış. Biz de bu hisseleri yabancı bir fona satacağız. İki yabancı fonla görüşmelerimiz sürüyor. Ayrıca iki fonla daha görüşebiliriz. Satışın, hisselerin borsa fiyatının üzerinde olmasını istiyoruz. Satış oranı da yüzde 4.75’in üzerine çıkabilir." 
     



 EKONOMİ 




















</TEXT>
</DOC>
