<DOC>
<DOCNO> 38164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/magazin/mag03.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DJ’lerin DJ’i Danny Türkiye’de 
</HEADLINE>
<TEXT>

Dünyaca ünlü disk jokey Danny Tenaglia İstanbul’da çalacak 
     MEFARET AKTAŞ İstanbul 

     Dünyanın en ünlü disk jokeyleri birer birer ülkemize geliyor. Sasha, Steve Lawler, Armand Van Helden ve Gilles Peterson'dan sonra "DJ’lerin DJ'i" olarak tanınan Danny Tenaglia da İstanbul'da. Usta DJ, 22 Ağustos Çarşamba gecesi Ortaköy, Chinawhite'ta çalacak. Tenaglia'yı Depeche Mode konserinin de organizatörü olan Fabrika International getiriyor İstanbul’a. İlginçtir, Depeche Mode’un son single'ı "I Feel Loved"ın remiksi de Tenaglia’ya ait. 
     
     Müzik yelpazesi geniş 
     İtalyan asıllı bir Amerikalı olan ve New York'ta yaşayan Danny Tenaglia, bugüne dek New York’ta Roxy, Limelight, Vinyl, Tunnel ve Twilo, Londra'da Home, Ibiza’da Space ve Mykonos gibi büyük kulüplerde çaldı. Avrupa dans müziğinden en çok etkilenen Amerikan DJ’lerden olan Tenaglia'nın tarzı esasen progressive house, tribal ve trance... Ama setlerinde garage’dan endüstriyel - transa ve Detroit tekno’ya geniş bir yelpazede müzik çalıyor. 
     
     Ünlülerin yanında 
     Madonna, Janet Jackson, Grace Jones, Kim Mazelle, Blondie, Cher, Garbage, Pet Shop Boys ve Janet Jackson için remiksler yapan Danny Tenaglie, göreceli olarak dünyanın en iyi DJ'i olarak anılıyor. En büyük hitleri ise Madonna'ya yaptığı "Human Nature", Me’Shell Ndegeocello için yaptığı "Who is He and What is He to You" ve Janet Jackson’ın dev hiti "The Pleasure Principal"ın remiksi... 
     



 MAGAZİN 












</TEXT>
</DOC>
