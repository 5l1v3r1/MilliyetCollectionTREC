<DOC>
<DOCNO> 45487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/ekonomi/eko10.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Borçların çevrilmesi sorun olmaz' 
</HEADLINE>
<TEXT>

     Akbank Genel Müdürü Zafer Kurtul, iç borçların çevrilmesi konusunda bir sorun yaşanacağı düşüncesinde olmadığını söyledi. Kurtul, Lütfi Kırdar Kongre ve Sergi Sarayı'nda devam eden "Compex 2001 Fuarı"nda bir basın toplantısı düzenledi. 
     Gazetecilerle yaptığı sohbette, ekonomik gelişmelere ilişkin değerlendirmelerde bulunan Kurtul, son günlerde dövizde yaşanan dalgalanmalara ilişkin bir soruya, "Arz - talep dengesi tam oluşmadığı için en ufak bir talep bile, dövizde yükselme yarattı. Tabii, Merkez Bankası çok doğru bir seçimle müdahale ederek dövizin düşmesini gerçekleştirdi" karşılığını verdi. 
     Kur rejimiyle ilgili bir soruya, "O konularda konuşmayayım" karşılığını veren Kurtul, dövizdeki beklentisinin sorulması üzerine de, "Tahminimiz muhakkak ki var ama konuda bir şey söylemeyeyim" dedi. 
     Akbank Genel Zafer Kurtul, iç borçların çevrilmesi konusunda zorluk yaşanıp yaşanmayacağına ilişkin bir soruyu da, "Bir sorun olacağını düşünmüyoruz" diye yanıtladı. 
     
     'Teknolojik devrim yaptık' 
     Akbank Genel Müdürü Zafer Kurtul, ATM bankacılığıyla başladıkları şube dışı bankacılık uygulamalarında "Görüntülü Ev ve Ofis Bankacılığı Konsepti" altında bankacılık sektöründe teknolojik devrim yaptıklarını söyledi. 
     1999 yılında da internet üzerinden bankacılık işlemlerinin gerçekleştirilebilmesi amacıyla bireysel internet şubesinin hizmete girdiğini kaydeden Kurtul, şu anda internet bankacılığını kullanan 100 bin aktif kullanıcı olduğunu anlattı. 
     



 EKONOMİ 

















</TEXT>
</DOC>
