<DOC>
<DOCNO> 12641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/siyaset/siy01.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Kıvrıkoğlu’na tüm kapılar açıldı 
</HEADLINE>
<TEXT>

Genelkurmay Başkanı’na nükleer laboratuvarı açan Pakistan askeri yönetiminin lideri Müşerref ülkesi için demokrasi müjdesi verdi 
     UTKU ÇAKIRÖZER İslamabad 

     Genelkurmay Başkanı Orgeneral Hüseyin Kıvrıkoğlu, Pakistan’daki askeri yönetimin lideri General Müşerref’in konuğu olarak geldiği Pakistan’da, bugüne kadar çok az sayıda yabancının görebildiği atom bombasının üretildiği nükleer laboratuvarı gezdi. 
     Altı günlük Güney Asya ziyaretinin ikinci bölümünü oluşturan Pakistan’a önceki gün gelen Kıvrıkoğlu, 1999’da askeri darbeyle yönetimi ele geçiren ve başyönetici unvanını alan Müşerref ile bir araya geldi. Müşerref, eskiden Başbakanlık konutu olan ve darbenin ardından kendisinin taşındığı görkemli "başyönetici konutu"nda kabul ettiği Kıvrıkoğlu’na büyük yakınlık gösterirken, "Pakistan’da tüm kapılar size açık. İstediğiniz her an istediğiniz yere gidebilirsiniz" dedi. 
     Müşerref, Kıvrıkoğlu’na, ülkede sivil yönetime geçileceğinin müjdesini de verdi. Yerel seçimlerin aşama aşama yapıldığını anlatan Müşerref, "İktidarı doğrudan siyasetçilere değil, en alttaki halka tabandan itibaren devretmek istiyoruz. Bunun için de önce yerel seçimleri yapıyoruz" diye konuştu. 
     Kıvrıkoğlu da görüşmede, "Yönetiminiz altında Pakistan halkı, hayatın her alanında gelişim yönünde ilerleme göstermektedir" diyerek destek verdi. 
     


 SİYASET 













</TEXT>
</DOC>
