<DOC>
<DOCNO> 40595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun01.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre'deki Türklere ırkçılıktan dava... 
</HEADLINE>
<TEXT>

     İsviçre'deki Ermeni lobisinin soykırımın tanınması için düzenlediği imza kampanyasına karşıt bir kampanyayla ''Ermeni soykırımı yoktur'' diye imza toplayan Türk derneklerinin temsilcileri aleyhine açılan davanın ön sorgusunda, 4 kişinin ifadelerinin alınması tamamlandı. 
     17 kişinin daha ifadelerinin alınacağı duruşmanın bugünkü bölümünde, Türklere tahsis edilen tercümanın iyi Türkçe bilmemesi ise büyük sıkıntı yarattı. İsviçre ceza yasasının ''soykırımın inkarı suçtur'' diyen 261-ek maddesine göre ırkçılık yapmaktan yargılanan Türk dernek temsilcilerinden tercüman eşliğinde ifade veren iki kişi, yargıcın sorularını tercüme eden İran Azerisi tercümanı anlayamadıklarından sık sık soruların tekrarını isterken, bir davalı sorgu sırasında tekrar tercüme yanlışları yapıldığını belirterek, sorgu sonunda tekstin düzeltilmesini istedi. Ancak, tercümanın yine istenildiği gibi tercüme edememesi üzerine, yargıca Almanca konuşarak yanıt vermeye başlayan bir Türk dernek temsilcisi, imzalayacağı metnin bazı bölümlerinin düzeltilmesini de tercüman istemeyerek kendisi yaptı. 
     İran Azerisi olan ve genellikle Afgan mültecilere Farsca tercümanlık yaptığı öğrenilen tercümanın, Zürih'ten çağrıldığı ve Bern'de böyle bir mahkemede ilk kez bulunduğu bildirildi. 7 yıldır resmi tercüman olan Cevat Ecvedin'in, ''Türkçe konuşan ancak ne Türk ne de Ermeni olan birisi arandığı için'' bu duruşmaya tayin edildiği öğrenildi. 50 yaşlarındaki tercümanın, düzenlenen imza kampanyasından haberder olmadığı için konuyu duruşma sonrasında dışarıda öğrenmeye çalışması, tartışmanın ana konusu olan ''petition''un bile dilekçe anlamına gelip gelmediğini sorması dikkat çekti. Türklerin avukatı Thomas Marfurt'un, tercümanın Türkçe bilmemesinden rahatsızlık duyduğu ve bu konuda yasal girisimde bulunacağı bildirildi. 
     1996 yılında 5 bin imza toplayan İsviçre'deki Ermenilerin doldurduğu ve 20'nin üzerinde basın mensubunun izlediği sorgulamada hakim ilk önce, o dönemde etkinlik gösteren ve 100'e yakın Türk derneğini içine alan 7 federasyondan kurulu Türk Federasyonları Koordinasyon Kurulu Başkanı Fikri Karaman'ı sorguladı. İki saat süren sorgulamasında Karaman ve son davalı Diyanet Vakfı üyesi Suat Türköz tercümana gereksinim duymadı. 
     Atatürkçü Düşünce Derneği ADD üyesi Murat Saraç ile İslam Federasyonu'ndan Yaşar Özdemir'in tercüman aracılığıyla ifade verdiği ön sorgulamada, davalılara, 1995 yılında Osmanlılar'ın Ermeni politikasını bilip bilmedikleri, imza toplanan tekstin yazımında nereden yararlandıkları, Türk konsolosluğunun bu metnin yazılmasına katkısı olup olmadığı ve Ermeniler'den özür dilemeye hazır olup olmadıkları soruldu. Birçoğu Türkiye'ye dönen ve artık etkinliği sona ermiş derneklerin üyelerinden oluşan 17 kişinin sorgulamasına yarın ve cuma günü devam edilecek. Mahkemenin, savunmalı dava bölümünün ardından en geç 16 Eylül'e kadar kararını vermesi bekleniyor. 







</TEXT>
</DOC>
