<DOC>
<DOCNO> 39540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/soneko05.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Levi's, Türkiye dahil Avrupa'da satılan kotlarını topluyor 
</HEADLINE>
<TEXT>

     Dünyaca ünlü Amerikan kot pantalon üretici şirketi Levi Strauss, Türkiye dahil, Avrupa ülkelerinde satılan onbinlerce ''Glossy Finish'' türü kotlarını, kot kumaşında kullanılan kimyevi maddelerin kaşıntı ve solunum rahatsızlıklarına sebebiyet verebileceği endişesi nedeniyle piyasalardan geri topluyor. 
     Şirket, Glossy Finis türü kot giysileri iade eden müşterilere paralarının tamamını ödeyecek. Avrupa ülkelerinde ilk kez ürününü piyasadan geri toplayan Levi Strauss'un, sınırlı miktardaki Glossy Finish koleksiyonu ise henüz ABD'de satışa sunulmadı. 
     Şirket ayrıca, Batı Avrupa, İskandinavya ve Türkiye'deki mağazalara Ağustos ayında gönderilen bu tür kot pantalonlar, kot etekler ve kot ceketler hakkında hiçbir müşteri şikayeti almadıklarını bildirdi. 
     Bununla birlikte, Glossy Finish kotlarını sürekli giyinen iki Levi Strauss çalışanının ciltlerinde ufak kaşıntılar saptanması üzerine, yapılan laboratuar testlerinde, bu kotların ütüleme gibi yüksek ısı şartlarında solunum güçlüklerine neden olabilecek buharlar çıkarabileceği açığa çıktı. 
     Levi Strauss şirketi, Glossy Finish türü kadın ve erkek kot giysilerinden şimdiye kadar 105 bin adedini piyasaya sürdü, ancak bunların kaç tanesinin şimdiye kadar satıldığı henüz bilinmiyor. 
     Öte yandan konuya ilişkin ayrıntılı bilginin, Internet'deki ''http www.levistrauss.com news '' adresinden edinilebileceği kaydedildi. 
     

</TEXT>
</DOC>
