<DOC>
<DOCNO> 18865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sontur14.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten işçiye öngörülen oranda zam teklifi 
</HEADLINE>
<TEXT>

     Devlet Bakanı Mehmet Keçeciler ile Türk-İş Başkanı Bayram Meral arasında kamu kesimi toplu iş sözleşmelerine ilişkin bugün yapılan görüşmede, hükümetin Türk-İş'e, işçi ücretlerine bu yılın ikinci yarısıdan itibaren ''gerçekleşen değil öngörülen enflasyon oranında'' zam yapılmasını teklif ettiğini öğrenildi. 
     Yapılan görüşmede hükümetin, daha önce önerdiği eşel-mobil sisteminden vazgeçilebileceğini de Türk-İş'e ilettiği bildirildi. Keçeciler ile Meral arasında gerçekleştirilen bugünkü görüşmede, Keçeciler'in, daha önce önerilen ''işçi ücretlerine birinci 6 ayda yüzde 18 oranında zam yapılması ve zam farklarının 2002 yılının Temmuz ayında ödenmesi'' teklifini yinelediği, Türk-İş'in talep ettiği yüzde 5 oranındaki refah payına ise karşı çıktığı kaydedildi. 
     Görüşmede, Devlet Bakanı Keçeciler'in Bayram Meral'e ''Daha önce önerdiğimiz, ücretlerin eşel-mobil sestemine bağlanması önerisinden vazgeçebiliriz. Ancak, bu yılın Temmuz ayından itibaren ücretlere 6'şar aylık dilimler halinde gerçekleşen enflasyon değil, öngörülen enflasyon oranında zam yapabiliriz'' dediği ileri sürüldü. Türk-İş Genel Başkanı Bayram Meral, hükümetin bu önerisini yönetim kurulunda değerlendireceklerini belirterek, yarın Başbakan Bülent Ecevit ve Başbakan Yardımcısı Mesut Yılmaz'ı ziyaret ederek kamu toplu iş sözleşmelerine ilişkin görüşlerini kendilerine ileteceklerini söyledi. 
     Meral, bu görüşmelerden çıkacak sonuca göre gerekirse Türk-İş Başkanlar Kurulu'nu olağanüstü toplantıya çağırabileceklerini de bildirdi. 







</TEXT>
</DOC>
