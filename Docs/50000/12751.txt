<DOC>
<DOCNO> 12751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur02.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarmıklı Holding'in yönetim kurulu başkanı Ali Rıza Çarmıklı öldü 
</HEADLINE>
<TEXT>

     Çarmıklı Holding ve bağlı şirketlerin kurucusu ve Yönetim Kurulu Başkanı Ali Rıza Çarmıklı öldü. 
     Alınan bilgiye göre, bir süredir prostat kanseri tedavisi gören 81 yaşındaki Çarmıklı, evinde vefat etti. Çarmıklı'nın cenazesinin, 24 Mart Cumartesi günü Teşvikiye Camii'nde öğleyin kılınacak namazın ardından Topkapı'daki aile kabristanında toprağa verileceği öğrenildi. 
     1920 yılında Arhavi'de doğan Çarmıklı, 1948 yılında Bayburt içmesuyu ihalesini alarak iş hayatına atıldı. 1977-1994 yılları arasında Türkiye vergi rekortmenlerinden biri olan Ali Rıza Çarmıklı, yurtiçinde binlerce konut, fabrika, tesis, sanayi bölgesi ve altyapı inşaatları gerçekleştirdi. 
     Çeşitli kuruluş ve bankalarda hisse sahibi olan Çarmıklı, 1975 yılından sonra Libya'da da inşaat işleri yaptı. 
     İstanbul Kültür ve Sanat Vakfı, Türk Mikrocerrahi Vakfı, Darülaceze Vakfı, Doğu Yatırım Holding A.Ş., Türk Avrupa Topluluğu Derneği gibi pek çok kuruluşun kurucu üyeleri arasında yer alan Çarmıklı, aynı zamanda Türk Müteahhitler Birliği üyesi idi. 




</TEXT>
</DOC>
