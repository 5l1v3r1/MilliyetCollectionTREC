<DOC>
<DOCNO> 29851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/guncel/agun.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CASA firmasına mahkeme yolu 
</HEADLINE>
<TEXT>

Hava Kuvvetleri, buzlanmayı engelleyen sistem değişikliğini bildirmeyen CASA'ya karşı dava açacak 
     UTKU ÇAKIRÖZER Ankara 

     Bu yıl içinde biri Özel Kuvvetler Komutanlığı'na diğeri kendine bağlı iki uçağını buzlanma nedeniyle kaybeden Hava Kuvvetleri Komutanlığı, ürettiği uçaklarda yaptığı buzlanma engelleyici valf değişikliğini Türkiye'ye bildirmeyen CASA'ya karşı hukuk mücadelesi başlatmaya hazırlanıyor. Hava Kuvvetleri Komutanlığı Lojistik Başkanı Tümgeneral Selahattin Şener başkanlığında oluşturulan bir ekip, CASA'nın, CN - 235 tipi uçakların kanat ve kuyruk bölümündeki buzlanma engelleyici valfların değiştirilmesine ilişkin Ağustos 1999 tarihli "servis bülteni" ile Nisan 2000 tarihli "Uçuş Güvenlik Direktifi"ni Ankara'ya göndermediğini tespit etti. Yapılan çalışmada, 1990'da imzalanan kontratın şu iki maddesine göre firmanın sorumlu olduğu fikri benimsendi Değişiklik Firma uçaklarda uçuş emniyetini etkileyen zorunlu değişiklikleri bildirmek zorundadır. Sorumluluk Firma, ürünün tümüne yönelik tasarım garantisi verdiği için, dizayn hatasından kaynaklanan kayıplardan sorumludur. 
     
     Tazminat isteyeceğiz 
     Milli Savunma Bakanlığı'nı bazı davalarda temsil eden Prof. Fikret Eren, konuyla ilgili Milliyet'e şu değerlendirmede bulundu "CASA, zorunlu bir değişikliği bildirmemişse mutlaka kusurludur. Ölen askerler ve uçaklar için tazminat öder. Tabii uçakların bu değişikliğin yapılmadığı için düştüğü kanıtlanırsa... Önce firmayla masaya oturulur ve dostane çözüm istenir. Firmanın prestijinin sarsılmaması için iki taraf makul bir rakam üzerinde anlaşır. Dostane çözüm sağlanamazsa bir hakem heyetine gidilir. Uzmanlar, şehit başına yaklaşık 1 milyon dolar ve düşen her uçak için 12 milyon 500 bin dolar tazminat istenebileceğini belirtiyorlar. 
     



 GÜNCEL 














</TEXT>
</DOC>
