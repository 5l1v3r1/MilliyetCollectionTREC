<DOC>
<DOCNO> 13171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur07.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucundaki mahkumlara yanlış tedavi...2 kişi sakat kalacaktı 
</HEADLINE>
<TEXT>

     Ankara Tabip Odası Başkanı Ümit Erkol,Sİncan F Tipi Cezaevi'nden Ankara'daki hastanelere getirilen 36 mahkumdan tedaviyi kabul edenlere uygulanan tedavi konusunda bazı hastane personelinin yeterli bilgiye sahip olmadığını söyledi. 
     Erkol,23 Mart Cuma gününden bu yana, Ankara Eğitim ve Araştırma Hastanesi ve Numune Hastanesi'ne getirilen mahkumların sayısının 36 olduğunu bildirdi. 
     Mahkumların bir kısmının tedaviyi kabul ettiğini ancak hastanelerdeki bazı hekimlerin tedavi yaklaşımında yeterli bilgiye sahip olmadıklarını savunan Ankara Tabip Odası Başkanı Erkol, şöyle konuştu 
     'Bu insanların durumları değerlendirilip ona uygun tedavi yapılmalı. Aşırı dozda glikoz içeren şekerli suyla tedaviye başlanmamalı. Bu mahkumlara 1 gr B-1 vitamini vermek gerekir. Türkiye'de B-1 vitamini zor bulunduğundan, günde B-1 vitamini vermek yerine 40 ampul B vitamini vermek lazım. Dün bir hastanede, 1 şişe seruma en az 10 ampul B vitamini koymak gerekirken, 1 ampul koyulduğunu öğrendik. Bu yanlış uygulama sonucu tedaviyi kabul etmiş iki insan yaşam boyu sakat kalacaktı. Hemen müdahale ettik.'' 
     Uygulanacak tedaviye ilişkin tedavi protokolleri ve tedavi sırasında yapılacakları gösteren dokümanlar hazırladıklarını söyleyen Erkol, bu dokümanları hastanelere gönderdiklerini kaydetti. ''Uyarılarımızı dikkate alsalar böyle vahim olaylar yaşanmayacak'' diyen Erkol, ölüm orucu eyleminin 160 güne yaklaştığını ve her an ölümlerin gerçekleşebileceğine de dikkat çekti. 




</TEXT>
</DOC>
