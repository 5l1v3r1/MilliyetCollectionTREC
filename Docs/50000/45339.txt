<DOC>
<DOCNO> 45339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/ekonomi/eko14.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabena’ya krizi aşması için iki ay süre 
</HEADLINE>
<TEXT>

     GÜVEN ÖZALP Brüksel 

     Avrupa’da havayolu şirketleri açısından adeta yaprak dökümü yaşanırken krizden çıkma umudu en alt düzeyde bulunan şirketlerden biri olan Sabena’nın konkordato ilanı kabul edildi. Belçika havayolları şirketi Sabena’nın yaptığı konkordato başvurusunu kabul eden Brüksel Ticaret Mahkemesi, iki aylık da süre tanıdı. Bu süre içerisinde gerekli şartlar yerine getirilmezse şirketin iflası kesinleşecek. 
     Belçika hükümeti, Sabena hisselerinin yüzde 50.5’ini elinde bulunduruyor. Şirketin krizi aşması için mali destekte bulunan Belçika, yardım miktarını yaklaşık 125 milyon Euro olarak açıkladı. Ancak bu kredinin verilmesi için Avrupa Birliği Komisyonu’nun onayı gerekiyor. Komisyon’un Belçika tarafından yapılan yardımı rekabet kuralları çerçevesinde değerlendirdikten sonra kararını önümüzdeki hafta içinde açıklaması bekleniyor. Sabena, hisselerinin yüzde 49,5 oranına sahip olan İsviçre Havayolları Swissair’in konkordato ilan ederek yükümlülüklerini yerine getirememesi nedeniyle iflasın eşiğinde bulunuyor. 
     



 EKONOMİ 



























</TEXT>
</DOC>
