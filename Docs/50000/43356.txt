<DOC>
<DOCNO> 43356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/spor/spo21.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tadımız kaçtı 
</HEADLINE>
<TEXT>

     NİHAT GEVEN 

     UEFA Kupası’nda geçen sezon kötü bir deneyim yaşayan Gaziantepspor, bu kez işe dört elle sarılmış, hatta ligi dahi rölantiye almıştı. Ligde bir türlü istediği sonuçları yakalayamayan Kırmızı - Siyahlı ekip, Hapoel Tel Aviv karşısında hem moral, hem de rövanşta kendisine turu getirecek avantajlı skor arıyordu. Ancak son dakikada Mikalai’nin kendi kalesine attığı gol hesapta yoktu. Tur tehlikeye girdi, büyük bir şok yaşandı. 
     Oysa maça çok iyi başlamıştı Gaziantep... İlk dakikalardan itibaren oyuna ağırlığını koymuş, üstünlüğünü rakibine kabul ettirmişti. Gol fırsatları da bulmuş, İsrail ekibini evinde köşeye sıkıştırmıştı. Ancak kanatlarda yaşanan zaaflar, sağda Mert’in, solda da Maxim’in hücuma gereken katkıyı sağlayamaması golün gelmesini önledi. İlk yarıda savunma ağırlıklı futbol oynayan Hapoel, ikinci devrede açıldı. Slovenya’nın milli futbolcusu ve takımın en tehlikeli silahı Osterc’le birçok pozisyon yakaladı. 
     İkinci devreye Hapoel Tel Aviv fırtına gibi başladı. Üst üste pozisyonlar buldu. Kaleci Ömer ve defansımız mükemmel bir maç çıkardı. Gaziantep, ilk şoku atlattıktan sonra oyunda dengeyi sağlamaya çalıştı, hızlı hücumlarla gol kovaladı. Ancak son vuruşlarda etkisiz kaldı. Son dakikada Mikalai ters kafa vuruşuyla adeta bunun faturasını Gaziantep’e ödetti. Yine de temsilcimizin oynadığı futbol ve kalitesiyle Gaziantep’te turu geçeceğine inancımız tam. 
     



 SPOR 




























</TEXT>
</DOC>
