<DOC>
<DOCNO> 13871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/guncel/gun08.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom yasaya aykırı olsa da satılabilir mi 
</HEADLINE>
<TEXT>

ÇAPRAZ ATEŞ 
     EKONOMİ SERVİSİ 

     Yıllardır tartışılan Telekom’un özelleştirmesi yine yargı tarafından durduruldu. Kamu İşletmeciliğini Geliştirme Merkezi KİGEM Başkanı Mümtaz Soysal, Telekom Yasası’na göre, özelleştirmenin ancak Bakanlar Kurulu kararı ile yapılabileceğini, ancak açılan ihalede, yabancı ortağa verilecek yetkilerin Özelleştirme Yüksek Kurulu tarafından belirlenmesinin öngörüldüğü gerekçesiyle dava açtı. Ankara Altıncı İdare Mahkemesi de bu gerekçeyi haklı bularak, ihale için yürütmeyi durdurma kararı verdi. Şimdi, tartışma, "Telekom’un satışı gibi ekonomi için çok önemli bir karar, hukuka aykırı da olsa uygulanmalı mı, yoksa uygulanmamalı mı" çatışmasına dönüştü. İşte değerlendirmeler. 
     
     Uğur Bayar Özelleştirme İdaresi Bşk 
Şartlar gerektiriyor      Telekom’un yüzde 33.5’inin satışıyla ilgili yürütmeyi durdurma kararı verilen ve stratejik ortağa verilecek hakları düzenleyen Özelleştirme Yüksek Kurulu ÖYK kararının alındığı döneme dikkat etmek gerek. O günlerin şartları içinde, bu kararın bir an önce tekemmül etmesi gereği, IMF’ye verilen mektuplar, 10 milyar dolarlık paketin alınması çerçevesinde, belki de bu kararın ortaya çıkabilmesi için ÖYK böyle bir yetki kullandı. O çerçeveden gidildi. Telekom’un yüzde 51’inin satışı için Anayasa değişikliğine de gerek yok. 
     Uluslararası tahkime olanak tanıyan Anayasa değişikliği, kamu hizmeti sayılan alanlarda, özel sektörün de faaliyet göstermesine olanak tanıyor. Telekom satmanın usulü bence şudur. 
     Oraya gelecek olan yönetim, teknoloji know - how birikimini getirmek bir müdebbir yönetim kadrosunu getirmeli. 
     Mühim olan Telekom’u kamunun ve birtakım parametrelerle çalışır halden çıkarıp, özel sektör marifetiyle çalışır hale getirmek ve kalanının tamamını da halka arz edip, yüzde 100’ünden çekilmektir. 
     
     Prof Dr. Ülkü Azrak Maltepe Üniversitesi 
Yasalar yok sayılamaz      Hukuka, yasalara uygun olmayan bir kararın ekonomik işleyişi de olmaz. "İktisat böyle gerektiriyor" diyerek, yasaları yok sayamazsınız. Ama eğer, ekonomideki bir gereklilik görüyorsanız, o zaman önce Anayasa’yı kolaylaştırır, yasaları ona göre çıkarırsınız. O zaman uygulamanız da yasalar çerçevesinde gerçekleşir. Ama Meclis çalışmadan, kısa yoldan yasalara ayrırı uygulama yapamaz. Şimdi Telekom’un yüzde 51’inin satılması planlanıyor. "Ama bu Anayasa’ya aykırı" deniyor. O zaman önce Anayasa’da değişiklik yapılmalıdır. 
     
     Prof. Dr. Yahya Zabunoğlu Ankara Üniversitesi 
Buna Kadı sistemi’ denir      Ben özelleştirmenin gerekli olduğunu düşünen bir kişiyim. Ancak, elbetteki özelleştirme yasalara uygun gerçekleştirilmeli. "Ekonominin gerekleri" iddiasıyla yasaya aykırı ihale açarsanız, biri dava açar ve bu ihale iptal olur. Yani, "gereken yasa bu özelleştirmeye olanak vermiyor" diye, farklı kanallardan bu işi çözmeye çalışırsanız, bu iş mahkemeden döner. Buna "kadı" sistemi denir. Eğer, Türk Telekom ihalesinde, yabancılara verilecek startejik yetkiler, yasada öngörüldüğü gibi Bakanlar Kurulu’nun yetkilerine bırakılsaydı, ihale yasaya uygun olurdu ve kimse de iptal ettiremezdi. 
     


 GÜNCEL 






















</TEXT>
</DOC>
