<DOC>
<DOCNO> 49711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/magazin/yazdud.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Magosa’da eğlence ve kumar iç içe 
</HEADLINE>
<TEXT>

Hotel Palm Beach, Sindoma Restaurant, Petek-Can aşkı dolu dizgin, Öner Evez’in başarısı, Petek Pastanesi, Seda aç geziyor, Bülent Ersoy coşturdu, Emral sevgilisinden ayrıldı, Helin’i istediler 
     Sevgili Amiral Emral Avşar ve Bülent Ersoy bastırınca soluğu Kıbrıs’da, Gazi Magosa’da aldım. Aslında 1.5 günlük bir seyahatte tabir-i caiz ise canımın çıkacağını biliyordum. Cuma akşamı saat 20.00 uçağı ile gittik. Pazar 06.00 uçağı ile uyumadan döndüm. Havaalanı ve uçağın içi son derece hareketli, eğlenceliydi. Dış hatlara girdiğimde Seda Sayan’ı annesiyle gördüm. Acaip zayıflamış, 10 kilo vermiş. İşin sırrını sordum, "Aç geziyorum, aç" dedi. Rocks Otel’e gidiyormuş. Otelde Mehmet Ali Erbil ile birlikte sahneye çıktı. Seda’ya "Gönül işlerinden ne haber " deyince "Kimse yok, senden saklayacak kadar deli miyim, kafamı koparırsın" cevabını verdi. Sonra Bülent Ersoy’un annesi Necla Poyraz Teyze’yi ve Sibel Can’ın annesi Sezen Abla’yı gördüm. Anlayacağınız herkes anasını yanında getirmiş. Bu arada havaalanında Tuina Masajı’ uygulanmaya başlamış. Çin’de ve Batı’da osteopat, chiropracter, fizyoterapist yerine geçiyormuş, spor terapisi gerektiren tüm rahatsızlıkların tedavisinde uygulanıyormuş. Gidiş terminalinin 213 no’lu kapısının yanında. Merak ettim, gidip baktım 
     bu uygulamayı yaptıran var mı diye. Kimse yoktu. Nasıl olsun Bu ekonomik sıkıntıda 15 dakikalık boyun, omuz, sırt masajı 30 milyon. Yine de merak edenler için telefon numarasını veriyorum 0212 465 43 47. Uçakta alem vardı. Erdal Acar, karısı Emel, aşkları dolu dizgin giden Petek Dinçöz ve televizyon dünyasının harika çocuğu Can Tanrıyar, Sibel Can, 
     Serdar Ortaç arka arkaya oturduk. 
     Can felaket gırgır, Emel’e Acar’ın karısı bir paket çikolata aldırmış, 
     bir de pasta. Emral’in kızı Helin bir süredir Erdal’ın kardeşi Erdinç ile flört ediyor ya. Emral’den kızını Erdinç’e istediler. Ardından da çikolata ve pastayı bizlere ikram ettiler. Tabii hepimiz güldük. Bu arada Sibel, Jasmine Court’da Petek Dinçöz ile sahne aldı. Yılbaşı ekstrasını ise şimdiden kesinleştirmiş. Kocası 
     Sulhi ve çoluk çocuk Rocks Otel’de geçirecekmiş. Serdar Ortaç nedense uçakta çok sessizdi. Erdal Acar’ın tüm sataşmalarını gülerek karşıladı. 
     
Halk tembel, tarihi ve turistik yerleri b.. götürüyor      Ben, organizasyonunu Emral Avşar’ın yaptığı, Bülent Ersoy’un Sera Casino’sunda çıktığı, eski adıyla Hotel Palm Beach’de kaldım. Çok güzel bir sahili var ama hava yağışlı olduğu için güneş ve denizden yararlanamadım. Makinemi kapıp şehir turuna çıktım. Akdeniz’in incisi Kıbrıs’ın doğu sahilinde yer alan Gazi Magosa 
     13. yüzyılda Lüzinyanlar devrinde gelişmiş, doğu ile batı arasında önemli bir ticaret merkezi haline gelmiş. Ne yazık ki çok bakımsız. Şehri bir saatte doya doya gezdim. Eloğlunda bu kadar tarihi yer olsa, taşı bile allayıp pullayıp satar. Bizimkiler ise 
     pet şişeleri, b..ları, yemek artıkları ile görülmeye değer tarihi, turistik yerleri harabeye döndürmüş. 
     Rezil etmişler. Kusura bakmasınlar ama halk tembel ve pis. Zaten 
     saat 13.00’de mağazaların çoğu kapandı ve karpuz, kavun, hellim peyniri ile rakı sofraları kuruldu. Sevgili Sema Çelebi ve Leyla 
     Meşulam Kırca olmasa makinama, teybime pil bulamayacaktım. Şehir turumun ilk durağı, şimdilerde Lala Mustafa Paşa Cami olan St. Nicolas Katedrali’ydi. Mehmet Ömer Efendi Türbesi, Magosa Medresesi, liman, Namık Kemal Zindanı, St. Barnabas Kilisesi, Karpaz Yarımadası, Apostolos Andreas Kilisesi, Milli Park’ı gezdim. Venedik Sarayı’nın avlusunda, vatan şairi Namık Kemal’in 38 yıl sürgün kaldığı taş yapıyı gördüm. Müze olmuş. Buraya Doğu Akdeniz Üniversitesi bir hareket getirmiş. Sevgili Rıfat Ababay abarttığımı sanacak ama pastane, restoran ve barlardan kolumdan çekenler, "Abla gel bir yemek ye, bir çay ikram edelim" diyenler beni şaşırttı. 
     Tabii POSTA’nın da çok okunuyor olmasından yararlandım. Kısacası hiç yabancılık çekmedim. Yemek yenecek yerlerin başında Hurma Restaurant, çarşı içinde yer alan ve çok şık olan Petek Pastanesi geliyor. Sevgili Atilla Altaylı ile Hurma’da daha önce yemek yemiştim. Aşçısı Hayati Koyuncu amatör bir şair ve Fransız mutfağında hayli başarılı. Bu kez Petek’de kahvaltı yaptım. Hizmet eden Okan Örgün okuyucummuş, 
     çok şeker bir çocuk. Arzu etiğiniz tüm pasta çeşitleri, buraya 
     özgü hellim peynirli sandöviçler, kuru pastalar sunuma 
     hazır. Kısacası İstanbul’daki lüks pastaneleri aratmayacak 
     nitelikte, öneririm. Sindoma Restaurant’da ünlü taverna şarkıcısı Cengiz Kurdoğlu’nun yeğeni Yahya 
     Altun çalışıyor. Sindoma sempatik bir yer. Telefon numarası 
     0392 366 53 56. 
     
Bülent Ersoy gizli sevgilisinden ayrıldı      Kıbrıs’a 29 Ekim Cumhuriyet Bayramı nedeniyle yıldız yağdı. Kıbrıs Acapulco Tatil Köyü’nde, Ellesse’nin defilesi için gelen Ayşe Hatun Önal, Aysun Kayacı, Tuğba Özay, Fatma Yaman, Melike Dindoruk gibi ünlü mankenler vardı. Beyaz ve Ayşegül Aldinç Show’u da unutmamak gerek. Ayşegül’ün menajeri Ulunay, sanatçının iş konusunda çok titiz davrandığını söyledi. Güzel popçu Ayşegül Kitapta’ diye bir de kitap yazmış. Maşallah on parmakta on marifet. Yazar, şarkıcı, sinema oyuncusu, helal olsun. Acapulco’daki defilenin koreografisini bir yıl önce İstanbul’a yerleşen ve yıldızı parlayan Öner Evez yaptı. Öner, 12 Kasım’da Miami’de düzenlenen Süper Model Yarışması dünya finallerine de davet edildi. Acapulco’da rastladığım Beyaz’ın yanında, son günlerde adı Kenan İmirzalıoğlu ile aşk dedikodularına karışan sevgilisi Çağla Şıkel de vardı. Çağla çok üzgün, olur olmaz dedikodulardan artık bıkmış. Ama 
     o gece yine Çağla ile Beyaz kapışmışlar. Sera Casino’da sahneye çıkan Bülent Ersoy, konser gününde, yani cumartesi geldi. Tabii bu yüzden Emral Avşar’ın morali bozuktu. Emral, sevgilisi Alkan’dan ayrılmış. Bülent Ersoy da sabaha karşı itiraflarda bulundu. Aslında ben, Antalya’da yaşayan yakın bir dostum nedeniyle Bülent Ersoy’un oraya sık sık gittiğini biliyordum. Çünkü Bülent Hanım, Antalya’daki medyum Arzu Saraçoğlu’nun Amerika’da okuyan kardeşi Serkan ile 5 aydır aşk yaşıyordu. Suratıma bakarak yorum yapmak istemedi ama sonunda ayrıldıklarını söyledi. Nedeni çıkar ilişkileri. Bülent "Ne Arzu benim ölüme gelsin ne ben onunkine gideyim" diyerek son noktayı koydu. Konser sırasında, şansına, yine Antalyalı bir diş doktoru olan Adnan Adalı talip oldu. Adnan Bey, bütün gece gölge gibi Ersoy’u takip etti. Gerçekten de Bülent Ersoy büyük bir ses, bir daha Türkiye’ye gelmez. Herkes ayakta alkışladı. O gece giymek üzere terzisi Fevziye Çamer’e bir gelinlik siparişi vermiş ama dar gelince çok sinirlendi. Üç duble viski içip öyle sahne aldı. Şarkı söylerken de herşeyi unuttu, kendinden geçti. Şampanyalar art arda patladı. Muammer Çetinyay yönetiminde Hüseyin İleri, Coşkun Erdem, Selahattin Erköse gibi Türkiye’nin en büyük saz üstadları eşliğinde sahne aldı. "Gelse O Şuh Meclise" ile programını açtı ve mikrofonsuz 
     okudu. "Gönül Aşkınla", "Kader Böyle İmiş", "Ben Küskünüm Feleğe", "Ömrümüzün Son Demi", "Bir Bahar Akşamı", "Dönülmez Akşamın Ufkundayız" gibi Türk Sanat Müziği’nin ölümsüz eserlerini icra etti. Konuklar arasında olan Antalya Büyükşehir Belediye Başkanı Dr. Bekir Kumbul ayağa kalkarak kendisini kutladı. Club Hotel Sera Casino Müdürü Tayfun Oral ise "Müthiş bir konserdi" dedi. Efendim, yerimizin darlığı nedeniyle Kıbrıs’la ilgili anılarımız cumartesi günü de devam edecek. Hoş kalın ve hep mutlu yaşayın. 
     



 MAGAZİN 














</TEXT>
</DOC>
