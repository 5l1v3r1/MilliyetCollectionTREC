<DOC>
<DOCNO> 45603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/soneko04.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur maaşlarına kriz darbesi... 
</HEADLINE>
<TEXT>

     Ekonomide yaşanan kriz ve dövizdeki artışlardan ötürü, en düşük memur maaşında bu yılın Ocak-Ekim ayları arasında 106 dolar, en yüksek memur maaşında ise 864 dolar düzeyinde gerileme oldu. 
     Türkiye Kamu Çalışanları Sendikaları Konfederasyonu Türkiye Kamu-Sen tarafından yapılan bir araştırmaya göre, en düşük memur maaşı olarak kabul edilen ve 15. derecenin 1. kademesinde görev yapan bir hizmetlinin maaşında bu yılın Ocak ve Ekim ayları arasında, ekonomik kriz ve dövizdeki aşırı yükselmeden ötürü 106 dolar düzeyinde gerileme oldu. 
     Ocak ayında 164 milyon 914 bin lira olan ve 246 dolara denk gelen en düşük memur maaşı Ekim ayında 225 milyon 66 bin 224 liraya yükselmesine karşın yüzde 5.8 oranında yapılacak enflasyon zammı dahil edilerek hesap edildi , 106 dolarlık aşınma nedeniyle 140 dolara düştü. 
     Yine en yüksek memur maaşı olarak kabul edilen ve birinci derecenin 1. kademesinde görev yapan Başbakanlık Müsteşarı'nın maaşı da ekonomik krizden etkilenerek bu yılın Ocak ve Ekim ayları arasında 864 dolar düzeyinde değer yitirdi. 
     Ocak ayında 1 milyar 332 milyon 577 bin lira olan ve 1995 dolara denk gelen Başbakanlık Müsteşarı'nın maaşı, Ekim ayında 1 milyar 819 milyon 875 liraya yükselmesine karşın, Yüzde 5.8 oranında yapılacak enflasyon farkı dahil ekonomik krizden ötürü bu yılın Ocak-Ekim ayları arasında 864 dolar düzeyinde aşınarak 1131 dolara düştü. 
     Türkiye Kamu-Sen'in araştırmasına göre, 57. hükümetin kurulduğu Mayıs 1999 tarihinde 141.5 dolar düzeyinde olan asgari ücret, aradan geçen sürelerde artırılmasına karşın, dövizdeki aşırı artış nedeniyle bu yılın Ekim ayında 73.7 dolara indi. 
     Yine, hükümetin kurulduğu Mayıs 1999'da 312 milyon 391 bin lira olan ve dört kişilik ailenin zorunlu gıda harcamalarının yanı sıra ulaşım, kira, kültür, eğlence ve eğitim gibi giderlerinden oluşan ''Yoksulluk Sınırı'', bu yılın Ekim ayında 860 milyon liraya yükseldi. 
     Dört kişilik bir ailenin aylık zorunlu gıda harcamalarından oluşan ''Açlık Sınırı'' ise işbaşındaki hükümetin kurulduğu Mayıs 1999'da 103 milyon 700 bin lira iken, bu yılın Ekim ayında, enflasyon nedeniyle 300 milyon liraya yükseldi. 
     






</TEXT>
</DOC>
