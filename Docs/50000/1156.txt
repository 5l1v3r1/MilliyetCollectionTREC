<DOC>
<DOCNO> 1156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/spor/spo03.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Seve seve kalıyoruz’ 
</HEADLINE>
<TEXT>

Emre "Bir gün nasıl olsa dışarıya gideceğim. Hiç acelem yok" dedi. Okan ise Galatasaray ile daha çok başarıya imza atacağını söyledi 
     HALİL ÖZER 

     Galatasaray’da Emre ve Okan ile yönetim ortak noktada birleşirken, iki yıldız yeni sözleşmeleri için gün saymaya başladılar. Hem Okan, hem de Emre Galatasaray’da seve seve kalacaklarını ve başka hiç bir yere gitmeyeceklerini söylediler. 
     Galatasaray’ın genç yıldızı Emre, takımı ile her zaman anlaşmak istediğini vurgularken "Ben Galatasaray’da oynamaktan gurur duyuyorum. Yurt dışına gitmek için acelem yok. Bu hayal bir gün zaten olacak. Ama şimdi yaşım daha çok genç" dedi. 
     Bazı çevrelerin kendisinin Galatasaray ile masaya oturmayacağı şeklinde kasıtlı haberler ürettiğini belirten Emre, "Ama ben böyle bir şey söylemedim. Ben anlaşmak ve Galatasaray’da kalmak istiyorum. Daha çok gencim. Burada yapacağım çok şey var. Avrupa’da oynamak bir Türk futbolcusu için artık zor bir olay değil. Zamanı geldiğinde, yani kendimi hazır hissetiğimde nasıl olsa giderim" diye konuştu. 
     Kanarya Adaları dönüşü yönetim ile görüşüp sözleşme imzalayacak olan Okan ise şunları söyledi 
     "Beni Galatasaray yarattı. Galatasaray’da oynamaktan zevk ve gurur duyuyorum. En büyük amacım Galatasaray’da daha büyük başarılara imza atmak. Gerekirse boş mukaveleye imza atarım." 
     
     Popescu’nun mutlu gecesi 
     GALATASARAY’IN Rumen futbolcusu Popescu, Teknik Direktör Lucescu’dan izinli olarak bulunduğu Bükreş’te, kızı Maria’ya vaftiz töreni yaptı. Vaftizin ardından Hilton Oteli’nde özel bir gece düzenleyen Popescu’nun bu mutlu günündeki davetine, Romanya’nın ünlü simaları da katıldı. Dün akşam İstanbul’a dönen Rumen futbolcu, takımla birlikte bugün Kanarya Adaları’ndaki kampa gidecek. 
     
     İzinsiz marş yasak 
     Galatasaray Kulübü, Müzik Eseri sahipleri Grubu ile bir anlaşma imzaladı. Dün Florya’da yapılan bu anlaşmadan sonra Sarı-Kırmızılılar piyasada çalan tüm marşları, kaset ve CD’leri için çalan mekanlardan telif ücreti alacak. Törene ünlü isimlerle birlikte futbolcular da katıldı. 
     
     Fatih’e iki talip 
     GALATASARAY’IN defans oyuncularından Fatih Akyel’i transfer etmek için İngiltere Süper Ligi’nin iki ünlü kulübü Tottenham ve Newcastle devreye girdi. Fatih, menajeri Harun Arslan ile temasa geçen iki kulübün yaptığı teklif için "Kulübümle anlaşamazsam giderim" dedi. 
     
Bir taşla iki kuş      Kasası dolacak 
     GALATASARAY çift liste kararıyla kasasını da dolduracak. Sarı-Kırmızılı kulübe bir yazı yollayarak Dünya Kulüpler Şampiyonası ile Şampiyonlar Ligi arasında tercih yapılmasını isteyen UEFA’ya bildirilen "İkisine de katılacağız" yanıtı şaşkınlık yarattı. 
     
     "Dengeleri bozduk" 
     SARI-KIRMIZILI kulüp böylece hem Şampiyonlar Ligi’ne girecek, hem de Kulüpler Şampiyonası’na gidecek ve 5 milyon dolarlık katılım payını alacak. Yöneticiler, "UEFA’nın dengelerini bozduk. Bir Türk takımının bu hale geleceğini asla tahmin edemediler" dediler. 
     
     Cim-Bom’un ödül günü 
     GALATASARAY ve Jardel ödüllerini bugün alıyor. Uluslararası futbol Tarihi ve İstatistikleri Birliği tarafından Dünya’nın en iyi üç takımı arasına alınan Galatasaray Kulübü ile 2000 yılının en iyi golcüsü seçilen Jardel bugün Almanya’nın Frankfurt kentinde düzenlenecek törende ödüllerini alacaklar. Sarı - Kırmızılı kulübün ödülünü İkinci Başkan Mehmet Cansun alacak. 
     
     PSG’de şok 
     GALATASARAY’IN Şampiyonlar Ligi’ndeki rakiplerinden Paris Saint Germain, Fransa liginden sonra bir darbe de kupada yedi. İkinci lig temsilcisi Nancy’e deplasmanda 3-1 mağlup olan Paris Saint Germain, henüz ilk turda kupaya veda etti. 
     
     Rota Kanarya Adaları 
     GALATASARAY, bugün Kanarya Adaları’na gidiyor. Sarı - Kırmızılılar Las Palmas’da dörtlü bir turnuvaya katılacaklar. Brezilyalı golcü Jardel ise kampa bir gün sonra gidecek. Galatasaray Las Palmas’da bir hafta kalacak, ardından da Antalya kampına geçecek. Teknik Direktör Lucescu, "Lige kadar eksiklerimizi tamamen gidereceğiz" dedi. 
     
     


 SPOR 






















</TEXT>
</DOC>
