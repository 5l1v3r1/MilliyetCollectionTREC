<DOC>
<DOCNO> 45672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/siyaset/siy01.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara teyakkuza geçti... Cheney Sezer'i aradı 
</HEADLINE>
<TEXT>
'Haberiniz olsun vuruyoruz' 
     ABD'nin Afganistan'a yönelik operasyon için düğmeye basacağı konusunda Türkiye'yi, Başkan Yardımcısı Dick Cheney'in Cumhurbaşkanı Ahmet Necdet Sezer'i arayarak bilgilendirdi. Cheney, "Harekatın hedefi teröristler" derken, Türkiye'ye NATO çerçevesinde gösterdiği destek için teşekkür etti. 
     Dün operasyonun başlamasından kısa süre sonra Cumhurbaşkanlığı'ndan yapılan açıklamada şöyle denildi 
     "Bu akşam dün ABD Başkan Yardımcısı Dick Cheney, Başkan George Bush adına Sayın Cumhurbaşkanımız'ı arayarak, ABD'nin Afganistan'da askeri bir harekat başlatmakta olduğunu bildirmiştir. 
     Cheney, harekatın hedefinin teröristler olduğunu, Afgan halkının zarar görmemesine özen gösterileceğini, insani yardımların bu ülkeye gönderilmesine ilişkin çalışmaların da sürdürülmesinin önem taşıyacağını vurgulamıştır. Cheney, Türkiye'nin ülkesine NATO çerçevesinde sağlamakta olduğu destek için ABD yönetiminin ve halkının teşekkürlerini belirtmiştir. 
     
     Başarılar dileriz 
     Sayın Cumhrubaşkanımız da cevaben, Türkiye'nin öteden beri terörizmle savaşımda uluslararası işbirliğinin önemini savunmakta olduğunu, ABD'nin bu konudaki çabalarını desteklediğini, ABD yönetiminin teröristleri hedef alacak ve masum insanların zarar görmesine yol açmayacak sağduyulu bir yaklaşım içinde hareket etmekte olmasını memnunlukla karşıladığını kaydetmiş ve başarı dileklerini dile getirmiştir." 
     



 SİYASET 









</TEXT>
</DOC>
