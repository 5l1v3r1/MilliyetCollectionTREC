<DOC>
<DOCNO> 39370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sondun03.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CİA'ya göre Türkiye'ye İran ve Irak'ın füze tehditi artıyor 
</HEADLINE>
<TEXT>

     ABD Merkezi Haberalma Teşkilatı CIA Başkan Yardımcısı John McLaughlin, İran ve Irak'ın, karadan karaya atılan füze olanaklarını ilerletmesi sonucu, Türkiye ve İsrail'e bu ülkelerden yönelen füze tehditlerinin arttığını bildirdi. 
     McLaughlin, Alabama'nın Huntsville kentinde düzenlenen 4'üncü yıllık Uzay ve Füze Savunma Konferansı'nda yaptığı konuşmada, İran'ın denemelerini başarıyla tamamladığı Şahab-3 füzesinin, kısa zamanda kullanıma gireceğini belirtti. 
     CIA Başkan Yardımcısı, İran'ın, Kuzey Kore'nin No Dong füzelerinin teknolojisiyle geliştirdiği Şahab-3'ün, bin 300 kilometrelik menziliyle, İsrail'in tamamına, Türkiye ve Suudi Arabistan'ın da büyük bir kısmına erişebileceğine işaret etti. 
     Irak'ın da füze çalışmalarını gizlilikle sürdürdüğünü kaydeden McLaughlin, Bağdat'ın elinde hala bir miktar uzun menzilli El-Hüseyin füzesinin bulunduğuna inandıklarını belirterek, 650 kilometre menzilli bu füzelerin, Türkiye, İsrail ve Suudi Arabistan'ı vurabileceğini anlattı. 
     McLaughlin, ''Sonuç olarak, İran ve Irak'ın füze imkanlarını geliştirmesi, bölgedeki ABD müttefiklerine yönelen füze tehdidini önemli ölçüde artırdı'' dedi. 
     CIA'in üst düzey yetkilisi, ABD açısından risk taşıyan bazı başka ülkelerin de, karadan karaya atılan balistik füzeler açısından, en büyük tehdidi oluşturan Kuzey Kore, İran ve Irak'ın sadece birkaç yıl gerisinde olduğuna dikkati çekti. 
     McLaughlin, İran ve Irak füzelerinin, eski Sovyet füzeleriyle kıyaslandığında, hedefe vuruş ihtimali, taşınabilecek savaş başlığının büyüklüğü ve güvenilirlik açısından daha zayıf olduğunu, ancak fırlatıldığında ''serseri mayın'' etkisi taşıyan bu füzelerin, yine de önemli tehdit unsuru taşıdığını belirtti. 
     John McLaughlin, halen Rus ve Çin füzelerinin erişebileceği ABD topraklarının, 10-15 yıl içinde İran, Irak ve Kuzey Kore füzelerinin de menzilinin içine gireceğini ifade ederek, füze kalkanı projesinin gerçekleştirilmesinin yararlarına işaret etti. 
     
     







</TEXT>
</DOC>
