<DOC>
<DOCNO> 33101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sontur05.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de 105 ve daha fazla puan alanlar sınavı kazandı 
</HEADLINE>
<TEXT>

     Öğrenci Seçme Sınavı ÖSS sonuçları açıklandı. Sınavı geçerli sayılan 1 milyon 418 bin 914 adaydan 1 milyon 26 bin 903'ü dört puan türünün en az birinden 105 ve daha fazla puan alarak sınavı kazandı. 
     ÖSYM Başkanı Dr. Fethi Toker, Öğrenci Seçme Sınavı ÖSS ve Yabancı Dil Sınavı YDS sonuçlarına ilişkin bilgileri, basın toplantısıyla açıkladı. 
     Toker'in verdiği bilgiye göre, ÖSS'ye başvuran 1 milyon 473 bin 908 adaydan, 1 milyon 419 bin 127'si sınava girdi. 54 bin 781 aday ise sınava katılmadı. 
     Sınava giren adaylardan 1 milyon 418 bin 914'ünün sınavı geçerli sayılırken, 213 adayın sınavı geçersiz sayıldı. Sınavı geçersiz sayılan adaylardan 32'sinin sınavı giriş ve kimlik belgesi olmadan sınava alındığı, 9'unun sınavda yerine başkasını soktuğu, 28'inin salonda kopya çektiği, 16'sının Diyarbakır'da radyo ile örgütlü kopya eylemine karıştığı ve 128'inin de sınav kurallarına uymadığı belirlendi. 
     Sınavı geçerli sayılan adaylardan 1 milyon 409 bin 535'inin ÖSS puanları hesaplanırken, 9 bin 319 adayın ise sayısal ve sözel ham puanlarının her ikisi de 0.5'in altında olduğundan ÖSS puanları hesaplanamadı. Böylece 9 bin 319 aday 0 puan almış oldu. 
     Sınavı geçerli sayılan 1 milyon 418 bin 914 adaydan 1 milyon 26 bin 903'ü 4 puan türünün en az birinden 105 ve daha fazla puan alarak ÖSS'yi kazandı. Bu durumda, 2001 ÖSS'de sınavı geçerli sayılan adayların yüzde 72.4'ü başarılı oldu. ÖSS'yi 392 bin 11 aday Yüzde 27.6 kazanamadı. 
     Sınavda, lisans programlarını tercih edebilmek için gerekli olan 4 puan türünün en az birinden 120 ve daha fazla puanı alan aday sayısı ise 651 bin 733 yüzde 45.9 kişi olarak belirlendi. 
     Sınava giren 875 özürlü adaydan 714'ü 105 ve daha fazla puan alarak başarılı oldu. Sınavda dört puan türünün en az birinden 120 ve daha fazla puan alan özürlü aday sayısı ise 330 kişi olarak belirlendi. 
     Sınavı geçerli sayılan 1 milyon 418 bin 914 adaydan 837 bin 658'inin yüzde 59 erkek, 581 bin 256'sının yüzde 41 kız olduğu ortaya çıktı. Erkek adaylardan yüzde 69.5'i, kız adaylardan da yüzde 76.5'i ÖSS'yi kazandı. Erkek adaylardan yüzde 43.9'u, kız adayların yüzde 48.9'u dört puan türünün en az birinden 120 ve daha fazla puan aldı. 
     ÖSS'de başarılı okullar 
     Sınav sonuçlarına göre, en başarılı okullar yüzde 99.3 başarı oranı ile resmi fen liseleri oldu. Resmi fen liselerini yüzde 99.2 ile özel fen liseleri ve askeri liseler izledi. 
     Sınava genel liselerden giren ile sınavı geçerli sayılan 658 bin 102 adaydan yüzde 79'u 521 bin 371 en az bir puan türünde 105 ve daha fazla puan alarak sınavı kazandı. Bu adaylardan 338 bin 732'si ise yüzde 51.5 en az bir puan türünde 120 ve daha fazla puan aldı. 
     Sınavda en başarılı iller Antalya, Aydın ve İzmir olarak sıralandı. En son sırada ise Şırnak, Ardahan ve Hakkari yer aldı. 
     Sınav sonuçları adaylara yarından itibaren postalanmaya başlayacak. 
     
     







</TEXT>
</DOC>
