<DOC>
<DOCNO> 8643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/siyaset/siy02.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatta emeklilik 
</HEADLINE>
<TEXT>

Yüksek Mahkeme, sigortalı çalışanların kademeli emekli olmasına ilişkin düzenlemeyi iptal edip hükümetin "hayatta emeklilik" için bir yasa hazırlamasına olanak sağladı 
     ERSAN ATAR Ankara 

     Anayasa Mahkemesi, Fazilet Partisi’nin, milyonlarca çalışanı ilgilendiren "İşsizlik Sigortası Kanunu"nun 34 maddesinin iptali istemiyle yaptıkları başvuruyu sonuçlandırdı. Mahkeme, söz konusu yasanın yürürlüğe girdiği "8 Eylül 1999’dan sonra sigortalanan kadınların 58, erkeklerin 60 yaşında emekli olmaları" uygulamasının iptal başvurusunu reddederken, kademeli geçişle ilgili düzenlemeyi iptal etti. Buna göre, Meclis’in, karar gerekçesi yayınlandıktan sonraki 6 ay içinde yeni bir yasal düzenlemeye gitmesi gerekiyor. 
     
Kademeli geçiş sertti      Anayasa Mahkemesi Başkanvekili Haşim Kılıç, kademeli geçişler için verilen iptal kararının, "emeklilik yaşının kadınlar için 58, erkekler için 60 olması" gerektiği şeklinde algılanmasının yanlış olacağını belirtti. Mahkemece, kademeli geçişlerin sert olduğunun tespit edildiğini söyleyen Kılıç, Meclis’in bu konuda yeni bir düzenleme yapmaması gibi bir durumun da Anayasa’ya aykırı olacağını savundu. 
     Kılıç, Meclis hiçbir yasal düzenleme yapmazsa yasa çıkmadan önce çalışanların haklarını mahkemeler yoluyla arayabileceklerini belirtti. Buna göre, düzenleme yapılmazsa kademeli emekliliğin iptalinden etkilenen bir kişi, Anayasa’nın 153. maddesindeki "Anayasa Mahkemesi kararlarının bağlayıcılığı"nı gerekçe göstererek idare aleyhine dava açabilecek. 
     Kılıç, "kademeli emeklilikle ilgili bir düzenleme yapılmazsa herkes yasa çıkmadan önceki esaslara göre mi emekli olacak" sorusunu ise şöyle yanıtladı "Artık eski sistem yok. Yapılan değişikliklerle zaten 58 - 60 yaş sınırı getirilmiş ve Mahkeme bu düzenlemeyi Anayasa’ya aykırı bulmadı. Sadece kademeli geçişi aykırı buldu. Bu nedenle yasal düzenleme yapılmazsa 58 - 60 yaş sınırı aranacak." 
     
Emekli Sandığı’na ayrıcalık      Mahkeme, Emekli Sandığı’na bağlı olan memurlardan çalışma süresi uzun olanlara ise bazı fıkraları iptal etmeyerek ayrıcalık tanıdı. Örneğin bir memur yasanın yürürlüğe girdiği 8 Eylül 1999’dan önce kadınsa 20, erkekse 25 yılını doldurduğunda emekli olabilecek. 
     Emeklilik süresinin dolmasına 2 yıldan az kalan kadınlar 38, erkekler 43 yaşını doldurdukları takdirde emekliye ayrılabilecek. Bu şartları taşımayan memurların emekliliğinde Meclis’in yeni çıkaracağı yasa belirleyici olacak. 
     
Bağ - Kur’lu ay hesabı yapacak      Bağ - Kur’lu olup da Ekim 1999 başında aylık bağlanmasına hak kazananlarla, aylık bağlanmasına 2 yıldan az kalanlar iptal kararından etkilenmeyecek. 
     Yaşlılık aylığı bağlanmasına 2 yıldan fazla kalanların bu haklarını ne zaman alacakları da Meclis’in yeni yapacağı yasaya bağlı olacak. 
     
5 Soru 5 Cevap Yeni yasa gerekli      1 - Anayasa Mahkemesi’nin kararına göre 58 - 60 yaş kimler için geçerli 
     - 8 Eylül 1999’dan sonra ilk kez sigortalı olan işçi, memur, tarım işçisi ve Bağ - Kur’lular, kadın ise 58, erkek ise 60 yaşını doldurduğunda emekli olacak. 
     
     2 - Kademeli geçişe girenler için emeklilikte yaş haddi kalktı mı 
     - 8 Eylül 1999’da emekliliğe hak kazananlarla o tarihte sigortalılık süresi 23 yıl ve daha fazla olan erkekler yani 8 Eylül 1976 ve öncesi sigortalı olanlar ve 18 yıl ve daha fazla olan kadınlar yani 8 Eylül 1981 ve öncesi sigortalı olanlar eski hükümlere göre herhangi bir yaş haddi olmaksızın emekli olabilecek. Ayrıca yasa yürürlüğe girdiği tarihteki kademeli geçişe girenlerle ilgili yaş sınırı Anayasa’ya aykırı bulundu. Bununla ilgili yeni bir yasal düzenleme gerekli. Dolayısıyla kademeli geçişin iptaliyle 8 Eylül 1999’dan önce çalışmaya başlayan kadınların 58, erkeklerin de 60 yaşında emekli olacağı söylenemez. Çalışma Bakanı Yaşar Okuyan’ın "Emekliliğine bir gün dahi kalsa herkes 58 - 60 yaşında emekli olacaktır" yorumu tamamen yanlış. 
     
     3 - SSK’lılar açısından 15 yıllık sigortalılık süresi, 50 - 55 yaş ve 3 bin 600 gün prim ödeme şartıyla ilgili emeklilik hakkına ne oldu 
     - 15 yıllık sigortalılık süresini dolduran kadın ise 50, erkek ise 55 yaşını doldurmuş ve 3 bin 600 gün prim ödemiş olanlar emeklilik hakkına sahip. 4447 sayılı yasada bu koşulları yerine getirmeyenler açısından kadın için 52, erkek için de 56 yaş şartı getirilmişti. Anayasa Mahkemesi bu hükmü de iptal etti. Bu durum için de yeni yasal düzenleme gerekiyor. 
     
     4 - Şu anda hangi yasa yürürlükte 
     - Anayasa Mahkemesi’nin özellikle kademeli geçişle ilgili yaş haddi konusundaki iptal kararı, gerekçeli kararın Resmi Gazete’de yayınlanmasından 6 ay sonra yürürlüğe gireceği için halen mecvut 4447 sayılı yasa geçerli bulunuyor. 
     
     5 - Bundan sonra ne olacak 
     - Anayasa Mahkemesi, gerekçeli kararının Resmi Gazete’de yayınlanmasından sonra hükümete yeni bir yasal düzenleme için altı aylık süre tanıdı. Aşağı yukarı bir yıllık bir süre içinde hükümetin iptal edilen kademeli geçiş ve diğer konularda yeni ve daha yumuşak bir düzenleme yapması gerekiyor. 
     


 SİYASET 



















</TEXT>
</DOC>
