<DOC>
<DOCNO> 47829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/spor/spo04.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’un son kozu 
</HEADLINE>
<TEXT>

Yozgatspor maçı "milad" kabul ediliyor, kaybedilmesi halinde Sadi Tekelioğlu’nun istifa etmesi bekleniyor 
     LİGDE son beş haftada aldığı kötü sonuçlar nedeniyle çalkantılı günler yaşayan Bordo - Mavili ekipte, bugünkü Yimpaş Yozgatspor maçından da başarısız sonuçla ayrılınması halinde taşlar yerinden oynayacak. Yönetimin iki oy farkla görevine devam etmesi yönünde karar verdiği Teknik Direktör Sadi Tekelioğlu’nun, puan kaybetmeleri halinde istifa etmeyi düşündüğü öğrenildi. 
     TEKELİOĞLU’NUN, "Bıçak sırtında bir maça çıkacağım" sözleri de karşılaşmanın sonucuna göre hareket edeceği yorumlarına yol açtı. Yozgat sınavının kazanılması halinde tecrübeli hoca güven tazeleyecek, muhalefetin baskısının azalması nedeniyle yönetim rahatlayacak, oyuncular da moral bulacak. Başkan Özkan Sümer, kampta futbolcularla toplantı yaparak, galibiyet istedi. 
     
     Borç kıskacı 
     EKONOMİK kriz nedeniyle oyuncularına para veremeyen Trabzonspor iyice borç batağına girdi. Bugüne kadar 8 ayrı kurum ve kişinin temlik ve haciz işlemi yaptırdığı, gelirlerin yüzde 90’ına el konulduğu bildirildi. Yönetimin, Kentbank’a 4 milyon 750 bin, Gaziantepspor’a 500 bin, Samsunspor’a 250 bin, Siirt Jetpa’ya 200 bin, Antalyaspor’a 900 bin, Saran firmasına 450 bin, Sergen’e 93 bin 500 dolar, Erol Bulut’a ise 60 bin mark borcu bulunuyor. 
     



 SPOR 





























</TEXT>
</DOC>
