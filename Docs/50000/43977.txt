<DOC>
<DOCNO> 43977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/yasam/yas04.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
30 trilyonluk şans tanrıçası 
</HEADLINE>
<TEXT>

Eski Yunan'ın 'şans tanrıçası' Tykhe'nin Uşak'tan çalınan 20 milyon dolarlık mozaiği, çuval içinde kaçırılmak istenirken ele geçti.. 
     ERDEM ÖZTÜRK İstanbul 

     Uşak'taki bir kazı alanından çalınan, Yunan medeniyetinin şans tanrıçası Tykhe'nin tasvirinin yer aldığı taban mozaiği, İstanbul'da ele geçirildi. 
     Banaz'ın Ahat köyü yakınlarında bulunan Akmonya Antik Şehri'nde, Uşak Müzesi Müdürlüğü'nün arkeolojik kazıları sonucu, Tykhe'nin tasvirinin olduğu taban mozaiği ortaya çıkarıldı. Ancak mozaik, sergilenmek üzere bırakıldığı kazı alanından 31 Temmuz 2000'de çalındı. Mozaiğin İstanbul'a getirilerek yurtdışına çıkarılmaya çalışıldığının öğrenilmesi üzerine harekete geçen polis, 22 Eylül'de, Maltepe Küçükyalı'daki bir işyerine baskın düzenledi. 
     Operasyonda, 1 x 2 metre boyutunda, ön yüzüne bez çuval yapıştırılmış ve 1.40 x 2.10 metrelik bir sunta üzerine monte edilmiş durumdaki, milattan sonra 1. yüzyıla ait taban mozaikle bu mozaiğe ait taşlar ele geçirildi. 
     
     Güzelce ’ tutkalladılar 
     Polis, İsmail Çetin, Ramazan Yıldırım, Hasan Ünsal ve Mehmet Emin Alpsar'ı gözaltına alırken, mozaiğin, Çetin tarafından, üzerine tutkal sürülmüş halıya yapıştırılarak çalındığı ve İngiltere ya da Yunanistan'da pazarlanmasının planlandığı belirlendi. Yetkililer, tarihi eserin maddi değerinin resmi olarak saptanmadığını, ancak piyasa değerinin 20 milyon dolar civarında olduğunu belirtti. 
     



 YAŞAM 



















</TEXT>
</DOC>
