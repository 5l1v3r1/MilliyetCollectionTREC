<DOC>
<DOCNO> 31200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/dunya/adun.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
FLORENCE NIGHTINGALE Melek mi Cadı mı 
</HEADLINE>
<TEXT>

Hemşirelik mesleğinin tanrıçası’, hastaların kurtarıcı meleği’ Florence Nightingale’ın, hastalara hayattan çok ölüm dağıttığı gibi, son derece huysuz ve saldırgan bir kadın düşmanı olduğu öne sürülüyor 
     DIŞ HABERLER SERVİSİ 

     Hemşirelik mesleğinin dünyada sevilip sayılmasını sağlayan İngiliz hemşire Florence Nightingale’in, kötü yönetimi yüzünden Selimiye Kışlası’nda görev yaptığı yıllarda birçok hastanın ölümüne neden olduğu öne sürüldü. İngiliz yayın kuruluşu BBC’de yayınlanan bir belgesele göre, akıl hastalığı derecesinde sinirli olan, cinsel duygularını bastıran Nightingale, hastalara yaşamdan çok ölüm veren bir hemşireydi. 
     Tanınmış tarihçi - yazar Hugh Small’ın "İntikam Meleği" adındaki Nightingale biyografisine dayanılarak hazırlanan belgesele göre Florence Nightingale, Amiral Nelson’dan bu yana kahraman açlığı çeken Viktorya dönemi asillerinin dolduruşuyla kahramanlaştırıldı. 
     
     Selimiye’de görevliydi 
     Small’un biyografisine göre 1853 - 1856 yılları arasında Osmanlılarla Ruslar arasında meydana gelen Kırım Savaşı sırasında Selimiye Kışlası’ndaki askeri hastanede görevli olan Nightingale, buradaki birçok ölümün bizzat sorumlusu. 
     Yazar Small, hastanedeki kötü şartlardan kaynaklanan hastalıklardan ölenlerin sayısının savaşta meydana gelen yaralanmalardan kaynaklanan ölümlerden daha çok olduğunu vurgulayarak, "Yaralılar hastanede kalmaktansa, önünde bir çadır kurup doktoru orada beklemeyi tercih ederlerdi" diyor. 
     Nightingale’in, birçoğunun gözündeki "Tanrıça" imajını yerle bir edecek olan bulgular ışığında hazırlanan belgesele göre ünlü hemşire, bir kadından çok erkek gibi davranırdı, diğer hemşirelere çok kötü davranır, kadınlardan nefret ederdi ve sadece erkeklerle çalışmayı tercih ederdi. Aşk hayatı da oldukça sönük olan Nightingale anılarında, Kırım Savaşı sırasında bir askerle yaşadığı ilişkiyi, günlüğünde önemsiz bir ayrıntı olarak geçiştirmişti. 
     Kırım Savaşı, Osmanlılar ile müttefikleri İngiltere, Fransa ile Rusya arasında gerçekleşmişti. Savaş, 1856’da Paris antlaşmasıyla, Rusya’nın yenilgisinin belgelenmesiyle sonuçlanmıştı. 
     
Bildiğimiz Nightingale      Florence Nightingale, hastane temizliği üzerine çalışmalarıyla bu konudaki en önemli reformcular arasında yer alıyor. Kırım Savaşı sırasında Osmanlı Devleti’nin müttefiki olan İngiliz ordusundaki yaralılara bakmak üzere gönüllü hemşire olarak rahibelerle birlikte, 1854’te İstanbul’a geldi. Bilinen iddialara göre, İngiliz askerlerine ayrılan Selimiye Kışlası’nda yaptığı başarılı çalışmalarla, yaralılar arasındaki yüzde 50’nin üzerindeki ölüm oranının giderek düşmesini sağladı. 
     Tarih kitaplarına göre 90 yıllık yaşamı boyunca hemşireliğin sevilmesi yönünde büyük uğraş verdiği söylenen Nightingale, savaş sırasında istatistiki analiz yöntemini de ilk uygulayan insan olarak biliniyor. 
     



 DÜNYA 












</TEXT>
</DOC>
