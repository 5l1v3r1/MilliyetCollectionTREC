<DOC>
<DOCNO> 41707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/yazar/bila.html </URL>
<DATE> 2001/09/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Dünya düzeni sarsılırken 
</HEADLINE>
<TEXT>

     New York'ta, Dünya Ticaret Merkezi'nin 110'ar katlı ikiz binaları ve Pentagon'un yıkılışı tarihe bir dönüm noktası olarak geçecektir. 
     ABD'ye yapılan bu terör saldırısı, dünya düzenini değiştiren son dönüm noktası olarak sayılan Berlin Duvarı'nın yıkılışından sonra 21. yüzyıl dünyasına yön verecek en önemli etken niteliği taşıyacaktır. 
     Bu canice saldırının binlerce masum insanın yaşamını yitirmesine yol açmış olmasının yarattığı acı elbette tarifsiz kalacaktır. 
     Bu yönüyle söylenecek fazla söz yok. 
     Ancak diğer yönleri üzerinde söylecek çok söz var. 
     
EN BÜYÜK TERÖR SALDIRISI      İnsanlık tarihinin karşılaştığı bu en büyük terör saldırısı, sadece Dünya Ticaret Merkezi ve Pentagon'u değil, birçok değeri ve hatta düzeni yerle bir edecek niteliktedir. 
     Bu saldırının yerle bir ettiği değer yargılarından biri Amerikan efsanesi olacaktır. Bu saldırı, dünyanın tek hakimi konumunda olan, dünyaya ekonomik ve askeri açıdan istediği yönü vermeye muktedir görünen, dünyanın her yerinde uçan kuştan haberi olduğu varsayılan, "ABD efsanesi"ni yere indirmiştir. Artık bugünden itibaren ne Pentagon eski Pentagon, ne CIA eski CIA, ne de FBI eski FBI olacaktır. Ve ne de ABD eski ABD... 
     Terör, bu efsanevi kuruluşların güç ve itibarlarını sıfırlamıştır. 
     
HEDEFLER DÜNYA SİMGESİ      Saldırının üç hedefi dünya düzeninin simgeleridir. 
     Dünya ekonomik düzeninin simgesi olan Dünya Ticaret Merkezi, dünya askeri düzeninin merkezi olan Pentagon, demokrasinin merkezi sayılan ABD Kongresi... 
     Terör, yeni dünya düzeni küreselleşmenin beyni olan Dünya Ticaret Merkezi'ne, dünyanın tek askeri hakim gücünün beyni olan Petagon'a ve dünya siyasetinin beyni sayılan ABD Kongresi'ne yönelmiştir. Yeni düzenin saçayağını kırmayı hedeflemiştir. 
     
DÜNYANIN BEYNİNE KURŞUN      Bugünden itibaren "dünyanın merkezi" şapkasını önüne koyup düşünecek ve belki de yeniden yeni bir dünya düzeni şekillendirmek zorunda kalacaktır. 
     Dünyanın beynine isabet eden bu terör kurşunu değerler sıralamasını altüst edecek, bazılarını tarihe gömüp bazılarını doğuracaktır. 
     Artık hiçbir şey eskisi gibi olmayacaktır... 
     Dün dünyanın düzeni sarsılmış, rotasından çıkarılmıştır. 
     
     







Denizli reel kent 


Dünya düzeni sarsılırken 


Teröre karşı, insanlık adına, çifte standartsız savaş 


CIA çarmıha 


Hep aynı kafa 


Manyaktan kaynaklanan afet 


Sadece eğitim sistemi mi 


Yeni tür savaş 


Yazmayı hiç istemediğim bir yazı 


Orhan Aslıtürk’ün sahte pasaportu varmış 


2 telekom şirketinin borcu, Türkiye’nin dış borcundan fazla 


İnsana kıymet verelim 


Çözüm ihracat 


Aman Tanrım, cennetteyim 


</TEXT>
</DOC>
