<DOC>
<DOCNO> 34316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sonspo08.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in Milan'ı defans oyuncusu Danimarkalı Laursen ile anlaştı 
</HEADLINE>
<TEXT>

     Teknik direktörlüğünü Fatih Terim'in yaptığı Milan takımı, defansına takviye için Danimarkalı Martin Laursen ile anlaştı. 
     İtalya spor basınında yer alan haberlerde, Parma'da oynayan Laursen ile Milan'ın anlaştığı, Parma kulübünün de ''evet'' demesiyle imzanın kısa zamanda atılacağı belirtildi. 24 yaşındaki Laursen ile 5 yıllık sözleşme yapacağı kaydedilen Milan'ın, Danimarkalı defans oyuncusuna 13 milyar liret yaklaşık 8 trilyon lira vereceği öne sürülüyor. 
     Bu arada Ajax, Liverpool, Valencia takımları ile oynadığı 4'lü turnuva için Amsterdam'da bulunan Milan takımının teknik direktörü Fatih Terim'in takımının savaşma kapasitesinden memnun olduğu belirtiliyor. 
     Türk teknik adam, İtalyan basınında yer alan demeçlerinde, ''Kondisyon, süreklilik ve kusursuz oyun bizde halen eksik olan şeyler. Ama kazanma arzusunda olan bir Milan benim için şimdilik yeter'' dedi. 
     Takımdaki uyumun sevindirici olduğunu kaydeden Terim, 18 Ağustos'ta Berlusconi Kupası çerçevesinde San Siro Stadı'nda Juventus ile oynayacakları maçta gerçek Milan'ın görüleceğini savundu. 
     Terim'in Amsterdam'da, Galatasaray'daki eski futbolcusu, Romanya Milli Takımı'nın teknik direktörü George Hagi ile görüştüğü ve birlikte öğle yemeği yedikleri de belirtildi. 
     Öte yandan, Milan'a gelir gelmez uyum sağlayan ve oynadığı futbolla beğeni toplayan Rui Costa, ''Tecrübesi, kalitesi ve heyecanı ile bu Milan durdurulamaz'' dedi. 
     Teknik direktör Terim'in ''Halen istediğim düzeye gelmedi ama yakın zamanda gelecek'' yorumunu yapığı Rui Costa, ''Özellikle defans konusunda takımın çok çalışması gerekiyor. Biz atak oyuncuları sadece golü düşünmeliyiz, ama gerektiğinda defansa katılmayı da başarmalıyız'' görüşünü dile getirdi. 







</TEXT>
</DOC>
