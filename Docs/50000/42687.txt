<DOC>
<DOCNO> 42687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/dunya/dun02.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Son anda binmişler 
</HEADLINE>
<TEXT>

Teröristler, 'first class' bileti aldıkları Boston'dan kalkan ölüm uçağını neredeyse kaçırıyormuş 
     DIŞ HABERLER SERVİSİ 

     Dünya Ticaret Merkezi ikiz gökdelenlerine, kaçırdıkları yolcu uçaklarıyla ölüm dalışları yapan teröristlerin, Portland'dan Boston'a kiralık bir otomobille geldikleri ortaya çıktı. Teröristlerin, Boston'a uçakla gelmeyi planladığı, ancak 05.30 uçağını kaçırdıkları için, yolculuğu, kiralık otomobille yaptıkları saptandı. Teröristlerin, Boston havaalanı park alanındaki tek boş yeri kapmak için başka bir araç sahibiyle tartışmaya girdikleri ve uçağa son anda yetiştikleri de belirlendi. 
     İngiliz The Sun gazetesinin internet sayfasındaki habere göreyse korsanlar, kaçırdıkları United Airlines ve American Airlines uçaklarında, 3100 sterlin'e yaklaşık 7 milyar lira sadece gidiş "first - class" birinci sınıf bileti aldı ve VIP yolcuları arasında seyahat etti. Korsanlar, uçağa bininceye kadar aralarında Almanca konuştu. Hava korsanlarının biletlerini internetten sipariş ettikleri belirlendi. 
     
     Çeçenistan’da savaşmış 
     Saldırılara katıldığından şüphelenilen zanlılardan birinin Çeçenistan'da savaştığı bildirildi. Suudi Arabistan'da yayımlanan El - Vatan gazetesinin haberine göre, zanlılardan Ahmed El -Hamdi'nin annesi, 20 yaşındaki oğlunun iki yıl önce Çeçen militanların yanında savaşmak amacıyla Suudi Arabistan'dan Çeçenistan'a gittiğini söyledi. Hamdi’nin ikiz kulelere çarpan United Airlines’a ait Boeing - 767 tipi uçağı kaçıran teröristlerden biri olduğundan şüpheleniliyor. 
     



 DÜNYA 














</TEXT>
</DOC>
