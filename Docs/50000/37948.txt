<DOC>
<DOCNO> 37948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sonspo18.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor-Fenerbahçe maçından notlar... 
</HEADLINE>
<TEXT>

     Birinci Süper Ligi'n 2. haftasında Güngören Belediye Stadı'nda yapılan İstanbulspor-Fenerbahçe maçıyla, Güngören İlçesi tarihi günlerinden birini yaşadı. 
     Karşılaşmaya, Fenerbahçe taraftarları büyük ilgi gösterirken, taraftarlar yaklaşık 13 bin kişilik stadı tamamıyla doldurdu. 
     İstanbulspor sahaya, ''Şampiyonumuza Avrupa'da başarılar dileriz''yazılı bir pankartla çıktı. 
     Fenerbahçe taraftarları da İstanbulsporlu futbolcuları alkışlayarak destek verdi. 
     
     Stat'ta güvenlik önlemleri 
     Güvenlik güçleri, sabahın erken saatlerinden itibaren stat ve çevresinde olağanüstü önlemler alırken, Güngören Belediye Stadı'nın bulunduğu bölge trafiğe kapatılarak, bu bölgeye ve stat çevresine araç sokulmadı. 
     Bu arada stadın dışında maça girmek isteyen Fenerbahçeli taraftarlarla güvenlik güçleri arasında zaman zaman arbede yaşandı. 
     
     Kalede Oğuz 
     Sarı-lacivertlilerde, hafta içinde yapılan antrenmanda sakatlanan ve omzunda ezilme olan milli kaleci Rüştü'nün yerine Oğuz ilk 11'de oynarken, teknik direktör Mustafa Denizli, forvette Oktay-Serhat ikilisine şans verdi. 
     Denizli, yeni transferlerden Ceyhun'a da ilk 11'de forma verdi. 
     Denizli, 22 Ağustos Çarşamba günü Glasgow Rangers ile yapılacak Avrupa Şampiyonlar Ligi 3. ön eleme turu rövanş maçını düşünerek deneyimli kaleci Rüştü'yü, İstanbulspor maçında oynatmayıp riske girmedi ve bu oyuncuyu yedek soyundurdu. 
     
     İskoç casusu tribünde 
     Fenerbahçe'nin Avrupa Şampiyonlar Ligi 3. ön eleme turu 2. maçında karşılaşacağı Glasgow Rangers'ın yardımcı antrenörü Ian Jan Wouters de maçı izledi. 
     Wouters, karşılaşmayı dikkatle izleyerek bol bol not aldı. 
     Bir zamanlar Fenerbahçe forması altında ter döken Aykut, Saffet ve İlker bugün eski takımlarına karşı mücadele etti. 
     Bu üçlüden Aykut Kocaman, İstanbulspor'un başında teknik sorumlu olarak görev yaparken, Saffet, ilk 11'de görev aldı. İlker ise yedek soyundu. 
     İstanbulspor Antrenörü Aykut Kocaman, futbolcular Saffet ve İlker'e Fenerbahçe taraftarları büyük sevgi gösterisinde bulundu. 
     







</TEXT>
</DOC>
