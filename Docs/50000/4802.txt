<DOC>
<DOCNO> 4802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sondun05.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'nın haritalardaki yeri değişiyor 
</HEADLINE>
<TEXT>

     Japonya'nın haritalardaki yeri, uyduların tespitine göre 500 metre kadar değişecek. 
     Japonya Bayındırlık ve Ulaştırma Bakanlığı, Japon takımadalarının, coğrafyacıların şimdiye kadar tahmin ettikleri yerin biraz daha güneydoğusunda olduğunu açıkladı. 
     Japonya'nın şu andaki yerinin 1868-1912 yılları arasındaki Meiji döneminin sonunda belirlendiğini kaydeden yetkililer, uydular ve daha hassas ölçüm aletleri sayesinde, Japonya'nın yeryüzündeki yerinin biraz daha farklı olduğunun tespit edildiğini belirttiler. Japon yetkililer, takımadaların şu anki konumunun Tokyo'nun merkezindeki bir sabit nokta temel alınarak, 35 derece 39 dakika 17,5148 saniye kuzey enlemi ve 139 derece 44 dakika 40,5020 saniye doğu boylamı olduğunu, ancak son araştırmalara göre, ülkenin bu konumun 500 metre güneydoğusunda bulunduğunun belirlendiğini açıkladılar. Japonya'nın yeni yerinin Coğrafi Araştırmalar Enstitüsü tarafından resmen açıklandıktan sonra, konuyla ilgili yasa değişikliğinin de yaza kadar parlamentoya sunulacağı belirtildi. 




</TEXT>
</DOC>
