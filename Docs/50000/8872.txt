<DOC>
<DOCNO> 8872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/soneko02.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Yıldırım "Hükümet kendi içinde revizyona gitmeli" 
</HEADLINE>
<TEXT>

     İstanbul Ticaret Odası Başkanı Mehmet Yıldırım, ''Bu kadar olaylardan sonra hükümet kendi içerisinde ciddi bir revizyona gitmedikten sonra, önümüzdeki günlerde yeniden krizlerle karşı karşıyayız'' dedi. 
     Yıldırım, Koç Topluluğu'nun 75. yılı kutlama etkinlikleri kapsamında Koç Üniversitesi'nin Sarıyer'deki yerleşkesinde yapılan törenden önce, basın mensuplarının son günlerdeki gelişmelere ilişkin sorularını yanıtladı. 
     Bir basın mensubunun, ''Devalüasyonun faturasının ekonomi bürokratlarına çıkarılmak istendiğini, Gazi Erçel ve Selçuk Demiralp'in görevden alınmasının söz konusu olduğunu'' söyleyerek, bu konudaki değerlendirmesini sorması üzerine Yıldırım, şöyle konuştu 
     'Uygulanan ekonomik programa hükümet baştan beri hakim değildi. Ve siyasi irade de arzu ettiğimiz ölçüde programın arkasında olmamıştır. Zaman zaman programa sahip çıkmıştır. Zaman zaman programı özel sektör ithamıyla bırakmıştır. Ama bugün gelindiği yerde devalüasyonu yapan hükümet değildir, devalüasyon kendiliğinden oluşmuştur gibi bir ortam çıktı. Ancak bunun arkasında sadece bürokratları suçlamak değil, bunu ağırlıklı kontrol etmeleri gereken siyasetçilerdir. Siyasetçilerin de bu işte bürokratlar kadar suçlu olduğunu söyleyebilirim.'' 
     Yıldırım, ''Bundan sonra ne olacak '' şeklindeki soru üzerine, yeni programın daha ortaya konulmadığını belirterek, ''Ama sayın Başbakan'ın söyledikleri ile herhangi bir ekonomik programın uygulanması söz konusu değil gibi görüyoruz'' dedi. 
     Program anlayışının devalüasyondan sonra ortaya çıktığını ifade eden Yıldırım, ''Şu anda Türkiye bilançosu önümüzde, yeni yeni krizlerin geleceğini ifade ediyor'' diye konuştu. 
     Yıldırım, ''Hükümette revizyonun gerekip gerekmediği'' yolundaki soruyu ise şöyle yanıtladı 
     'Bu kadar olaylardan sonra hükümet kendi içerisinde ciddi bir revizyona gitmedikten sonra, önümüzdeki günlerde yeniden krizlerle karşı karşıyayız. O bakımdan bu programı taşıyacak, bunun patronluğunu yapacak bir siyasi oluşuma ihtiyaç var. Bugünkü hükümetten hiç kimse, üç parti de ekonomideki patronluğu üstlenmek istemiyor. O bakımdan bir boşluk var. Bu boşluk da yine önümüzdeki günlerde bu krizlerin öncülüğünü yapacak gibi gösteriyor.'' 
     Eczacıbaşı Holding Yönetim Kurulu Başkanı Bülent Eczacıbaşı da, Türkiye ekonomisinin potansiyeline uygun bir büyüme çizgisi ortaya koyması, istenilen istikrarın olması, düşük enflasyon ve yüksek büyümenin gerçekleştirilmesi halinde şirketlerin başarısının çok daha büyük olacağını vurguladı. Eczacıbaşı, şöyle devam etti 
     'Şu anda ulaşmış oldukları çaplar çok daha büyük olurdu. Uluslararası piyasalardaki etkinlikleri de çok daha fazla olurdu, Hiçbirimiz, kuruluşlarımızı ekonomik ortamdan soyutlayamıyoruz, ayıramıyoruz. Ekonomik ortam her şeyi şekillendiriyor. Bizlerin başarısı ise eğer 'ayakta kalmaksa', bunu yeterli görmemiz lazım. Türkiye'nin başarılı şirketlerinin ayakta kalmakla yetinmemeleri lazım. Bu şirketlerin uluslararası piyasalarda kendilerini göstermeleri gerekir.'' 
     Eczacıbaşı, ''Devalüasyon sonucu faturanın ekonomi bürotlarına çıkarıldığı'' yönündeki bir soru üzerine, bu konuda olayların biraz daha şekillenmesi kanısında olduğunu belirterek, yorum yapmak istemediğini bildirdi. 
     ''İş çevreleri hükümette revizyon bekliyorlar mı '' şeklindeki soruya da Eczacıbaşı, bugünkü açıklamalara göre hükümetin revizyon yapılmayacağını söylediğini kaydetti. Son gelişmelerle yeni bir hedef oluşturacaklarını anlatan Eczacıbaşı, piyasalardaki gelişmelerin daha ''taze'' olduğunu belirterek, ''Piyasaların oturmasını beklememiz gerekiyor. Yeni dengelerin oluşmasını bekleyeceğiz. Ona göre hesaplarımızı yeniden gözden geçireceğiz'' dedi. Eczacıbaşı, ''14 ayın boşa gittiği söyleniyor. Buna katılıyor musunuz '' şeklindeki soruyu ise, '' Karamsar olmayın diyorum. Onun dışında hiçbir mesaj vermiyorum'' diye yanıtladı. 
     Eski TÜSİAD Başkanı Erkut Yücaoğlu da, ''Yarın alınacak önlemler hakkında neler düşünüyorsunuz '' şeklindeki soruya şu karşılığı verdi 
     'Artık olan oldu diyorum. İnşallah bundan sonra başka hatalar yapılmaz. Çünkü bu programdan vazgeçilmiş olması zaten Türkiye için bir kayıp. İnşallah bundan sonra enflasyonu tekrar kontrol edecek bir dikkat gösterirler. Hem faiz, hem kurları, hem de para politikasının birlikte yürütülmesini gerektiren çok ciddi bir işe soyundular. Yani biraz ümidim kırılmış olarak söylüyorum. Baştan beri yapmadığımız yapısal reform dediğimiz özelleştirmeyi, artık düşünmeyerek süratle yapmak lazım. Çünkü bunları yapmadan, bütün diğer tedbirler görüyorsunuz 1-2 sene sonra bütün tazeliğini ve heyecanını kaybediyor. Türkiye'nin esas sorunu yapısal reformları yapmamaktan geçiyor. Bu konuda bürokrasimizin, hatta siyasetimizin gösterdiği ciddi rezistansdan geçiyor.'' 
     ''Ankara'da kimse iş yapmıyor'' diyen Yücaoğlu, yatırımcının önünün açılmadığını da belirterek, şunları kaydetti 
     'Türk ekonomisinin işlemesini sağlayan mekanizmaları kurmaktan devamlı kaçınan, bambaşka gündemler yaratan bir devlet sistemiyle uğraşıyoruz. Bu ülkenin hak ettiği yeri bulması için liberalleşme yolunda hareket etmeyeceksek, korkuyorum bütün bu tedbirler iki sene sonra bizi başlatığımız noktaya geri götürüyor. Onun için ancak hayırlı olsun diyebiliyorum. Bundan sonra bütün siyasetçilerimiz, yöneticilerimiz hakiki gündem üzerinde süratle hareket etmelidirler.'' 
     Türkiye'de 37 bakana ihtiyaç olduğuna inanmadığını da söyleyen Yücaoğlu, ''Devletin yönetilmesi için, bana göre 20-22 bakanla yürütülebilecek bir tablo var ortada'' dedi. 



</TEXT>
</DOC>
