<DOC>
<DOCNO> 16874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/soneko11.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası ekonomik programı desteklediğini açıkladı 
</HEADLINE>
<TEXT>

     Türkiye İş Bankası, ekonomik programı gerçekçi bulduğunu ve desteklediğini açıkladı. 
     İş Bankası Yönetim Kurulu Başkanı Burhan Karagöz, yaptığı açıklamada, ekonomik paketi olumlu bulduğunu belirterek, ''Olması gerekenleri biraraya getirmiş. Çok güzel bir doküman. İnşallah uygulaması da aynı kararlılık da olur. Bütün kalbimizle destekliyoruz'' dedi. 
     Paketin olması gerekenleri tanzim ettiğini belirten Karagöz, ''Program gerçekten inandırıcı bir program'' diyerek, programla birlikte beklenen dış kaynağın da geleceği görüşünü dile getirdi. 
     Genel Müdür Ersin Özince de, ekonomik programı son derece gerçekçi bulduğunu ifade ederek, ''Ben, gerçekci tespitleri olmayan bir program eksik olurdu diye düşünüyorum. Ve şu çok net olarak anlaşılıyor ki program yaşayan ve gelişen bir bütün olacak'' görüşünü dile getirdi. 
     Devlet Bakanı Kemal Derviş'in iyi, deneyimli ve uyumlu bir ekip kurduğunun anlaşıldığını belirten Özince, ''Toplumsal yararı da dikkate alarak, biz kurum, grup ve İş Bankası çalışanları olarak devletimizin programı olduğu bilinciyle muhakkak ki kendi çapımızda elimizden gelen katkıyı Türkiye'nin yarını için yapmaya devam edeceğiz'' dedi. 
     
     




</TEXT>
</DOC>
