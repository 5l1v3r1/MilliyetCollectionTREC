<DOC>
<DOCNO> 29463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sondun01.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan kasabı yargılanmak üzere Hollanda'ya ulaştı 
</HEADLINE>
<TEXT>

     Yugoslavya'nın eski Devlet Başkanı Şlobodan Miloşeviç'i taşıyan uçağın bugün erken saatlerde Hollanda'ya ulaştığı bildirildi. 
     Uluslararası Savaş Suçları Mahkemesi USSM sözcüsü Jim Landale, Miloşeviç'in Hollanda'ya ulaştığını belirtti. Landale ''Miloşeviç'in gözaltı birimi gözetiminde Hollanda'ya ulaştığını teyit edebilirim''dedi. Miloşeviç'in uçağının Hollanda'da tam olarak nereye indiği konusundaysa ayrıntılı bilgi verilmedi. 
     Landale'in bu açıklamasından az önce gazeteciler yerel saatle 01 16'da TSİ 2 16 bir polis helikopeteri etrafta tur atarken diğer bir polis helipkopterinin Miloşeviç'in kalacağı belirtilen hapishane alanına indiğini belirttiler, ancak helikopterden kimin indiğini belirleyemediklerini ifade ettiler. 
     USSM yetkililerinin burada Miloşeviç ile görüşerek yöneltilen suçlamaları kendisine okumaları ve sahip olduğu kanuni haklar hakkında bilgi vermeleri bekleniyor. Miloşeviç ayrıca gözaltında tutulduğu süre içinde herhangi bir sağlık ihtiyacının olup olmadığının belirlenmesi için tıbbi kontrolden de geçirilecek. Miloşeviç'in tam olarak ne zaman mahkemeye çıkarılacağı konusundaysa henüz bir açıklamada bulunulmadı. 
     USSM, Mayıs 1999'da, Kosova'da yaşayan Arnavutların sürgün edilmeleri ve toplu halde öldürülmelerinde sorumluluğu bulunduğu gerekçesiyle Miloşeviç'in mahkemeye sevk edilmesine karar vermişti. İddia makamının, Miloşeviç'in ayrıca Bosna ve Hırvatistan'da işlenen savaş suçlarından da yargılanmasını talep edeceği belirtiliyor. 
     

</TEXT>
</DOC>
