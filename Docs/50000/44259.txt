<DOC>
<DOCNO> 44259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sontur07.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Türk doktor Kutluk Oktay'dan "kuluçka makinesi gibi kol" 
</HEADLINE>
<TEXT>

     New York'taki Cornell hastahanesinde görev yapan Türk doktor Kutluk Oktay'ın ilk yumurtalık nakliyle ilgili çalışması, tüm Amerika'da büyük hayranlık uyandırdı. 
     Dünyada ilk kez kanserli bir hastadan radyasyon tedavisi öncesinde aldığı yumurtalığı hastanın kolunda deri altına yerleştirip burada yumurtalığın çalışmasını sağlayan Türk Doktor Kutluk Oktay'ın geliştirdiği yöntem, Amerikan Tıp Birliği dergisi JAMA'da Journal of American Medical Assocation tanıtılmıştı. 
     Televizyonlar, haberi ''Adeta kurgu bilim, ama gerçek'' yorumuyla verdi. ABC News kanalı, haberinde ''Kuluçka makinesi gibi kol'' başlığını kullandı. 
     Kutluk Oktay'ın geliştirdiği yöntem, Amerikalı doktorlardan da büyük takdir aldı. Cedars-Sinai tıp merkezi onkolojik jinekoloji bölümü başkanı Dr. Beth Karlan, yaptığı açıklamada, ''Her ne kadar şu ana kadar herhangi bir hamilelik söz konusu olmadıysa da yumurtalıkların vücudun başka yerine nakledilmesi tekniği, kadınların gelecekte kısırlıktan kurtulması konusunda yeni bir kapı açmıştır'' dedi. 
     Dr. Oktay'ın hem yumurtalıklarını, hem de hayatını kurtardığı kadınlardan biri, 26 yaşındaki Rebecca Pryce. ''B tipi hücre lenfoması'' teşhisi konulan genç kadının göreceği tedavi sonucu kısır kalmasının kesin olduğu, ancak Dr. Oktay'ın yöntemi sayesinde yumurtalıklarının kurtarıldığı belirtildi. 
     Öte yandan Dr. Oktay'ın geliştirdiği yöntem henüz deneme aşamasında kabul edildiğinden, yapılan ameliyatların parasının sağlık sigortalarınca ödenmediği bildirildi. Bu ameliyatların bedeli 4-5 bin dolar arasında değişiyor. Yumurtalıkların dondurulup ileride kullanılması gerektiği takdirde, bunun için de ayrıca 1000 dolar alınıyor. 
     






</TEXT>
</DOC>
