<DOC>
<DOCNO> 29020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/guncel/gun11.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Havalimanında kaçak altın 
     NİHAT ALTINTAŞ İstanbul 

     ATATÜRK Havalimanı polisi, 20 kilo 745 gram altını yurtdışına çıkarmaya çalışan Kazakistan ve Rusya Federasyonu uyruklu üç kişiyi yakaladı. Dış Hatlar Terminali’nden yurtdışına çıkış yapmak isteyen Kazakistan ve Rusya Federasyonu uyruklu üç kişinin davranışlarından şüphelenen polis, arama yaptı. Arama sırasında bavullarda zulalanmış 20 kilo 745 gram altın bulundu. Soruşturma başlatan polis, altınla ilgili olarak belge ve fatura gösteremeyen üç kişiyi gözaltına aldı. 
     
     İşadamını kaçırıp ayaklarından vurdular 
     ÇEMBERLİTAŞ ve Bodrum’da iki ayrı otel sahibi olan Mehmet Selim Tekdirlik, silahlı üç kişi tarafından kaçırıldı. Tekdirlik bir süre sonra ayaklarından kurşunlanmış olarak yol kenarında bulundu. Hastaneye kaldırılan Tekdirlik tedaviye alınırken, sağlık durumunun iyi olduğu öğrenildi. Saldırganların yakalanması için operasyon başlatan polis yetkilileri, saldırının mafya tarafından gerçekleştirilmiş olabileceğini bildirdi. 
     
     İçki vermeyen meyhaneci öldürüldü 
     ŞAKİR AYDIN İstanbul 

     FATİH’TE bir restoran sahibi, saat geç oldu diye içki vermediği müşterisi tarafından kafasına tek kurşun sıkılarak öldürüldü. Topkapı Kaleiçi’ndeki Alibaba Restaurant’a dün saat 01.00 sıralarında gelen Ömer Oğuz, rakı içmek istediğini söyledi. Restoran sahibi Haluk İçöz 36 , "Geç oldu size içki veremem" diyerek, bu isteği geri çevirdi. Tabancasını çeken Oğuz, İçöz’ün kafasına tek el ateş ederek öldürdü. 
     
     Zehirli pastaya kapatma cezası 
     İSTANBUL İl Sağlık Müdürlüğü, hazırladığı düğün pastaları nedeniyle Küçükçekmece’de 250 kişinin zehirlenmesine yol açan pastaneyi kapattı. İl Sağlık Müdürü Op. Dr. Osman Karaaslan, pastanenin bölgedeki üç düğün salonuna verdiği pastaların tüketilmesi sonucu, Küçükçekmece ve çevresindeki hastanelere besin zehirlenmesi şikayetiyle 250’den fazla başvuru olduğunu bildirdi. 
     
     Sakık’ın idam dosyası Meclis’te 
     TERÖR örgütünün elabaşlarından Şemdin Sakık’ın ölüm cezasının yerine getirilmesine dair Başbakanlık tezkeresi dün TBMM Başkanlığı’na sunuldu. Kuzey Irak’ta yapılan bir operasyonda ele geçirilerek Türkiye’ye getirilen Şemdin Sakık hakkında Diyarbakır DGM, TCK’nın 36 ve 125. maddeleri uyarınca devletin hakimiyeti altında bulunan topraklardan bir kısmını devlet idaresinden ayırmaya yönelik eylemler yapmak suçundan ölüm cezası vermişti. 
     



 GÜNCEL 




















</TEXT>
</DOC>
