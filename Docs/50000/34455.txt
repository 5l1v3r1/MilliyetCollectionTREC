<DOC>
<DOCNO> 34455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/dunya/adun.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lava karşı dua 
</HEADLINE>
<TEXT>

Etna'nın kızgın lavları bütün önlemlere rağmen durdurulamayınca, Sicilyalılar ayin üzerine ayin düzenleyip Tanrı'dan Etna'yı artık susturmasını istemeye başladılar 
     DIŞ HABERLER SERVİSİ 

     Doğanın dizginlenemeyen gücü bir kez daha insanoğlunu çaresiz bırakıyor. İtalya'nın sicilya adasında günlerdir püsküren Etna yanardağının kızgın lavları, alınan bütün önlemlere rağmen evleri ve ekili alanları yutmaya başlayınca halk, Etna'yı susturması için Tanrı'ya sığındı. 
     Korkudan uyuyamayan halk, sık aralıklarla ayin düzenleyerek lavları durdurması için tanrıya dua ediyor. Bu ayinlerin sonuncusu ve en büyüğü yanardağın eteklerindeki Belpasso kasabasında bulunan Meryem Ana heykelciği önünde dün akşam binlerce kişinin katılımıyla düzenlendi. Meryem Ana'nın bir zamanlar görüldüğüne inanılan yerdeki beyaz heykelin önünde toplanan tüm Sicilya'dan 7 bine yakın Katoliğin katıldığı ayini, Catania başpiskoposu Luigi Bonmarito yönetti. 
     Etna'nın lavları Nicolosi kasabasına 4 kilometre mesafede iken, kasaba halkı hayatlarının kabusa döndüğünü söyledi. Kasabalılar, dün sabah yapılan bir diğer ayin sonrası gazetecilere, "İki haftadır tanrıya lavları durdurması için dua ediyoruz. Ne gecemiz ne gündüzümüz kaldı. Akşam patlamaların seslerinden ve lavların geleceğinden korkarak uyuyamıyoruz, sabah kül yağmurundan şemsiyelerle sokağa çıkıyoruz. Hiç huzurumuz kalmadı" dediler. 
     Yanardağda 2 hafta önce oluşan iki yeni kırıktan çıkan lavlar ise, bölgedeki yerleşim merkezlerine doğru akmaya devam ediyor. Etna'nın lavlarını durdurmak için sivil yardım ekipleri çalışma makineleriyle setler kurmaya devam ederken, takviye güç olarak askerler de bölgeye gönderildi. 
     Bu arada, lavların akışı önceki akşam yavaşladı, ancak dün sabah saatleriyle yeniden hız kazandı. Bölgede uzun zamandır çalışan Ulusal Jeofizik Enstitüsü uzmanları, yanardağın aktif bulunduğu 2 haftadır meydana gelen depremlerin önceki günden itibaren durduğunu söyledi. 
     Etna'nın eteklerindeki yerleşim birimlerinden hiçbirinin, bugüne kadar yanardağdan zarar görmemesine rağmen, tarım ve turizm alanlarında maddi kaybın çok olduğu belirtiliyor. İtalya hükümeti, bölgede yaşayan halkın zararını bir nebze azaltabilmek için vergi indirimi yapılacağını açıklarken, köylülere acil olarak 8 milyon dolarlık yaklaşık 11 trilyon TL bir mali yardım yapılacağı duyuruldu. 
     



 DÜNYA 










</TEXT>
</DOC>
