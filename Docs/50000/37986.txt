<DOC>
<DOCNO> 37986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/ekonomi/eko08.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka arz dövize talebi kısabilir 
</HEADLINE>
<TEXT>

Portföy YAŞAR ERDİNÇ 
     Birçoğunuzun, bugün başlayıp çarşamba günü bitecek olan Hazine halka arzları ile ilgili yeterli bilgiyi aldığınızı düşünüyorum. Özetle dolara endeksli bir yıl vadeli devlet tahvili ile 58 gün vadeli bono satışı yapılacak. Halka arza gelecek talep miktarı piyasaların bundan sonraki yönü açısından önemli olacaktır. 
     Yaklaşık son iki aydır, piyasalardaki stress ve dolardaki yükselişin temel sebebi Hazine’nin önünde yüklü itfalar olması ve piyasada bu borçların çevrilebilirliği konusunda endişeler doğmasıdır. 
     Yatırımcı açısından bakıldığında dolara endeksli devlet tahvilleri hem dolar bazında getiri hem de şu anki ekonomik şartlarda 58 günlük bonoya göre çok daha cazip görünüyor. Bu bono getirisi normalde repo getirilerine yakın bir oran sunarken, dövizdeki yeni bir yukarı harekete karşı koruma sunmuyor. Dolayısıyla bonoya fazla bir talep olacağını düşünmüyorum ama dolara endeksli tahvile önemli miktarda talep gelebilir. Aslında insan niçin bu 58 günlük bono arzının da düzenlendiğine pek anlam veremiyor. Eğer sadece dolara endeksli arz düzenlenseydi, insanlar alıp almamak arasında seçim yapacakken, acaba şimdi "hangisini alsam" şeklinde düşünmeleri için mi böyle yapıldı 
     
     Talep miktarı piyasaları etkileyecek 
     Toplam talep miktarı piyasalarda faiz, döviz ve borsa üzerinde etkili olacaktır. Hazine’nin satışını ikinci günde kesip "daha fazla satmıyorum" demesi durumunda piyasaların kısa vadeli olumlu bir trende gireceğini söyleyebiliriz. 
     Özellikle dövize endeksli tahvile önemli miktarda talep gelmesi, dövize olan efektif talebi kısacaktır. Daha basit bir dille halk gidip döviz büfesinden dolar almak yerine, zaten dövizde tutmak istediği parasını bu kağıda yatıracak ve bu da dolar üzerindeki baskıyı azaltarak en azından yeni yukarı hareketleri engelleyebilecektir. 
     
     Borsada çıkış olasılığı 
     Genel olarak faiz ve borsanın son bir aydaki hareketlerine bakacak olursak, dövizdeki hareketler ile çok sıkı ilişki içinde olduğunu görebiliriz. Yani dövizin yönü hem faiz hem de borsayı belirler nitelikte oldu. Hazine’nin halka arzlarının başarılı olmasıyla dolardaki bir düşüş faizleri düşürürken, borsayı yukarı çekme etkisi yapacaktır. "Başarı" ile neyi kastediyoruz Bana göre Hazine’nin ilk iki gün içinde halka arzı durdurması veya 2 - 3 katrilyonluk bir satış yapması başarılı olarak addedilebilir. Bunun gerçekleşme olasılığı da en azından şu an için bir yol kazası olmadığı durumda yüksek olasılık olarak görünüyor. Dolayısıyla bu hafta ilk sonuçlar gelene kadar belki piyasalarda yatay bir seyir, daha sonra da olumlu haberlerin gelmesiyle birlikte, faiz ve dövizde aşağı eğim ve borsa da da yukarı doğru bir hareket görmek mümkün olacaktır. 
     Borsanın 10.250 seviyesinde güçlü direnci var. Öncelikle bu hafta 9.850 direncinin yukarı kırılarak 10.000 seviyesinin üzerine çıkma çabasının görüleceğini bekliyorum. Bu arada 9.450 seviyesi de bu hafta için iyi bir destek noktası olacaktır. 
     



 EKONOMİ 















</TEXT>
</DOC>
