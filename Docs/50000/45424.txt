<DOC>
<DOCNO> 45424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun15.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'daki NATO Zirvesi'ne suikast son anda önlenmiş... 
</HEADLINE>
<TEXT>

     Bulgaristan'ın başkenti Sofya'da dün yapılan NATO'ya aday ülkeler devlet başkanları zirvesi öncesinde, büyük bir suikast girişminin ortaya çıkarıldığı bildirildi. 
     İçişleri Bakanlığı Genel Sekreteri Boyko Borisov, bugün düzenlediği basın toplantısında, geçen Perşembe gecesi Sofya Hilton oteli yakınında Bulgar vatandaşı bir kişinin, İsrail yapımı susturuculu otomatik tabancayla yakalandığını açıkladı. Sabıkalı olduğu belirlenen 29 yaşındaki Svetlozar V. adlı kişinin, zirveye katılan devlet başkanlarından 4'ü için suikast hazırlığı içinde olduğu tahmin ediliyor. 
     Borisov, suikast tehdidi altında bulunan devlet başkanlarının kimler olduğunu açıklamazken, gözaltına alınan kişinin sorgulamasının çok yönlü olarak sürdüğünü söyledi. 
     Bu arada suikast girişimi hazırlığını ortaya çıkaran polisler ödüllendirildi. 
     Suikastçıyı yakalayan 5 Bulgar polisinin rütbeleri yükseltildi ve kendilerine İçişleri Bakanı Georgi Petkanov tarafından birer tabanca hediye edildi. 
     NATO'ya aday ülkeler devlet başkanları zirvesine, Bulgaristan Cumhurbaşkanı Petar Stoyanov, Letonya Cumhurbaşkanı Valdas Adamkus, Slovenya Cumhurbaşkanı Milan Kuçan, Estonya Cumhurbaşkanı Lennard Meri, Arnavutluk Cumhurbaşkanı Recep Meydani, Slovakya Cumhurbaşkanı Rudolf Schuster, Litvanya Cumhurbaşkanı Vaira Vike Treiberga, Makedonya Cumhurbaşkanı Boris Trajkovski, Hırvatistan Cumhurbaşkanı Stephan Mesiç ve Romanya Cumhurbaşkanı İon İliescu ile NATO Genel Sekreteri George Robertson katılmıştı. Zirvede Dışişleri Bakanı İsmail Cem de bir konuşma yapmış ve ikili temaslarda bulunmuştu. 
     






</TEXT>
</DOC>
