<DOC>
<DOCNO> 49975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun11.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basınından Blair'in "Şam ziyareti"ne yaylım ateşi 
</HEADLINE>
<TEXT>

     İngiliz basını, Başbakan Tony Blair'in dün Suriye'nin başkenti Şam'dan başlayan Ortadoğu gezisiyle ilgili olumsuz yorumlara yer vererek, Blair'in Suriye Devlet Başkanı Beşşar Esad tarafından terslendiğini, küçük düşürüldüğünü ve beklenmedik bir saldırıya uğratıldığını yazdı. 
     The Daily Telegraph Gazetesi, ''İlişkileri sağlamlaştırmak için çıkılan Ortadoğu gezisinin tadı Suriye'de kaçtı'' görüşünü dile getirdi. Blair'in Şam'da Beşir Esad tarafından dünya kamuoyu ve basını önünde ''dersini alan küçük bir öğrenci'' durumuna düşürüldüğünü belirten gazete, ''Bu gezi terörizmle savaş konusunda içine düşülen sert anlaşmazlığın göstergesi oldu'' görüşünü savundu. 
     Gazetenin ''Suriye'de kötü pazarlık'' başlıklı başyazısında da, Blair'in gezisinin, ''kötü ve iyi teröristi ayırdedemek'' gibi bir hata üzerine kurulmuş, kötü yönlendirilmiş bir gezi olduğu ve aslında müttefiklerin Afganistan'a yönelik olarak düzenledikleri harekatı da zayıflattığı savunuldu. 
     The Times Gazetesi'nin konuyla ilgili haberinde de, Suriye Devlet Başkanı Beşşar Esad'ın Başbakan Blair'i pusuya düşürüp hiç beklemediği bir saldırıya maruz bıraktığı kaydedildi. 
     Blair'in diplomatik turunun daha ilk durağında Afganistan'daki harekatla ilgili ortaya konulan açık bir karşıtlık yüzünden yara aldığını belirten gazete, gezinin bugünkü İsrail ayağında daha da zor bir hal alacağını savundu. 
     Gazete Esad'ın Afganistan'a yönelik harekatı eleştirerek, Filistin'deki terör gruplarını özgürlük savaşçısı olarak tanımlayarak, Taliban yönetiminin yaşamlarını kaybeden sivillere yönelik açıklamalarını doğru kabul ederek ve İsrail'i terörist devlet ilan ederek Blair'i kamuoyu önünde küçük düşürdüğünü bildirdi. 
     The Independent Gazetesi de konuya manşetinde yer verirken, ''Suriye gezisi Başbakan Blair için bir diplomatik utanç vesilesi oldu'' dedi. 
     Gazetenin başyazısında da Şam yönetiminin yıllarca çeşitli terör örgütlerine sığınma ve korunma olanağı verdiğine dikkat çekildi ve bu ülkenin hala Amerika'nın teröre destek veren ülkeler listesinde bulunduğunu hatırlattı. 
     Buna rağmen Blair'in Şam ile ilişki kurma çabasının mutlaka desteklenmesi gereken bir çaba olduğunu savunan gazete, ''Unutulmamalı ki Suriye'nin desteği olmadan Ortadoğu'da barışı sağlamak imkansız'' dedi. 
     Guardian ise Beşir Esad'ın Blair'i Batı'nın çifte standardından söz ederek küçük düşürmeye çalıştığını belirttiği haberinde, Blair'in koalisyona destek sağlamak için çıktığı gezinin Esad sayesinde bir fiyaskoya dönüştüğünü bildirdi. 
     






</TEXT>
</DOC>
