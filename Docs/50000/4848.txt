<DOC>
<DOCNO> 4848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur06.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Aczmendilere 'af' 
</HEADLINE>
<TEXT>

     Yargıtay, Ankara 1 Nolu DGM'nin 125 Aczmendi sanık hakkında verdiği mahkumiyet kararlarını, suçların 4616 Sayılı Şartla Salıverilme ve Cezaların Ertelenmesine Dair Kanun kapsamında olduğu gerekçesiyle bozdu. 
     Yargıtay 9. Ceza Dairesi'ndeki duruşmaya, sanıkların avukatı Abdullah Çiftçi katıldı. 9. Ceza Dairesi Başkanı Demirel Tavil, sanıklar hakkında verilen mahkumiyet kararlarının suçlarının şartla salıverilme yasası kapsamına girdiği gerekçesiyle bozulduğunu açıkladı. 
     Ankara 1 Nolu DGM, ''Sindirme, yıldırma, tehdit yöntemleriyle Anayasa'da belirtilen Cumhuriyet'in laik düzenini değiştirmek amacıyla oluşturulan örgüte girdikleri'' gerekçesiyle, Yargıtay'ın ilk kararı usul yönünden bozmasının ardından ikinci kez yargılanan 125 Aczmendi sanıktan, 6'sını 4'er yıl ağır hapis, 6'sını 1'er yıl 8'er ay ağır hapis ve 112 sanığı ise 3'er yıl ağır hapis cezasına mahkum etmişti. 
     Ankara 1 No'lu DGM, Yeni Asya Gazetesi'nin Said-i Nursi'nin ölüm yıldönümü dolayısıyla 20 Ekim 1996 günü Kocatepe Camii'nde düzenlediği mevlitte güvenlik güçlerine mukavemette bulundukları, laik cumhuriyet ve Türkiye Cumhuriyeti'nin kurucusu Büyük Önder Atatürk aleyhinde konuşma yaptıkları ve ''sindirme, yıldırma, tehdit yöntemleriyle Anayasa'da belirtilen Cumhuriyet'in laik düzenini değiştirmek amacıyla oluşturulan örgüte girdikleri'' gerekçesiyle, 128 sanıktan 122'sini 20 ay ile 4 yıl arasında değişen çeşitli hapis cezalarına mahkum etmişti. Mahkeme, 3 sanık hakkında görevsizlik, 1 sanık hakkında da, sahte kimlikle dava açıldığı için beraat kararı vermişti. 2 sanık hakkındaki dava da ayrılmıştı. Kararın temyiz edilmesi üzerine dosyanın gittiği Yargıtay 9. Ceza Dairesi, davadan çekildiğini açıklayan yerel mahkemenin eski üyesi Hakim Albay Erman Başol'un bulunduğu bir heyetle karar alındığı gerekçesiyle, kararı usul yönünden bozmuştu. 




</TEXT>
</DOC>
