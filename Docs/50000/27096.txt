<DOC>
<DOCNO> 27096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur19.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez telefon sapıklarının başı dertte... 
</HEADLINE>
<TEXT>

     Türk Telekom, özellikle ''telefon sapıkları'' ile başı dertte olan müşterilerine rahat nefes aldıracak Calling Linen İdentifeatione Presentatione CLIP uygulamasını servise sundu. 
     Sistem sayesinde ekranlı telefonlarda, arayan kişinin telefon numarası görülebiliyor. 
     Türk Telekomünikasyon A.Ş. Genel Müdürü İbrahim Hakkı Alptürk, yaptığı yazılı açıklamada, ''telefon sapıkları'' ile mücadelede önemli bir adım olarak nitelediği sistem sayesinde, Telekom müşterilerinin telefonla taciz korkusundan kurtulacağını kaydetti. 
     CLIP sisteminin, arayan abonenin telefon numarasının telefon ekranında görünmesi özelliği olduğunu belirten Alptürk, şimdilik Ankara, İstanbul ve İzmir'de bazı santrallerde verilen hizmetten, kısa süre içinde tüm müşterilerin yararlanmasını sağlayacaklarını bildirdi. 
     Ekransız, ancak tuşlu telefon makinesi kullanan Telekom müşterilerinin, telefon makinelerini değiştirmeden telefon hattına takacakları ek bir cihaz ile bu uygulamadan yararlanabileceklerini veya ekranlı telefon makinalarına sahip olmaları gerektiğini kaydeden Alptürk, cihazların piyasanın yanı sıra çok yakında Türk Telekom Müdürlüklerinden de sağlanabileceğini ifade etti. 
     Müşterilerin mağdur olmaması için piyasadan alınan cihazların Türk Telekom onaylı olmasına dikkat edilmesini isteyen Alptürk, ''Bu cihazlar gelen aramaları, telefon numarası, saat ve tarih bilgisiyle kaydettiği için aynı zamanda telesekreter görevi de yapıyor. Böylece tek bir tuşla gelen çağrılara ulaşmak mümkün olabiliyor'' dedi. 
     Alptürk, cazip tarife ve abonelik kolaylığı ile hizmete sunulan özellikten yararlanmak isteyenlerden aylık 15 kontör ücret alınacağını, sistemden yararlanmak isteyenlerin 444 1 444 özel servis numarasını arayarak başvurabileceklerini kaydetti. 
     Uygulamadan ilk aşamada, Ankara'da Çankaya, Ulus, Yenişehir, Cebeci, Esat, İstanbul'da Bostancı, Üsküdar, Gayrettepe, Şişli, Ataşehir, Kasımpaşa, Levent, Demirciköy, Zekeriyaköy, Tozkoparan ve Fatih, İzmir'de de Merkezin yanı sıra Aslancak, Bornova ve Bostanlı santralleri üzerinden bağlanan aboneler yararlanabilecek. 
     
     







</TEXT>
</DOC>
