<DOC>
<DOCNO> 19395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur01.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevden alınan hakim intihar etti 
</HEADLINE>
<TEXT>

     İzmir'in Buca İlçesi'nde, görevden alınan hakim, annesinin evinde tabancayla intihar etti. 
     Şirinyer'deki apartmanda annesine ait dairede oturan Sadullah Acılar 35 , gece odasına çekildi ve yanında bulunan silahı şakağına dayayarak ateş etti. Ağır yaralanan Acılar, tedavi için doktor kardeşi Kemal Acılar tarafından Bozyaka SSK Hastanesi'ne götürüldü. Acılar, yapılan tüm müdahaleye rağmen kurtarılamadı. 
     Emniyet araştırmasında, Sadullah Acılar'ın 8 yıllık hakim olduğu, 1999 yılında Bolu Göynük'te görev yaptığı sırada N.T. adındaki kızla arkadaşlık yaptığı, nişanlanacakları sırada ise ayrıldıkları öğrenildi. Genç kızın, hakimin kendisine tecavüze yeltendiğini iddia ederek, dava açtığı da belirlendi. 
     Sadullah Acılar'ın bu olaydan sonra önce Elazığ'a daha sonra Çorum'un Sungurlu İlçesi'ne atandığı, daha sonra hakkında açılan dava nedeniyle açığa alındığı ve meslekten men edildiği öğrenildi. Başına gelen olaylar yüzünden bunalıma giren Acılar, Şirinyer'de oturan ailesinin yanına geldi. Genç hakimin yakınları, ''Sadullah iftira kurbanı. İşsiz kalmasına üzülüyordu. Kendisine, yardımcı olacağımızı ve iş bulacağımızı söylüyorduk. İntihar edeceğini hiç aklımıza getirmemiştik'' dediler. 







</TEXT>
</DOC>
