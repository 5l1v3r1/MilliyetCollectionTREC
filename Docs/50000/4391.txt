<DOC>
<DOCNO> 4391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/ekonomi/eko07.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işadamları Fransa'ya lobi çıkarması yapıyor 
</HEADLINE>
<TEXT>

Türk işadamları sözde Ermeni soykırımının yapıldığına ilişkin Fransa Parlemento-su'nda çıkan yasanın iptali için Fransız iş dünyasının temsilcileri ile görüşmeye gidiyor 
     EKONOMİ SERVİSİ 

     Fransa Parlamentosu tarafından onaylanan sözde Ermeni soykırımı iddialarını tanıyan yasanın iptal edilmesi için yoğunlaşan lobilere Dış Ekonomik İlişkiler Kurulu DEİK da katılıyor. 
     DEİK Türk - Fransız İş Konseyi geniş bir işadamı grubuyla birlikte yarın Fransa'ya gidiyor. Grubun başkanlığını TÜSİAD Başkan Yardımcısı ve Türk - Fransız İş Konseyi Başkanı Aldo Kaslowski yapıyor. Kaslowski'nin başkanlığındaki heyet yarın Paris'te Fransız iş dünyasının önde gelen temsilcileri ve Senato Başkanı ile görüşecek. İki günlük ziyaret sırasında heyet, 18 Ocak tarihinde Fransa Parlamentosu tarafından onaylanan sözde Ermeni soykırımı iddialarını tanıyan yasanın, Fransız Anayasa Mahkemesi'ne gönderilerek iptalini sağlamak üzere Fransız iş aleminin desteğini alma yönünde çaba gösterecek. 
     
     TÜSİAD mektup göndermişti 
     Daha önce de TÜSİAD Başkanı Tuncay Özilhan Avrupa Sanayi ve İşverenler Konfederasyonları Birliği UNICE üyesi olan ve Fransız özel sektörünü temsilen MEDEF Başkanı ErnestAntoine Seilliere'ye mektup yazarak, duyulan rahatsızlığı dile getirmişti. 
     Özilhan mektubunda, bu konudaki görüşlerini içeren duyurusunu parlamento ve senato üyelerine göndermesinin zedelenen TürkFransız ilişkilerine yönelik olumlu adım olarak algılanacağını vurgulamıştı. 
     Ermeni soykırımının Fransız Parlementosu'ndan geçmesinden sonra Türkiye'de Fransız mallarının boykot edilmesi yönünde kararlar alınmış, Milli Savunma Bakanlığı Fransız şirketi Alcatel Space ile imzaladığı gözetleme uydusu projesinin ön anlaşmasını iptal etmişti. Projenin değeri yaklaşık 240 milyon dolardı. 
     


 EKONOMİ 


















</TEXT>
</DOC>
