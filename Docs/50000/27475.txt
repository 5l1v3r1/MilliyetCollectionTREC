<DOC>
<DOCNO> 27475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun25.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da Simeon parlamento çoğunluğunu kıl payı kaybetti 
</HEADLINE>
<TEXT>

     Bulgaristan'da dün yapılan parlamento seçimlerinde oy sayım ve tasnif işleminin büyük bir bölümü tamamlanırken elde edilen son sonuçlara göre eski kral 2'nci Simeon'un liderliğini yaptığı ''2'nci Simeon Ulusal Hareketi'' NDSV parlamento çoğunluğunu ele geçirme şansını kıl payı kaybetti. 
     NDSV, resmi olmayan son sonuçlara göre 240 sandalyeli parlamentoda 120 milletvekili ile temsil edilecek. 
     Merkez Seçim Kurulun'dan yapılan açıklamada, kullanılan oyların yüzde 99.87'sinin sayıldığı ve NDSV'nin yüzde 43.56, Birleşik Demokratik Güçler'in ODS yüzde 18.24, Bulgaristan Sosyalist Partisi'nin BSP yüzde 17.35, Hak ve Özgürlükler Hareketi'nin ise yüzde 6.75 oranında oy aldığı bildirildi. Açıklamada, şu ana kadar yüzde 4'lük seçim barajı sınırında oy oranı olan ''Georgievden-VMRO'' ittifakının oy oranının ise yüzde 3.67'de kaldığı ve parlamentoya girme şansını kaybettiği belirtildi. 
     Merkez Seçim Komisyonu yetkilileri, geriye kalan oyların sonuçları çok fazla değiştirmeyeceğini açıkladılar. Bu durumda 39'uncu parlamentoda 4 siyasi parti, temsil hakkını kazandı. Siyasi partilerin parlamentodaki milletvekili sayıları da şöyle ''NDSV 120, ODS 51, BSP 48 ve HÖH 21.'' Üyelerinin çoğunluğunu Türkler'in oluşturduğu Hak ve Özgürlükler Hareketi, 21 milletvekilliği ile parlamentoda yine ''kilit siyasi güç'' konumuna geldi. Türkiye'de yaşayan Bulgaristan vatandaşlarının kullandığı oylar HÖH'ne fazladan 2 milletvekilliği kazandırdı. HÖH'e Türkiye'den yaklaşık 36 bin oy geldi. 







</TEXT>
</DOC>
