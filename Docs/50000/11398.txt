<DOC>
<DOCNO> 11398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko03.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erçel’e Tütünbank incelemesi 
</HEADLINE>
<TEXT>

Erçel’in Tütünbank Genel Müdürlüğü dönemindeki kredi işlemleri araştırılıyor 
     HARUN GÜREK - ERSAN ATAR Ankara 

     Merkez Bankası eski Başkanı Gazi Erçel hakkında Tütünbank Genel Müdürlüğü dönemindeki kredi işlemleri konusunda inceleme yapılıyor. 
     İsmi daha sonra Yaşarbank olarak değiştirilen, İzmirli işadamı Selçuk Yaşar’ın sahibi olduğu Tütünbank’a 21 Aralık 1999 tarihinde el kondu. Egebank, Esbank, Yurtbank ve Sümerbank’la birlikte, Hazine Müsteşarlığı’nın talebi üzerine Bakanlar Kurulu kararıyla Tasarruf Mevduatı Sigorta Fonu’na devredilen Tütünbank için diğerlerinin aksine mali bünyesinin bozulması nedeniyle el koyma kararı verilmişti. 
     Merkez Bankası Başkanlığı’ndan istifa eden Erçel, 1993 - 1996 yıllarında Tütünbank Genel Müdürü’ydü. 
     Tütünbank hakkında Zekeriya Temizel Başkanlığı’ndaki Bankacılık Düzenleme ve Denetleme Kurulu’nun BDDK 31 Ağustos 2000 tarihinde sektörün sorumluluğunu devralmasının ardından soruşturma başlatıldı. 
     
     10 yıllık krediler inceleniyor 
     Temizel’in talimatı üzerine Bankalar Yeminli Murakıplar Kurulu Başkanlığı’nca başlatılan soruşturma kapsamında iki murakıbın, Tütünbank’ın son 10 yıllık kredi işlemleri inceleniyor. İncelemede ağırlıklı olarak, kamuoyunda "yüzde 10 Sami" olarak tanınan ve Egebank’ın DGM tarafından soruşturma konusu yapılan satışında başrolü oynayan Sami Erdem’in Tütünbank Genel Müdürlüğü dönemi ele alınıyor. İncelenen dönem Erçel’in genel müdürlük yaptığı dönemi de kapsıyor. 
     İnceleme kapsamında bankanın, el konulan bankalardan Yurtbank’ın sahibi Ali Balkaner’e açılan 110 milyon dolarlık kredi araştırılıyor. Balkaner’in Yaşarbank’a ödemediği bu krediye ilişkin Erçel döneminde Balkaner’le protokol yapılmıştı. 
     


 EKONOMİ 
























</TEXT>
</DOC>
