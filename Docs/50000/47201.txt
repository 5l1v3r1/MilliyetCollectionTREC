<DOC>
<DOCNO> 47201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sonspo12.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de büyük revizyon... Beş futbolcu kadro dışı... 
</HEADLINE>
<TEXT>

     Birinci Süper Futbol Ligi ekibi Göztepe'de, kadroda revizyona gidilerek, 6 oyuncuya artık ödeme yapılamayacağı bildirildi ve bu futbolculara süresiz izin verildi. 
     Göztepe Asbaşkanı Levent Ürkmez, yönetim kurulu toplantısında alınan kararı futbolculara bildirdiklerini belirtti. Ürkmez, A.A muhabirine yaptığı açıklamada, bu oyuncularla ''hiçbir sorunlarının bulunmadığını'' anlatarak, şunları söyledi 
     ''Aksine hepsi de geçtiğimiz yıl şampiyonlukta büyük pay sahibi olan ahde vefa duyduğumuz isimler. Ancak ekonomik şartlar nedeniyle kendilerine bundan sonra ödeme yapamayacağımızı bildirdik ve süresiz izin verdik. Takımla birlikte antrenmanlara katılmayacaklar. Kulüp bulduklarında her türlü anlayış ve kolaylık göstererek sözleşmelerini feshedeceğiz.'' Öte yandan, sarı-kırmızılı ekibin teknik direktörü Rıza Çalımbay'ın sezon başında istemediği öne sürülen isimlerin de aralarında yer aldığı 6 futbolcunun, kendilerine resmi tebligat yapılmadan konuşmama kararı aldıkları öğrenildi. 
     Bu arada Ürkmez, Trabzonspor'a verilen kaleci Bülent'e karşılık bu kulüpten alınacak oyuncularla ilgili teknik direktör Çalımbay'ın bir çalışma yaptığını, bu konuda kendisine tam yetki verildiğini kaydetti. 
     Ankaragücü'nün eski futbolcusu Güney Afrikalı Mkhalele için de girişimde bulunulduğunu anlatan Ürkmez, bu transferin önümüzdeki günlerde netlik kazanacağını söyledi. 
     Göztepe'de yönetim Denizlispor maçını gece oynama düşüncesini Rıza Çalımbay'ın isteği doğrultusunda değiştirdi. Karşılaşmanın 21 Ekim Pazar günü 15.30'da oynanacağı bildirildi. 
     Sarı-kırmızılı takım, yarın İkinci Lig B Kategorisi ekibi Vestel Manisaspor ile Manisa'da hazırlık karşılaşması yapacak. 
     






</TEXT>
</DOC>
