<DOC>
<DOCNO> 32366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur15.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethullah Gülen yargılanıyor... 
</HEADLINE>
<TEXT>

     Fethullah Gülen'in, ''laik devlet yapısını değiştirerek, yerine dini kurallara dayalı bir devlet kurmak amacıyla yasadışı örgüt kurup, bu amaç doğrultusunda faaliyetlerde bulunduğu'' gerekçesiyle 10 yıla kadar ağır hapis istemiyle yargılanmasına devam edildi. 
     Ankara 2 No'lu DGM'de görülen davanın bugünkü duruşmasına, 3 sanık avukatı ile bir müdahil avukatı katıldı. 
     Mahkeme Başkanı Hüseyin Eken'in izinli olması nedeniyle bugünkü oturuma başkanlık eden Üye Hakim Yunus Karabıyıkoğlu, sanık Gülen'in savunmasının alınması için ABD yetkili makamlarına yazılan talimatın cevabının gelmediğini bildirdi. Karabıyıkoğlu, İstanbul DGM'ye yazılan talimatın cevabının ise geldiğini ve Türkiye Katolik Cemaatleri Ruhani Reisler Kurulu Genel Sekreteri Georgi Marovistch'in tanık olarak ifadesinin alındığını kaydetti. Hakim Karabıyıkoğlu, Marovistch'in ifadesinde, Gülen'i tanıdığını ve bayramlarda kendisini ziyaret ettiklerini, Gülen'in İslam'ın temsilcisi olarak Roma'ya gitmediğini, dinlerarası diyaloğu sağlamak amacıyla Roma'ya gittiğini söylediğini ifade etti. Karabıyıkoğlu, tanığın ifadesinde ayrıca, Gülen'in İslam hakkındaki sözleri nedeni ile İslamı sevmeye başladıklarını söylediğini de belirtti. 
     Tanık eski Ankara Emniyet Müdürü Cevdet Saral adına çıkarılan davetiyenin adresine teslim edildiğini, tanık eski Ankara Emniyet Müdür Yardımcısı Osman Ak adına çıkarılan davetiyenin ise iade edildiğini kaydeden Karabıyıkoğlu, Saral'ın bugünkü duruşmaya katılamayacağını bildiren mazeret dilekçesi ise rapor gönderdiğini söyledi. 
     Sanık avukatı Abdülkadir Aksoy, ABD yetkili makamlarından talimat yazısının geldiğini öğrendiklerini, İngilizce olan yazıyı kendi imkanları ile bulduklarını ve Türkçeye tercüme ettirdiklerini söyledi. Aksoy, yazıda, sanığın avukatının bulunup bulunmadığının, iddianamenin kendisine tebliğ edilip edilmediğinin ve avukatı bulunuyor ise sanığa tebligat yapılamayacağının belirtildiğini ifade etti. Avukat Aksoy, gerekli görülmesi durumunda bu konularda yardımcı olmak amacıyla ABD'ye gidebileceklerini ifade etti. 
     Tekrar söz alan Savcı Yüksel, ABD'ye yazılan talimat cevabının beklenmesine, Cevdet Saral ve Osman Ak'ın görev yaptıkları dönemde hazırlanan raporun dosyada bulunması nedeniyle tanık olarak dinlenilmelerinden vazgeçilmesine ve ''talimat cevabının yerine getirilememesi, oyalama yoluna gidilmesi ve sanığın ABD'deki adresi olarak bildirilen adresin gerçek olmadığına ilişkin basın açıklamaları ile suçun mahiyetine göre'' sanığın gıyaben tutuklanmasına karar verilmesini istedi. 
     Hakim Yunus Karabıyıkoğlu, sanığın savunmasının alınması için ABD yetkili makamlarına yazılan talimat cevabının beklenmesine, savcı ve sanık avukatlarının Saral ve Ak'ın dinlenilmelerinden vazgeçilmesi taleplerinin reddine, İstanbul DGM'ye talimat yazılarak Merter Fatih İlköğretim Okulu'nda görevli 7 kişinin tanık olarak ifadelerinin alınmasının istenmesine karar verildiğini açıkladı. 
     Gülen'in ifadesinin alınması için yazılan talimat yazısının gelmemesi nedeniyle, Savcı Yüksel'in gıyabi tutuklama talebinin ''şimdilik'' reddine ve dosyadaki diğer eksikliklerin giderilmesine karar verildiğini bildiren Karabıyıkoğlu, duruşmayı erteledi. 
     İddianamede, Fethullah Gülen'in, 3713 Sayılı Terörle Mücadele Kanunu'nun 7. maddesinin 1. fıkrasının birinci cümlesine göre, 5 yıldan 10 yıla kadar ağır hapis cezasına mahkum edilmesi isteniyor. 
     






</TEXT>
</DOC>
