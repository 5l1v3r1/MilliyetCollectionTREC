<DOC>
<DOCNO> 36066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/soneko14.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalı tahtalar sorunu çözülüyor 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, borsa yatırımcısının üçte birini etkileyen ve 1.5 yıldır çözülemeyen kapalı tahtalar sorununda ''nihayet çözümler gelişmeye başladığını'' söyledi. 
     Bahçuvan, konuya ilişkin olarak yaptığı açıklamada, yatırımcının bir araya gelmesi, bir sivil toplum örgütü çatısı altında buluşması ve sorunlarını bu yolla dile getirmesinin, Çukurova Elektrik ve Kepez Elektrik hisse senetlerinde tarafların hızla harekete geçmesinde itici faktör olduğunu ve yatırımcının bu hisse senetlerindeki mağduriyetinin sona erdiğini ifade etti. Türkiye'nin içinde bulunduğu bu kriz ortamında, insanların herşeyi devletten beklemeden sivil toplum örgütleri çatısı altında kendi sorunlarına kendilerinin çözüm aramalarının şart olduğunu vurgulayan Bahçuvan, ''Bu süreçte sorununa sahip çıkan, bize çalışmalarımızda destek verip taraflar üzerinde toplumsal baskı yaratan, duyarlı Çukurova Elektrik ve Kepez Elektrik yatırımcılarına teşekkür ederiz'' dedi. BORYAD Başkanı Ali Bahçuvan, bu konuda hali hazırda 330 bin yatırımcının sorununun devam ettiğini bildirdi. 







</TEXT>
</DOC>
