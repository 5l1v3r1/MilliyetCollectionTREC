<DOC>
<DOCNO> 14930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/yazar/kohen.html </URL>
<DATE> 2001/04/06/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Baba Bush ne diyor 
</HEADLINE>
<TEXT>

     Yaşı 77'yi buldu, ama hiç de göstermiyor. Aynen 1990'ların başında TV'lerde gördüğümüz o karizmatik sima... Aynı enerjik hareketler... Aynı esprili konuşmalar... 
     George Bush'tan söz ediyoruz. 
     Eski ABD Başkanı, önceki gece işadamı Rahmi Koç'un 150 seçkin davetlinin katıldığı yemekte, şeref konuğu idi. Hasköy'deki Rahmi Koç Müzesi'nin etkileyici ortamında verilen bu yemekte "baba Bush" bu kez, ABD'nin Carlyle şirketinin yönetim kurulu üyesi sıfatı ile eşi Barbara ile birlikte hazır bulunuyordu. Buna yol açan vesile de, Koç Holding'in Carlyle ile iletişimde işbirliği alanında anlaşmaya varması idi. 
     George Bush, yemekten önceki kokteylde, davetlilerle tanışıp sohbet etmek fırsatını buldu. Ardından yemek sırasında Türkiye başta olmak üzere, çeşitli konular üzerindeki düşüncelerini büyük bir rahatlıkla anlattı. 
     
     KOKTEYL sırasında Bush'a, Irak'la ilgili çok merak edilen - ve de tartışılan - bir soruyu yöneltiyorum "Körfez harekatını bitmemiş bir operasyon olarak sayanlar var. Sizce öyle mi Neden bu müdahalenin sonunu getirmediniz " 
     Yanıtı şöyle "Bence harekat tamamlanmıştı ve başarıya ulaşmıştı. Eğer Amerikan kuvvetleri Saddam'ı ele geçirmek veya ortadan kaldırmak için neden Bağdat'a girmedi sorusu akla geliyorsa, hemen söyleyeyim ABD'nin BM'den aldığı yetki ile ve tüm dostlarından oluşan koalisyonun desteği ile gerçekleştirdiği harekatın amacı, Bağdat'ı işgal etmek ve Saddam'ı yok etmek değildi. Öyle yapsaydık bu desteği kaybederdik, işgalci sayılırdık... Bu takdirde Ortadoğu barış sürecini de başlatamazdık..." 
     Yani Bush, Körfez Savaşı sırasında yaptığını doğru buluyor ve "işi bitiremediği" için üzülmüyor. Yemekte yaptığı konuşmada da, bu görüşünü tekrarlarken şimdi izlenecek politikanın Saddam'a karşı gevşememek ve yaptırımları uygulamayı sürdürmek olması gerektiğini söylüyor. Oğlu George W. Bush'un şimdi başkan olarak stratejisi de bundan farklı değil... 
     
     BUSH'u kokteyl sırasında işadamları ile sohbetinde izliyoruz. Eski Başkan onları dikkatle dinliyor ve Türkiye'nin bugünkü krizi atlatacağı konusundaki inancını ifade ediyor. Yemekteki konuşmasında da öyle. Davetliler arasında bulunan Devlet Bakanı Kemal Derviş'in çabalarına değiniyor ve "Derviş gibi bir adamınız olduğu için şanslısınız" diyor... 
     Bush Başkan olan oğlunun Türkiye'ye karşı tavrına da değiniyor ve "kendisi Türkiye'ye ilgi besliyor. Eminim ki, o da babası gibi Türkiye'ye karşı aynı sevgi duygularına sahiptir" şeklinde konuşuyor. Ve Yeni Başkan'ın Türkiye'ye, şimdiki sorunların çözümlenmesinde yardımcı olacağından emin olduğunu belirtiyor. 
     Baba Bush'un oğlu üzerinde ne kadar etkisi var Bu soruya yanıtı şöyle "Onu etkilemeye çalışmam. Ama benim söylediklerimi de dinler". 
     Türkiye'ye ilgi ve destek konusunda genç Başkan'ın babasının söylediklerine ve de ilerde söyleyeceklerine kulak kabartacağı kesin. Yakın çevresindekiler de öyle düşünüyor zaten. 
     Bu bakımdan Koç'un şu sırada, "iş" vesilesi ile George Bush'u Türkiye'ye getirtmesi ve kendisine ülkeyi yakından görmek, dertlerini dinlemek fırsatını vermesi, "hayırlı" olmuştur. 
     
     





Neyin krizi 


Felaketin gelişi 


Derviş'in programı 


Molla Kadriş, Coelho’ya karşı 


Kemal Derviş sabır istiyor ama... 


3 ayak 2 model 


Kabahat kimin 


Baba Bush ne diyor 


Tek kollu ekonomist aranıyor’ 


Sokak neden ayakta 


Küreselleşme maçı ve yazarkasa... 


Bush'un mesajı 


Vergisiz olmaz 


Atla gel, Kemal bekliyor 


</TEXT>
</DOC>
