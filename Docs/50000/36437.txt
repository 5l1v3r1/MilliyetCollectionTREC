<DOC>
<DOCNO> 36437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur05.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege ormanları alev alev 
</HEADLINE>
<TEXT>

     Muğla'nın Şenyayla Köyü yakınlarında dün çıkan orman yangınının sabaha karşı 51 hektarlık alanda kontrol altına alındığı, Manisa'nın Soma İlçesi'ne bağlı Turgutalp Beldesi yakınlarındaki yangının ise 25 hektarlık alanda kısmen kontrol altında olduğu bildirildi. 
     Muğla Orman Bölge Müdürlüğü yetkililerinden alınan bilgiye göre, Şenyayla Köyü yakınında akşam 30 hektarlık sahada kısmen kontrol altında tutulan orman yangını, gece kontrolden çıkarak 51 hektarlık alana yayıldı. Yangın, orman işçileri ve itfaiye ekipleriyle askeri birliklerin yoğun çabaları sonucu sabaha karşı 51 hektarlık alanda tamamen kontrol altına alındı. Yetkililer, soğutma çalışmalarının sürdürüldüğünü belirttiler. 
     Öte yandan, Manisa'nın Soma İlçesi'ne bağlı Turgutalp Beldesi yakınlarındaki Hamzadağı mevkiinde dün çıkan orman yangınının ise 25 hektarlık alanda kısmen kontrol altında tutulduğu kaydedildi. Soma'daki yangının tamamen kontrol altına alınabilmesi için yangın söndürme helikopterleri ile görevlilerin sabahın erken saatlerinden itibaren yoğun mücadeleye devam ettikleri duyuruldu. Soma'daki orman yangınına neden olduğu şüphesiyle dün Mustafa Yıldız adlı kişi gözaltına alınmıştı. Yangınların çıkış nedeninin belirlenmesi için soruşturmanın sürdürüldüğü bildirildi. 
     
     






</TEXT>
</DOC>
