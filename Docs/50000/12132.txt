<DOC>
<DOCNO> 12132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur16.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi "Türkiye'ye yardımcı olmaya hazırız" 
</HEADLINE>
<TEXT>

     ABD'nin Ankara Büyükelçisi Robert Pearson, ülkesinin, Türkiye'nin önündeki zorlukları aşabilmesi için yardımcı olmaya hazır olduğunu bildirdi. 
     Büyükelçi Pearson, Stratejik Teknik Ekonomik Araştırmalar Merkezi STEAM tarafından düzenlenen ''Enerji Arenası'' isimli toplantı çerçevesinde verilen öğle yemeğinde bir konuşma yaparak, ülkesinin, Türkiye'nin enerji sektörüne ve son dönemdeki ekonomik gelişmelere bakışını anlattı. 
     ABD'nin Türkiye'deki enerji sektörü ve ekonomik gelişmelerle yakın ilgilenmesinin nedenlerinden birini, ''Türkiye'nin stratejik bir müttefik'' olması olarak gösteren Pearson, ABD'nin, Türkiye'nin önündeki zorlukları aşabilmesi için elinden gelen yardımı yapmaya hazır olduğunu bildirdi. Pearson, Türkiye'nin önündeki zorlukları aşabilmesi için ''1919 ruhunun ve o dönemdeki cesaretinin'' hala mevcut olduğunu belirterek, Türkiye'nin gerek IMF, Dünya Bankası ve Avrupa Birliği gibi uluslararası kuruluşlarla gerekse ABD, Kanada ve Japonya gibi ülkelerle işbirliği içinde çalışarak başarıya ulaşacağına inandığını bildirdi. 




</TEXT>
</DOC>
