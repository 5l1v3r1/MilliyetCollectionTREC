<DOC>
<DOCNO> 26278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo06.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ümit de ayrılmak istiyor... 
</HEADLINE>
<TEXT>

     Galatasaray ve A Milli Takım'ın başarılı futbolcusu Ümit Davala, her Türk futbolcusu gibi Avrupa'da forma giymek istediğini söyledi. 
     Ümit, internetteki ''www.umitdavala.com'' adresli sitesinde yaptığı açıklamada, normal koşullarda bu sezon transferinin söz konusu olmadığını ve kulübüyle 1 yıllık daha anlaşması bulunduğunu hatırlatarak, ''Ancak bana ve kulübüme gelen çok cazip transfer teklifleri var. Her Türk futbolcusu gibi Avrupa'da oynamayı çok arzuluyorum. Bana gelen bütün teklifleri kulübüme yönlendiriyorum. Sonuçta sözleşmem olduğu için benimle ilgili kararları yöneticilerimiz erecek'' diye görüşlerini belirtti. 
     
     'Avrupa düşüm...' 
     Galatasaray'da çok büyük işler yaptıklarını belirten Ümit, şunları kaydetti 
     ''Elbette yapacak daha çok işler var. Ancak yaşam sürdükçe Galatasaray'ın hedefleri bitmeyecek. Benim ise gün gelecek futbolu bırakma saatim kapımı çalacak. İşte o gün ideallerine kavuşmamış bir yıldız olmak istemiyorum. Avrupa düşlerimi gerçeğe dönüştürmek istiyorum.'' 
     
     'Bu sene ayrılmam faydalı olur' 
     FIFA'nın transfer statüsünde yaptığı değişiklikler sonrası futbolcuların daha özgür bir konuma geldiğini kaydeden Ümit Davala, bu sezon ayrılmasının Galatasaray açısından daha yararlı olacağını bildirdi. 
     Ümit, sözleşmesi bittiğinde, talip olan kulübün Galatasaray'a hiç para ödemeden kendisini renklerine katabileceğini vurgulayarak, ''Sanırım bu sene takımdan ayrılmam, Galatasaray'a maddi açıdan çok daha faydalı olacaktır'' dedi. 






</TEXT>
</DOC>
