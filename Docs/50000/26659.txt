<DOC>
<DOCNO> 26659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo07.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Yusuf "Şampiyonlar Ligi'nde Galatasaray'ı geçeceğiz" 
</HEADLINE>
<TEXT>

     Fenerbahçeli futbolcular Yusuf ve Serkan, Antalya'da tatilin keyfini sürüyor. Geçen Cuma günü boş sözleşmeye imza atan Yusuf ve 1 yıllık sözleşmesi daha bulunan Serkan, sıcağıyla ünlü turistik kentte eğlenmek için havuzları tercih ediyor. 
     Fenerbahçe'nin orta alanındaki etkili ismi Yusuf ve savunmanın genç oyuncularından Serkan, Antalya'da yeni sezon için moral depoluyor. Geçen hafta Yusuf'un Antalya'daki evinde tatil yapmaya başlayan 2 sarı-lacivertli futbolcu, günlerinin büyük bölümünü su parklarında geçiriyor. 
     Gelecek hafta Bodrum'a geçeceklerini ve tatillerinin geri kalan kısmını Ege'de sürdüreceklerini belirten Yusuf ve Serkan ikilisi, ''Tüm sezonun yorgunluğunu atıyoruz. Lig için çalışmaların başlamasına çok da uzun zaman yok. Bu kısa arayı sıkıştırılmış bir tatil programı ile doyasıya eğlenerek değerlendiriyoruz'' dedi. 
     
     'En büyük Fenerbahçe' 
     Yusuf, Fenerbahçe'de çok mutlu olduğunu ve bu nedenle boş sözleşmeye imza attığını söyledi. 
     ''Türkiye'de, Fenerbahçe'den daha büyük bir takım yok'' diyen yıldız futbolcu, ''Avrupa Şampiyonlar Ligi'nde Galatasaray'ın elde ettiği başarının üzerine çıkacağız. Tüm arkadaşlarımın hayali aynı. Başarının gelecek yılda sürmesi, tüm kupaları almak ve Avrupa Şampiyonlar Ligi'nde final oynamak, hatta kupayı almak. Fenerbahçe forması giyen herkes buna inanıyor'' dedi. 
     Avrupa Şampiyonlar Ligi'nde oynayacağı futbolla kendisini Avrupa'ya göstereceğini de savunan Yusuf, ''Gelecekte ben de Avrupa'da oynamak isterim. Ama Avrupa'da da olsa gideceğim takım Fenerbahçe'den büyük olmalı. Türkiye'de daha Fenerbahçe'den büyük yok, Avrupa'da da çok az. Gönlümde hangi Avrupa ekiplerinin yattığını siz hesaplayın'' diye konuştu. 






</TEXT>
</DOC>
