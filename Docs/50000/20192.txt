<DOC>
<DOCNO> 20192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo09.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Revivo idmanı yarıda bıraktı 
</HEADLINE>
<TEXT>

     Fenerbahçe'de, 13 Mayıs Pazar günü deplasmanda Erzurumspor ile yapılacak lig maçının hazırlıkları, bugün tek antrenmanla sürdü. 
     Samandıra Tesisleri'nde, Teknik Direktör Mustafa Denizli yönetiminde gerçekleştirilen ve ylaklaşık 1,5 saat süren çalışmada futbolcular, dar alanda pres çalışması ile yarı sahada çift kale maç yaptılar. 
     Bu arada, pres çalışmasının ardından Fenerbahçe'nin İsrailli futbolcusu Revivo, Mustafa Denizli'den izin alarak çalışmadan ayrıldı. 
     İdmana, sakatlıkları süren Rapajiç, Ogün ve Rüştü çıkmazken, Mustafa Doğan ve Zoran Mirkoviç ise takımdan ayrı düz koşu yaptı. Ayrıca, antrenmanın son dakikalarında girdiği bir ikili mücadelede sağ bileğine darbe alan Abdullah da çalışmaya devam etmedi. 
     Anterman sonunda, Johnson tek başına koşarken, Baliç, Ali Güneş ve Serhat ise frikik çalışması yaptı. 
     Fenerbahçe'de, Galatasaray ile yapılan zorlu derbi maçında Emre ile girdiği hava topunda sakatlanan ve kaburgasında ezilme belirlenen Rüştü'nün Erzurumspor maçında oynamaması olasılığı üzerine, kaleci antrenörü Nurettin Yıldız, genç kaleciler Oğuz ve Recep ile özel ilgilendi. 
     Fenerbahçe'nin Erzurumspor maçı hazırlıkları yarın yapılacak antrenmanla sürecek. 
     Öte yandan bir grup Fenerbahçeli taraftar, Teknik Direktör Mustafa Denizli'ye, tesislerden çıkışında arabasını durdurarak sevgi gösterisinde bulundular. 






</TEXT>
</DOC>
