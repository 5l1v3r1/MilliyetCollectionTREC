<DOC>
<DOCNO> 27539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur11.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet isteyen mahkumlara din dersi verecek... 
</HEADLINE>
<TEXT>

     Diyanet İşleri Başkanlığı, cezaevlerindeki tutuklu ve hükümlülerden isteyenlere güncelleştirilmiş ve daha bilimsel zeminde din dersi verecek. 
     Adalet Bakanlığı ile 31 Mart 2001 tarihinde imzalanan protokol gereği hazırlıklarını tamamlayan Diyanet İşleri Başkanlığı, tutuklu ve hükümlülere ders verecek personeline yönelik eğitim seminerine bugün başladı. 
     Diyanet İşleri Başkanı Mehmet Nuri Yılmaz, seminerin açılışında yaptığı konuşmada, işbirliği protokolünün amacının, tutuklu ve hükümlülerin dini ve ahlaki duygularının geliştirilerek, yeniden topluma kazandırılmalarının sağlanması olduğunu söyledi. Her iki kuruluşu bu uygulamaya sevk eden iki temel gerekçe olduğunu ifade eden Yılmaz, bunları, ''suçluların da insan onur ve haysiyetine yakışır tarzda yaşam sürme hakkı'' ve ''suçluların eğitilmesi ve topluma yeniden kazandırılması çalışmalarında dini inançlardan faydalanılması'' olarak sıraladı. 
     Yılmaz, mahkumların, işledikleri suçlardan dolayı bazı haklardan mahrum olmalarına karşın anayasa gereği diğer haklardan mahrum edilemeyeceklerini belirterek, din ve vicdan hürriyetinin temel insan haklarından birisi olduğunu vurguladı. Bugüne kadar Adalet Bakanlığı'na ve Diyanet İşleri Başkanlığı'na din konusunda aydınlatılmak, batıl inanışlar konusunda bilgilendirilmek ve Kuran okumayı öğrenmek için yoğun talep geldiğine işaret eden Mehmet Nuri Yılmaz, ''Devletimizin bu talepler karşısında ilgisiz kalması elbette düşünülemez'' dedi. 
     
     Çağcıl ve insancıl devlet 
     Toplumların gelişmişlik düzeylerinin suçlularla ilgilenme biçimini belirlediğine dikkati çeken Diyanet İşleri Başkanı, şunları söyledi 
     'Suçluların eğitilmeleri ve topluma yeniden kazandırılmaları fikri, geçen yüzyılın başlarında düşünce olarak ileri sürülmeye başlanmış ve günümüzde olgunlaşarak toplumların önüne vazgeçilmez bir ödev olarak çıkmıştır. Herhangi bir şekilde suç işlemiş şahısların, tutukluluk ve hükümlülük süresince eğitilmeleri, toplumla ilişki kurmalarını zorlaştıran etkenlerin tespiti ve bunların en aza indirilmesi çağdaş ve insancıl devlet olmanın gereğidir. Mahiyeti gereği çok hassasiyet gerektiren din hizmetinin, denetimsiz şekilde sunulmasının ülkemiz insanına nelere mal olacağı, sosyal bünye içinde ne derece derin yaralar açacağı gerek geçmişte gerekse günümüzde yaşanan acı tecrübelerle sabittir. Bu bakımdan cezaevlerinde isteyen vatandaşlara din hizmeti verilmesi bir ihtiyaçtır.'' 
     Cezaevlerinde din dersi uygulamasının yeni başlamadığını vurgulayan Yılmaz, ilk olarak 1959 yılında başlayan din derslerinin bundan sonra güncelleştirilerek bilimsel zemine dayanılarak verileceğini belirtti. 
     
     F tipi cezaevleri 
     Yılmaz, konuşmasının ardından gazetecilerin sorularını yanıtladı. Bir gazetecinin, din dersinin F tipi cezaevlerinde de verilip verilmeyeceği yönündeki sorusuna Yılmaz, ölüm oruçlarının bir an önce sona ermesi temennisinde bulunarak, ''O işin perde arkasında başka işler var. Bu insanlara da tabii arzu ettikleri takdirde dini bilgiler verme görevi yapılacaktır. Zorlama söz konusu değil'' yanıtını verdi. 
     Mehmet Nuri Yılmaz, başka bir gazetecinin, ''F tipi cezaevlerinde ortak alanların açılması yasak. Bu nedenle ölüm oruçları sürüyor. Ama ders alabilmeleri için ortak bir mekanda buluşmaları gerekiyor'' demesi üzerine, ''Ortak mekanda verilecek tabii. Yani bir konferans salonunda... İsteyenlere münferit de verilebilecektir'' dedi. 
     Seminer, 30'ar kişilik 4 gruba Diyanet İşleri Başkanlığı ve Adalet Bakanlığı'nın konuyla ilgili uzman personeli tarafından verilecek. Seminerlerde ''İrşad ve tebliğ usulü'', ''Güncel dini konular'', ''İletişim'', ''Suçlu psikolojisi'', ''İdare ile ilişkiler ve güvenlik'', ''Çocuk ve gençlik'' konuları işlenecek. Din derslerinde tutuklu ve hükümlülere ise inanç, din ve ahlak prensiplerinin yanı sıra vatan ve millet sevgisi aşılanmaya çalışılacak. Kuran derslerinin yanı sıra konferanslar da düzenlenecek. 







</TEXT>
</DOC>
