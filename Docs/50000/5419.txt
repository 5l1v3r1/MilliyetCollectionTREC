<DOC>
<DOCNO> 5419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/spor/aspo.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde, her koşulda ve hep kazanıyor 
</HEADLINE>
<TEXT>
Buzda da Aslan imzası 2-1 
Sert, kaygan ve karla kaplı zeminde yol yorgunu Galatasaray, zor da olsa Erzurumspor engelini aştı. Golleri Ümit, Zafer ve Arif attı 
     NE kar, ne kış, ne de buz. Hiçbiri durduramadı Cim - Bom’u. Sürekli yağan kar. Futbol oynamanın değil, ayakta durmanın bile zor olduğu, jilet gibi bir zeminde yapıldı Erzurumspor - Galatasaray maçı. Cim - Bom başlama düdüğü ile yüklendi. 14. dakikada da Ümit’in, topu elle düzelttiği itirazlarına yol açan golüyle öne geçti. 20. dakikada bu kez Hasan Şaş ceza alanına girdi, Ivos’un müdahalesi ile yere indi, hakem penaltıyı vermedi. 32. dakikada ise Popescu’nun şutu direkten sekti. 
     OYUNDA dengeyi kuran Erzurumspor 45. dakikada Zafer ile beraberliği yakaladı. Zafer’in yaklaşık 30 metreden vuruşunda top Popescu’nun başına çarptı, Taffarel’i kontrpiyede bıraktı, ağlarla kucaklaştı. İkinci yarıda oyun daha da hareketlendi. Dadaşlar Tuncay’la art arda iki kez çok önemli fırsat yakaladı, yararlanamadı. Serkan’ın 82. dakikadaki golü ise ofsayt gerekçesiyle geçerli sayılmadı. 85. dakikada da oyuna yeni giren Arif, takımını galibiyete taşıyan golü filelere bıraktı. 
     
     Ayakta kalan kazandı’ 
     GALATASARAY Teknik Direktörü Lucescu, "Çok kötü bir zeminde oynadık. Ayakta kalan takım maçı kazandı" dedi. Rumen hoca, "Erzurumspor’u tebrik ediyorum. Çok iyi mücadele ettiler. Stratejik adamlarımızı en iyi şekilde durdurdular. Ama biz maçta dengesini koruyan taraftık. Böylesine bir sahadan galip ayrılmak başarıdır. Yorucu yolculuk ve kötü hava nedeniyle imkansız şartlarda oynadık. İkinci yarıda oyuna giren oyuncularımı kutluyorum. Maça iyi bir hava getirdiler" diye konuştu. 
     
     "Ümit topu elle aldı" 
     GALATASARAYLI Hasan Şaş, hakemin, Ivos tarafından kendisine yapılan penaltıyı görmemezlikten geldiğini belirtirken, ilk golün sahibi Ümit’in de pozisyon sırasında topu elle aldığını söyledi. Hasan Şaş, "Çok net ve açık penaltıydı. Daha nasıl penaltı olur anlamadım. Ümit ise topu eliyle düzeltti" dedi. 
     
     Hagi’nin korkusu 
     KAFİLEYLE önceki akşam Erzurum’a gitmeyip Trabzon’da kalan ve dün sabah özel bir uçakla Erzurum’a ulaşan Hagi’nin otobüsten neden korktuğu anlaşıldı. Karlı havada yaptığı otobüs yolculuğunda kaza geçirdiğini ve bir akrabasını kaybettiğini belirten Rumen yıldız, Trabzon’da o günü hatırladığını, bu nedenle de otobüse binmediğini söyledi. Yönetici Burak Elmas, "Arsenal’de de Berkamp uçaktan korkuyor. Hagi’nin korkusu da normal" dedi. 
     
     Polat’ın tepkisi 
     GALATASARAYLI yöneticiler Erzurum’da ilk etapta eski yöneticilerden Adnan Polat’ın sahibi olduğu Polat Otel’de yer ayırdılar. Ancak Dedeman Oteli oldukça düşük fiyat verince yöneticiler tercihlerini bu otelden yana kullandılar. Polat otelin sahibi Adnan Polat, yöneticilerin kendisini hiç aramamasına tepki gösterdi. Polat, "Biz onları buraya para için davet etmiyoruz. Bize ne söyleselerdi onu yapardık. Ama hiç aramamalarını garipsedik" dedi. 
     
     Erzurum’da alarm 
     GALATASARAY’ın yolculuğu sırasında Erzurum Valiliği ve Emniyet Müdürlüğü alarma geçti. Valiliğin emri ile Galatasaray otobüsünün geçtiği noktalarda hem güvenlik önlemleri alındı, hem de yolda kalmamaları için özel gayret gösterildi. Özel polis timleri Galatasaray otobüsüne otele varıncaya kadar eskortluk yaptı. Jandarma da Galatasaray otelinin çevresinde soğuk havaya rağmen sürekli nöbet tuttu. 
     
     Bozuk zemin 
     ERZURUMSPOR - Galatasaray maçı, Cemal Gürsel stadının yer yer buzla kaplı zemininde oynandı. Havanın çok soğuk olması nedeniyle buzları temizleme çabası sonuçsuz kaldı. Buz tutmuş ve oldukça sert zemine sahip olan sahada top kontrolünde güçlük çeken oyuncular, sahayı "jilet gibi" diye nitelendirdiler. Galatasaraylı oyuncular maçta özel kramponlar giydi. 
     
     Maçın karnesi 
     HAKEMLER Selahattin Bitirim , Birol Budal , Adnan Ayçiçek 
     ERZURUMSPOR Koraç - Kürşat , Cüneyt , İvos , Hasan - Zeki , Ali Yılmaz Ali İpek Dk.68 , Ersin , Soner , Zafer - Tuncay Grobaç Dk.77 
     YEDEKLER Armağan, Okan, Selçuk, Apik, Fatih 
     GALATASARAY Taffarel - Fatih Arif Dk.76 , Bülent , Popescu , Hakan Ünsal - Ümit , Okan , Hagi Serkan Dk.61 , Emre - Hasan Şaş Ergün Dk.67 , Jardel 
     YEDEKLER Kerem, Bülent Akın, Emre Aşık 
     SARI KART Fatih, Serkan, Popescu Galatasaray , İvos Erzurumspor 
     GOLLER Ümit Dk.14 , Zafer Dk.45 , Arif Dk.85 
     
     MAÇIN KAHRAMANI 
     Hagi 
     NEDEN sahaya çıktığı, neden oynamadığı belli değildi. Hiçbir şey yapamadı. 61 dakika oyunda kaldı. Ayakta duracak hali yoktu. Oyundan alınması için neden bu kadar beklendi. Herkes hayret etti. Sahanın en kötüsüydü. 
     
     HAKEM ANALİZ 
     İyi değildi 
     İYİ bir yönetim göstermedi. Oyunun kontrolünü zaman zaman elinden kaçırdı. Hasan Şaş’a yapılan mutlak penaltıyı vermedi. Ümit’in attığı golde de topun bu oyuncunun eline çarpmasını göremedi. 
     


 SPOR 

























</TEXT>
</DOC>
