<DOC>
<DOCNO> 18034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sonspo14.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Ali Sami Yen Stadı'nı Avrupa maçlarına kapattı 
</HEADLINE>
<TEXT>

     Arsenal ile yapılan UEFA Kupası finalinde yüksek fiyatlı bilet sattığı gerekçesiyle para cezasına çarptırılan Galatasaray Kulübü'ne, Avrupa Futbol Federasyonları Birliği UEFA'dan bu kez de saha kapatma cezası geldi. 
     UEFA, Ali Sami Yen Stadı'nın içi ve dışında bir türlü istenilen güvenlik önlemlerinin alınmadığını iddia ederek, gereken önlemler alınana kadar, Galatasaray'ın İstanbul Ali Sami Yen Stadı'nda Avrupa kupasında maç yapmasını yasakladı. 
     UEFA'dan yapılan açıklamada, 3 Nisan'da Real Madrid ile İstanbul'da yapılan Avrupa Şampiyonlar Ligi çeyrek final ilk maçında, taraftarın tavrı ve stat içi ile dışı güvenlik önlemlerinin yetersizliği örnek olarak gösterilerek, sarı-kırmızılı kulübe 120 bin İsviçre frangı yaklaşık 85 milyar lira para cezasının da verildiği belirtildi. UEFA Sözcüsü Mike Lee, İstanbul'da yapılan Real Madrid maçında, oyuncu ve hakemlere yönelik gerekli güvenlik önlemlerinin alınmadığını ifade ederek, saha giriş ve çıkışlarında seyirci baskısının bulunduğunu, stada, belirtilen kapasiteden fazla seyirci alındığının ve çıkış kapıları ile merdivenlerin bile taraftarla dolu olduğunun gözlendiğini söyledi. Galatasaray Kulübü, bu karara 28 Nisan Cumartesi gününe kadar itiraz edebilecek. 







</TEXT>
</DOC>
