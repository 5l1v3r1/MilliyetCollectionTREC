<DOC>
<DOCNO> 43473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur07.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç kamyon bir otobüs çarpıştı..Olan trafik polisine oldu 
</HEADLINE>
<TEXT>

     Afyon yakınlarında meydana gelen zincirleme trafik kazasında, art arda yaşanan kamyon, otobüs çarpışmaları, kaza yerinde inceleme yapan bir polis memurunun, kamyonun altında kalarak yaşamını yitirmesine neden oldu, 4 kişi yaralandı. 
     Alınan bilgiye göre, Afyon- Kütahya karayolunun 17. kilometresinde sabaha karşı meydana gelen trafik kazasında, karşı yönlerden gelen ve ikisi de Yurtiçi Kargo'ya ait Kadir Yeşildağ yönetimindeki 45 SK 889 ve Bilal Duman'ın kullandığı 01 PT 008 plakalı kamyonlar ile Halil Develi yönetimindeki 07 RL 316 plakalı elma yüklü kamyon çarpıştı. 
     Afyon Bölge Trafik Ekipleri, olay yerinde kazanın notlarını alırken ve inceleme yaparken, kazayı fark etmeyen Mevlüt Ceylan idaresindeki 34 TA 2206 plakalı Kontur firmasına ait yolcu otobüsü, kaza yapan kamyonlara çarptı. İkinci çarpmada, elma yüklü kamyon devrildi. Bu sırada, ilk kazaya karışan şoförler ve Bölge Trafik ekibindeki diğer polisler, ikinci kazayı farkedip kaçarken, polis memuru İrfan Sefa 46 , talihsiz bir şekilde, devrilen elma yüklü kamyonun altında kalarak yaşamını yitirdi. Kazada yaralanan otobüs şoförü Mevlüt Ceylan, muavini Mustafa Koç ile yolculardan Fatma Bahar ve Egemen Yörür, Afyon Devlet Hastanesi'nde tedavi altına alındılar. Aynı noktada meydana gelen iki kaza nedeniyle Afyon- Kütahya karayolu 3 saat trafiğe kapanırken, daha sonra servis yolundan ulaşım sağlandı. Evli ve 3 çocuk babası polis memuru İrfan Sefa'nın, Eskişehir'de toprağa verileceği öğrenildi. 







</TEXT>
</DOC>
