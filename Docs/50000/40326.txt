<DOC>
<DOCNO> 40326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sontur17.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Parasız kalan firari erin hırsızlık yapmasından şüpheleniliyor 
</HEADLINE>
<TEXT>

     İstanbul polisi, işadamı Üzeyir Garih'in katil zanlısı olarak aranan firari er Yener Yermez'in, parasız kaldığı için gasp ve hırsızlık yapacağından şüphelenerek, bu tür tüm olayları incelemeye aldı. 
     İstanbul Emniyet Müdürlüğü'nden alınan bilgiye göre, Garih'in katil zanlısı olarak aranan Yener Yermez'in yakalanması için 3 emniyet müdür yardımcısının koordinasyonunda, Asayiş, Terörle Mücadele, İstihbarat ve Organize Suçlar şube müdürlükleri bünyesinde kurulan 4 operasyonel timin çalışmaları sürüyor. 
     Halen İstanbul'da saklandığı sanılan Yermez'in il dışına çıkmaması için gerekli tüm tedbirleri alan polis, parasız kaldığı sanılan Yermez'in bu ihtiyacını giderebilmek için hırsızlık ve gasp olaylarına karışmasından şüpheleniyor. 
     Bu amaçla tüm gasp olaylarını incelemeye alan ve mağdurlara Yener Yermez'in fotoğraflarını gösteren polis, bu yöntemle de henüz bir sonuca ulaşamadı. 
     Yermez'in daha önce de hırsızlık yaptığını dikkate alan polis, Yener Yermez'in, mağdurun faili görmediği hırsızlık suçuna karışma ihtimaline ağırlık veriyor. 
     Olay yerinde bulunan ve bir kadına ait olduğu belirlenen kan izinin, Kriminal Polis Laboratuvarı'nda yapılan inceleme sonucu Pınar Konuşkan ya da diğer kadınlara ait olmadığının tespit edildiğini hatırlatan yetkililer, bu durumun olayda başka bir kadının varlığını gösterdiğini kaydettiler. 
     Yetkililer, bu sonuca karşın Konuşkan'ın olayın bir yerinde bulunduğunu, en azından bilgisinin olduğunu düşündüklerini bildirdiler. 
     Bu arada, halen gözlem altında tutulan Pınar Konuşkan için Eyüp 1.Sulh Ceza Mahkemesi'nden dün 3 günlük ek gözetim süresi alındığı öğrenildi. 
     
     
     






</TEXT>
</DOC>
