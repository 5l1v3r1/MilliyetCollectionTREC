<DOC>
<DOCNO> 6123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sonspo03.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, derbilerde çöküyor 
</HEADLINE>
<TEXT>

     Galatasaray Teknik Direktörü Mircea Lucescu, sarı-kırmızılı ekibin başına geldiği günden bu yana ''derbi'' maçlarda gülemedi. 
     ''3 Büyükler'' içinde yer alan Galatasaray, Mircea Lucescu'nun takımın başına geldiği günden bu yana ezeli rakipleri Fenerbahçe ve Beşiktaş ile bugüne dek yaptığı 4 maçta da galibiyet elde edemedi. Ligde bu sezonun ilk derbisinde Beşiktaş ile BJK İnönü Stadı'nda karşı karşıya gelen Galatasaray, bu maçta 3-1 yenildi. Aynı rakibiyle Atatürk Kupası'nda da karşı karşıya gelen sarı-kırmızılı ekip, bu kez de 2-1'lik yenilgiyle ''en büyük kupayı'' rakibine kaptırdı. 
     Ezeli rakibi Fenerbahçe ile de Lucescu'nun yönetiminde 2 kez karşılaşan Galatasaray, bu maçların 2'sinden de galibiyetle tanışamadı. Sarı-lacivertli takımla ilk olarak Ali Sami Yen Stadı'nda karşı karşıya gelen Lucescu'nun Galatasaray'ı, saha ve seyirci avantajını iyi kullanamayınca, maç 0-0 sonuçlandı. Son olarak Türkiye'deki ilk İstanbul derbisini kazanmak için Fenerbahçe Şükrü Saraçoğlu Stadı'na dün çıkan Lucescu'nun Galatasaray'ı, bu maçı da penaltılarla 7-6 kaybederek, yine boynu bükük sahadan ayrıldı. 
     
     



</TEXT>
</DOC>
