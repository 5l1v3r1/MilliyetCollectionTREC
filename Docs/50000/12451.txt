<DOC>
<DOCNO> 12451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/guncel/agun.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MERHABA 0555 
</HEADLINE>
<TEXT>

Türkiye’de hizmete giren 3. GSM şebekesi ARIA rekabeti getirdi. İndirimlerle açılışını yapan ARIA sayesinde TURKCELL ve TELSİM de fiyat politikalarını yeniden belirliyor... 
     EKONOMİ SERVİSİ 

     İtalyan Mobil telefon şirketi TIM ile Türkiye İş Bankası’nın kurduğu İş - TİM’in cep telefonu şebekesi Aria, sabit ücretsiz ve diğer iki cep telefonu operatörüne göre daha ucuz ücret tarifesiyle hizmete girdi. Aria’dan hat alırken yalnızca Telsiz Genel Müdürlüğü’nün belirlediği vergiler ödenecek. 
     İş - TİM’in İtalyan Genel Müdürü Giuseppe Farina, Aria’nın hizmete girmesi nedeniyle düzenlenen törende Türkçe olarak, "Sabit ücret yok" dedi. Aria’nın açıkladığı cazip fiyatlardan 31 Mayıs 2001’e kadar başvuran aboneler bir yıl yararlanacak. 
     
Özince Tüketici kazanır      İş Bankası Genel Müdürü ve İş - TİM Yönetim Kurulu Başkanı Ersin Özince özelleştirme tarihinin en büyük başarısına, 2 milyar 525 milyon dolar ile imza attıklarını hatırlatarak, bunun İş - TİM’in, Türkiye’nin bugününe ve yarınına ne kadar inandığını, Türk tüketicisini ne kadar önemsediğini gösterdiğini söyledi. Özince, "Bundan sonra halkımızın ve sizlerin de desteğiyle daha da güçlü olduğunda, ilk kazananın Türk tüketicisi ve Türkiye olacağını hep birlikte görmeye devam edeceğiz’’ dedi. Özince, bu yatırımın nihai olarak da toplumun refah düzeyini artırmanın önemli bir yolu olduğunu ve Aria’nın 10 yıl boyunca zarar etmesini göze aldıklarını belirtti. 
     
İtalyanlar için ikinci tören      Aria dün Ulaştırma Bakanı Enis Öksüz, İş Bankası Genel Müdürü ve İş - TİM Yönetim Kurulu Başkanı Ersin Özince, Telecom Italia Mobile TIM Grubu Başkanı Roberto Colaninno ve İş - TİM Genel Müdürü Giuseppe Farina’nın katıldığı bir törenle hizmete girdi. Aria’dan ilk görüşmeyi Enis Öksüz’ün aradığı Başbakan Bülent Ecevit yaptı. İtalyan gazeteciler İstanbul trafiğine takılınca törene katılamadı. Geç kalan İtalyan gazeteciler için aynı tören tekrarlandı. 
     
İlk aşamada üç il      Aria, ilk aşamada İstanbul, Ankara, İzmir’de hizmet verecek. Önümüzdeki aylar içinde ulusal dolaşım konusundaki anlaşmaların tamamlanmasıyla kapsama alanı genişletilecek. Aria, ülke nüfusunun yüzde 50’sini ilk iki yıl, yüzde 90’ını ise ilk beş yıl içinde kapsama alanına alacak ve GSM 1800 şebekesini 25 yıl süreyle işletecek. 
     
ATM’den yüklenecek      İş - TİM Genel Müdürü Farina, Aria müşterileri Türkiye’de ilk kez faturalı ve ön ödemeli sistemlerde herhangi bir ayrıcalık olmaksızın aynı numarayı aynı hizmetleri ve 32 K kapasiteli aynı SIM kartları kullanma imkanı bulacaklarını belirtti. 
     Müşterilerin ön ödemeli hazır kartlarını İş Bankası’nın ATM makineleri bankamatik ve bayilerden yükleyebileceğini de belirten Farina, şöyle konuştu "Aria müşterileri Türkiye’de ilk defa faturalı ve ön ödemeli sisteme kayıtlı aboneler arasında bir fark olmaksızın ve form doldurmaksızın yurtdışından aranabilecekler, ön ödemeli kartlara kontör yüklenmesi konusunda yeni bir sistemden faydalanabilecekler." 
     
Otomatik kontör      Farina, Aria’nın ön ödemeli kart müşterilerinin Türkiye’de ilk kez kontör kredileri minimum seviyeye geldiğinde otomatik olarak kontör yüklenmesi hizmetinden faydalanabileceklerini de belirterek, "Bu durumda kontör ücreti müşterinin banka hesabından otomatik olarak alınabilecek" dedi. 
     
Numara değişmeyecek      Müşterilerin ilk kez 12 1 ay geçerlilik süresine sahip ön ödemeli kart kullanma imkanına da sahip olacağını belirten Farina, müşterilerin Aria alan kodunu değiştirip eski numaralarını aynen muhafaza edebileceklerini söyledi. 
     
1 milyar dolarlık yatırım      İş - TİM, Aria için 2002 yılı sonuna kadar 1 milyar dolar yatırım yapacak, 2 bin kişiye iş olanağı yaratacak. Şu anda yaklaşık 630 kişiyi istihdam eden Aria’nın çalışan sayısı 2002 sonunda 2 bini geçecek. 
     
Ecevit, kısa kesti      Bakan Öksüz ilk görüşme için Başbakan Ecevit’i aradı Karşılıklı iyi niyet mesajları verildi ve Başbakan telefonu kapattı. Bakan aniden sinyal sesiyle karşılaşınca bir anlık şaşkınlık yaşadı 
     Aria’dan ilk görüşmeyi Başbakan Bülent Ecevit ile Ulaştırma Bakanı Enis Öksüz yaptı. Öksüz, saat 12.00’de Başbakan Ecevit’i arayarak, "Sayın Başbakanım saygılar sunuyorum. Bugün ikinci nesil cep telefonu şirketlerimizden İş - TİM Aria hizmet adıyla göreve başlamıştır ve bunun ilk konuşmasını zatialinizle yapmayı uygun bulduk. Ülkemiz için hayırlı olacağına inanıyorum. İlk konuşmayı sizinle böylece milletimize müjdelemiş oluyoruz efendim" dedi. 
     Ecevit de "Türkiye’nin 3’üncü cep telefonu operatörü Aria ile ilk görüşmeyi sizinle yapmaktan mutluluk duyuyorum. Bu önemli girişime katkılarınız dolayısıyla sizi ve Türk - İtalyan ortaklığı İş - TİM’in sayın yöneticilerini kutlarım. İleri teknoloji ürünü Aria’nın ülkemize hayırlı olmasını dilerim, saygılar sunarım" dedi. Ecevit bu sözlerden sonra telefonu kapattı. Ancak, telefonun kapandığını fark etmeyen Öksüz, telefondan gelen sinyal sesine şaşırdı. 
     


 GÜNCEL 


















</TEXT>
</DOC>
