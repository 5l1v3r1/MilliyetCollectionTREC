<DOC>
<DOCNO> 15908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/soneko05.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"TÜSİAD mevcut hükümeti değil, programı destekleyecektir" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi Başkanı Muharrem Kayhan, ''TÜSİAD'ın bir desteği söz konusu olacaksa, bu bir programın desteklenmesi olacaktır, mevcut hükümetin değil. Programa verilecek bir destek de, ne koşulsuz, ne de vadesiz'' dedi. 
     TÜSİAD YİK, son ekonomik ve siyasi gelişmelere ilişkin görüş alışverişinde bulunmak üzere tarihinde 2. kez olağanüstü toplandı. Çırağan Sarayı'nda yapılan toplantının açılışında konuşan TÜSİAD YİK Başkanı Kayhan, toplantının geleneksel tarihinden önce ve çok olağanüstü koşullar altında gerçekleştirdiklerine dikkat çekti. 
     Türkiye'nin bugüne kadar pekçok sıkıntılı dönemden geçtiğini, ancak toplum olarak herhalde kendilerini ilk kez bu kadar çaresiz, güvensiz ve inançsız hissettiklerini ifade eden Kayhan, şöyle devam etti 
     ''Bu salonda finans, sanayi, hizmet sektörlerinin temsilcileri var. Bizler bu kurumları, tesisleri, işletmeleri zararlarımızı hesaplamak için kurmadık. İlk krizde küçültmek için büyütmedik. Bir fırsat çıksa da işten çıkarsak diye işçi istihdam etmedik. Amaç faaliyet dışı kar etmek olsa, yatırım yapmak, işletmeleri ayakta tutmak için bu kadar ter dökmenin ne anlamı var Bizler bu kurumları, tesisleri, işletmeleri üretmek, büyütmek, kazanmak ve kazandırmak için kurduk.'' Sistemin, sermayenin kendi hatalarının bedelini piyasalarda ödemesi prensibiyle çalıştığını, ancak devletin hatalarının bedelini de her seferinde girişimcilerin, çalışanların ödemesi istenirse, o zaman sistemin iflas edeceğini vurguladı. Kayhan, şöyle devam etti 
     ''Bugüne kadar karşı karşıya olduğumuz durum budur. Ülke yönetimiyle ilgili hataların bedelini, çalışanıyla, patronuyla, reel sektörün ve bu sektörün sosyal bağımlılarının ödemesi istenmektedir. Ödediğimiz bu ağır bedelin sorumluları, son 15-20 yılın devlet ve hükümet katındaki yöneticileridir. Diğer hükümetler gibi bu hükümet de, sistemi yapısal olarak değiştirecek adımları atma iradesini bugüne kadar gösterememiştir. 
     Kimse kabahati, IMF'ye, Merkez Bankası'na, ya da Hazine'ye yüklemeye çalışmasın. Kasım ve Şubat aylarında yaşanan iki ekonomik krizin de temelinde yönetim zaafiyeti yatmaktadır.'' 




</TEXT>
</DOC>
