<DOC>
<DOCNO> 18977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sondun09.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da İşçi Bayramı gösterileri öncesinde polise saldırı... 
</HEADLINE>
<TEXT>

     Almanya'nın başkenti Berlin'de ve Hamburg kentinde, 1 Mayıs gösterileri öncesinde olaylar meydana geldi. 
     Berlin polisi, bazı göstericilerin Friedrichshain semtindeki Boxhagener Platz adlı meydanda yola kurulan barikatları ateşe verdiklerini, olay yerine gelen polise de taş ve şişe fırlattıklarını açıkladı. 
     Bu olay sırasında bazı polislerin yaralandığı ve birçok göstericinin tutuklandığı bildirildi. 
     Polis, söz konusu meydanda daha önce yaklaşık 500 kişinin sakin bir şekilde kutlama yaptığını kaydetti. 
     Berlin'de bugün aşırı sağcılara kısıtlı yürüyüş yapma izni verilirken, aşırı solcu ''Devrimci 1 Mayıs Gösterisi'' adlı örgüte gösteri yasağı getirilmişti. 
     Hamburg kentinde de, bir grup aşırı sağcının otomobillere ve telefon kulübelerine zarar verdiği, yaklaşık 30 kişinin gözaltına alındığı bildirildi. 
     Kentte geçen yıl 1 Mayıs gösterileri öncesinde şiddetli olaylar meydana gelmişti. 
     Alman Sendikalar Birliği DGB tarafından bugün ülkenin çeşitli kentlerinde kutlanacak İşçi Bayramı'na Federal Meclis Başkanı Wolfgang Thierse, Başbakan Gerhard Schröder ve bazı bakanlar da katılacak. 






</TEXT>
</DOC>
