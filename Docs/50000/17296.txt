<DOC>
<DOCNO> 17296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/ekonomi/aeko.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık para gelsin 
</HEADLINE>
<TEXT>

Bakan Derviş, AB ülkelerinin büyükelçilerine, programın finansman paketinin hafta başına kadar somutlaşması gerektiğini anlattı ve Destek için IMF’yi beklemeyin’ dedi 
     BARÇIN YİNANÇ Ankara 

     Devlet Bakanı Kemal Derviş Hollanda Büyükelçisi Hendrik Gosses’in girişimiyle Avrupa Birliği AB ülkeleri büyükelçileri ve AB Temsilcisi Karen Fogg ile bir araya geldi ve programa finansman desteğinin hafta başına kadar somutlaşması gerektiğini anlattı. 
     Büyükelçilerle Hollanda Büyükelçiliği Konutu’nda kahvaltıda bir araya gelen Derviş, her geçen gün ekonomiyi düze çıkartmak için gerekli manevra sahasının daraldığını, programın başarısı için dış yardımın kritik olduğunu vurgulayarak, IMF’den alınacak kredi öncesinde acilen mali yardıma ihtiyaç olduğunu söyledi. Derviş, IMF’yle anlaşmanın sonuçlanması beklenilmeden, mali destek angajmanında bulunulmasını istedi. 
     
     Siyasi desteği sordular 
     Derviş, diplomatların, çiftçilere verilen faiz sübvansiyonu, Merkez Bankası Yasası’nda TBMM’nde yapılan değişikliklere dikkat çekerek, daha ilk günlerinde bazı güçlüklerle karşılaşan ekonomik programın uygulanma yeteneğine ilişkin sorularına karşılık en yüksek düzeyde siyasi desteğe sahip olduğunu söyledi. 
     Kamuoyunun da desteğine sahip olduğunu belirten Derviş, her ülkede olabileceği gibi Türkiye’de de bazı "ufak tefek" sorunlar çıkabileceğini belirtti. Derviş, bu çerçevede Merkez Bankası Yasası’nın genel anlamda istediği şekilde Meclis’ten çıktığını söyledi. 
     
     Elçilerden tam not 
     Ekonomik reformun yanı sıra, siyasi reform ihtiyacına da işaret eden Derviş, değişim için uzun vadede kişisel olarak mücadele etme sorumluluğunu taşıdığı mesajını da verdi. 
     Göreve geldiği ilk günlerde G - 7 ülkelerinin Ankara’daki büyükelçileriyle görüşen Derviş, dün ilk kez bir araya geldiği büyükelçilerden tam not aldı. Büyükelçiler, Derviş için "kendine güveni tam, gerçekçi ve berrak bir zihne sahip" değerlendirmesi yaptılar. 
     
İlk destek Almanya’dan      Alman hükümeti, G - 7 Grubu çerçevesinde Türkiye’ye yardıma hazır olduğunu açıkladı. Maliye Bakanlığı’nın bir sözcüsü bugün Berlin’de yaptığı açıklamada, Türkiye’ye maddi yardım yapmaya hazır olduklarını, ancak G - 7 yardımı konusunda gruba üye ülkelerin ortak karar almaları gerektiğini belirtti. Sözcü, "Hükümet olarak G - 7 grubu içinde mümkün olan her türlü desteğe açığız" dedi. 
     Almanya’da yayınlanan Financial Times Deutschland gazetesi de dünkü haberinde G - 7 Grubu’na dahil ülkelerin Türkiye’ye yardım konusunda görüşbirliği sağlayamadıklarını yazdı. Bazı üye ülkelerin Türkiye’yi "dibi delik fıçı olarak’’ gördükleri yorumunu yapan gazete, bu konunun AB ve G - 7 ülkeleri maliye bakanları toplantılarında görüşüleceğini kaydetti. 
     


 EKONOMİ 
















</TEXT>
</DOC>
