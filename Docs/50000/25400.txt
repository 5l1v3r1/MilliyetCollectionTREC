<DOC>
<DOCNO> 25400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sonspo12.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avantaj yakalayan Ülkerspor'da yüzler gülüyor... 
</HEADLINE>
<TEXT>

     Ülkerspor, Erkekler Basketbol Birinci Ligi play-off final serisi 2. maçında, Efes Pilsen'i 86-84 yenerek, avantaj yakaladı. 
     Ülkerspor Kulübü Genel Menajeri Lütfi Arıboğan, Efes Pilsen karşısında takım olarak çok etkili oynadıklarını belirterek, ''Maçı da bu şekilde kazandık ve saha avantajını elde ettik'' dedi. 
     Arıboğan, final serisinde takımların gücü kadar oyuncuların psikolojik durumlarının da önemli olduğunu vurgulayarak, ''Bu bakımdan ne Efes Pilsen'in ilk maçı farklı skorla kazanması, ne de bizim rakibimiz karşısında ilk yarıyı farklı skorla önde kapatmamız önemli değil. Önemli olan final serisinde maçları kazanmak ve hedefe ulaşmaktır. Ülkerspor olarak 2. maçı kazandık. Şimdi 8 Nisan Cuma günü yapacağımız maçta saha avantajını kullanmak istiyoruz. Şampiyonluk için mücadelemizi sonunu kadar yapacağız'' diye konuştu. 
     Play-off final serisinde hakemlerin de çok iyi yönetim ortaya koyduğunu, bundan da memnun olduklarını kaydeden Arıboğan, ''Her iki maçta da hakemler çok iyi performans gösterdi. Ancak rakip oyuncuların Harun'a yaptığı savunma çok sert. Bu oyuncumuz inanılmaz bir mücadele sergiliyor. Bu nedenle Harun'a basketbol dışı fauller yapılmasını kabul etmiyoruz. Kendisi makine değil. Hakemler buna dikkat etsin'' dedi. 






</TEXT>
</DOC>
