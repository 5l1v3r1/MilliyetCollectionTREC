<DOC>
<DOCNO> 5937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko11.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal ""Program sonunda gelir dağılımı sorunu büyük ölçüde çözülecek" 
</HEADLINE>
<TEXT>

     Devlet Bakanı Recep Önal, 3 yıllık Ekonomik İstikrar Programı’ndan sapmanın söz konusu olmadığını belirterek, bu süre sonunda gelir dağılımındaki sorunun büyük ölçüde aşılacağını söyledi. 
     DSP Grubu’nda gazetecilerin sorularını yanıtlayan Önal, Türk ekonomisinde "yumurta-tavuk" olayı gibi iç içe geçmiş sorunlar bulunduğunu belirterek, iktidarı oluşturan parti liderlerinin yarın reel sektör temsilcileriyle bir araya geleceğini, sorunların değerlendirilip, çözüm yolları aranacağını ifade etti. 
     Ekonomik İstikrar Programı’nın 3 yıllık bir süreyi kapsadığını hatırlatan Önal, "Programdan sapma kesinlikle söz konusu değil. Biz şunu kesin olarak ortaya koymalıyız artık bazı yerlere karşılığını almaksızın para verme dönemi kapanmıştır. Popülizm dönemi geçmiştir. Buna kimse geri döndüremez. Gayet tabii, bu çerçevede tüm sektörlerin sorunlarına çare aramak zorundayız" dedi. 
     Önal, bir gazetecinin "Sizce programın yükü tüm toplum kesimleri tarafından eşit olarak paylaşılıyor mu " sorusuna karşılık, kamu finansmanında geçen yıl faizden tasarrufun 7 milyar dolar olduğunu vurgulayarak, şöyle konuştu 
     "3 yıllık program sonunda gelir dağılımı sorunu büyük ölçüde çözülecek. Enflasyon düşmüşse, gelir dağılımı adaleti biraz daha sağlamlaşmıştır. Siz belli bir gruba yüzde 100 zam verseniz, enflasyonu da yüzde 200 yapsanız, ne olur Hem aldığını hem cebindekini kaybeder. Enflasyonun düşmesi, bizatihi olaya denge getiriyor. Yeniden dağıtım fonksiyonu, ancak 3 yıl süre sonunda yapılmış olacak." 
     Recep Önal, "IMF’ye verilen sözlerde sapma olabilir mi Vergi konusunda dün Bakanlar Kurulu’nda bir itirazınız oldu mu " sorusuna karşılık olarak, tebliğin nasıl düzenleneceğinin önemli olduğuna dikkati çekerek, "Programı olumsuz etkileyen bir sorun çıkacağını sanmıyorum" görüşünü savundu. 
     




</TEXT>
</DOC>
