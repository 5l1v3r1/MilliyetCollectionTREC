<DOC>
<DOCNO> 32547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sonspo12.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Mallorcalı Fatih'in yeni hedefi Real Madrid'te forma giymek 
</HEADLINE>
<TEXT>

     İspanya'nın Real Mallorca takımına transfer olan Fatih Akyel, İspanyol basının kendisini takımın yıldızı olarak tanıttığını belirterek, ''Bu benim omzuma önemli ölçüde sorumluluk yükledi'' dedi. 
     Eski takım arkadaşı Ümit Davala'nın, www.umitdavala.com internet adresinde sorularını yanıtlayan milli futbolcu, kendisine sezon sonunda İngiltere'den Newcastle United ile İspanya'dan Celta Vigo takımlarının da teklifte bulunduğunu ifade ederek, şöyle devam etti 
     ''Teklifleri maddi yönden iyi olanak sağlamalarına rağmen reddettim ve buraya geldim. Çünkü takımım Şampiyonlar Ligi'nde mücadele edecek. İspanyol basını beni takımın yıldızı olarak tanıttı. Bu benim omzuma önemli ölçüde sorumluluk yükledi.'' 
     Gazetelere yansıyan Real Madrid'e transferi ile ilgili konulara da değinen Fatih, küçüklüğünden beri tek hedefinin Galatasaray'da forma giymek olduğunu ve bunu da çok genç bir yaşta başardığını belirtti. 
     Fatih, şöyle dedi 
     ''Galatasaray geleneğini ve Galatasaraylılığı yaşadım. Sonra kendime yeni bir hedef koymalıydım. Çünkü hedefsiz insan başarılı olamazdı. Benim hedefim de dünyanın en büyük takımlarından birinde oynamak olmalıydı. Galatasaray'dan sonra en sevdiğim takım olan Real Madrid'i kendime hedef belirledim. Madridli yöneticilerin Mallorca'ya teklif getirdiklerini ben de öğrendim. Ama şu anda bu konu için yapabileceğim bir şey yok. Zaman içinde burada kendimi ispat edip hedefime ulaşmak için mücadele edeceğim.'' 
     Fatih ayrıca, takım arkadaşlarının kendisine çok sıcak davrandığını, zaman geçtikçe çok daha iyi ilişkiler kuracağına inandığını kaydetti. 
     
     







</TEXT>
</DOC>
