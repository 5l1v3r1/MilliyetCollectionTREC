<DOC>
<DOCNO> 43095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/ekonomi/eko01.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada yaprak dökümü 
</HEADLINE>
<TEXT>

Dünyanın en büyük uçak üreticisi Boing, 93 bin çalışanından 30 binini işten çıkarıyor. ABD’de işten çıkarılan havayolu çalışanlarının sayısının 100 bini bulacağı tahmin ediliyor 
     EKONOMİ SERVİSİ 

     ABD’de yaşanan terörist saldırıların ardından uçak şirketleri uçuşların yasaklanması, bilet iptali, ek güvenlik önlemleri gibi nedenlerle yapılacak harcamalar yüzünden zora girdi. 
     Havayolu şirketlerinin ABD’deki saldırılar sonrası sadece geçen hafta uğradıkları zararın 1 milyar dolar olduğu tahmin ediliyor. 
     Dünya’nın en büyük uçak üreticisi durumunda bulunan Boeing, dün yaptığı açıklamada 2002 yılı sonuna kadar toplam 93 bin çalışanından, ticari uçak üretimi bölümündeki 30 bin kişiyi işten çıkarmayı planladığını açıkladı. Uçak siparişlerinin dünya genelinde önemli ölçüde azaldığını belirten yetkililer, saldırının ardından talebin daha da azalacağını tahmin ettiklerini söylediler. Çin’in 2020 yılına kadar bin 764 uçağa gereksinim duyacağını ve bunun yaklaşık maliyetinin de 144 milyar doları bulacağını kaydeden yetkililer yine de sektördeki daralmanın süreceğini bildirdi. 
     
     İşten çıkarma kararları 
     ABD’deki diğer havayolu şirketleri de talep ettikleri 24 milyar dolarlık yardım paketinin kabul edilmemesi halinde birçok şirketin iflasın eşiğine gelebileceğini belirtiyor. Şirketler, bu kapsamda şimdiden birçok çalışanını işten çıkarma kararı aldı. 
     ABD’nin önde gelen havayolu firmalarından United Airlines, dün toplam 100 bin çalışanından 20 binini yılın sonuna kadar işten çıkarmayı planladığını açıkladı. American Airlines da 20 bin kişi çıkaracağını bildirdi. US Airways Group 11 bin kişi, America West Holdings Corp. 2 bin kişi, American Trans Air da bin 500 çalışanını işten çıkaracak. 
     Continental Airlines da hafta sonunda, 12 bin çalışanını işten çıkarma kararı aldığını açıklamıştı. 
     



 EKONOMİ 



























</TEXT>
</DOC>
