<DOC>
<DOCNO> 32910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur13.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçilerin tüzük ve program çalışmaları tamam... 
</HEADLINE>
<TEXT>

     'FP'nin kapatılmasının ardından yeni parti kurma çalışmalarına hız veren ''Yenilikçi'' olarak adlandırılan gruba mensup bazı milletvekilleri ve akademisyenlerin partinin tüzük ve programını belirlemek amacıyla Uludağ'da sürdürdükleri çalışmalar sona erdi. 
     Program heyetine başkanlık eden Sivas Bağımsız Milletvekili Abdüllatif Şener, tüzük heyeti başkanı İstanbul bağımsız milletvekili Mehmet Ali Şahin ile beraber basın toplantısı düzenlediği. Yenilikçi hareketin, ''halka yabancılaşmış'' siyaset anlayışını değiştirmek ve toplumsal talepleri siyasi temsile dönüştürmek amacıyla partileşme kararı aldığını bildiren Şener, bu amaçla parti programı ve tüzüğünün hazırlanmasına büyük önem verdiklerini kaydetti. 
     Uludağ'da 4 gündür sürdürdükleri toplantılarda daha önce hazırlanmış olan taslak metinlerin ele alınarak bir çerçeve metin haline getirildiğini anlatan Şener, bu metnin önümüzdeki hafta kurucular kurulunda kesinleştikten sonra kamuoyuna sunulacağını duyurdu. 
     Şener, yeni partinin ana unsurlarının hazırlanan program ve tüzük taslaklarında yer aldığını belirterek, ''Yeni kurulacak olan parti, cumhuriyetimizin temel niteliklerine sahip çıkarak ülkemizin idari, siyasi ve demokrasi standartını yükseltecek'' dedi. 
     Türkiye'nin bugüne kadar demokratik cumhuriyet olma yolunda yeterli mesafeyi alamadığını savunan Şener, kuracakları partinin düşünce, ifade, din, vicdan, eğitim ve örgütlenme özgürlüklerini öne çıkaracak bir parti olacağını dile getirdi. 
     
     Parti içi demokrasi 
     Şener, demokratikleşmenin halkın oy kullanması dışında karar alma sürecine katılmasını sağlamak olduğuna işaret ederek, hazırlanan taslaklarda parti içi demokrasiyi gerçekleştirecek tüm esasların güvence altına alındığını belirtti. 
     Partinin yerelleşmeye de büyük ağırlık vereceğini bildiren Şener, yerelleşmeyi sadece mahalli idarelere yetki devri olarak görmediklerini, tüm siyasalaşma sürecinde sivil toplum kuruluşlarının katkılarının sağlanmasını amaçladıklarını söyledi. 
     Şener, yeni kurulacak partinin ekonomideki hedefinin, tüm kurum ve kurallarıyla işleyen bir piyasa ekonomisi içinde ülkenin potansiyelini harekete geçirmek olduğunu anlatarak, uygulayacakları politikalarla sürekli büyümenin, gelir dağılımı adaletinin sağlanacağını ve işsizliğe son verileceğini kaydetti. 
     Program ve tüzük taslaklarının ''Demokratikleşme ve Zenginleşme Programı'' olduğunu anlatan Şener, ''Bu program yerli ve ülkemizin kültürel değerlerine bağlı fakat dünyanın nasıl döndüğünü bilen, yaşadığı çağı ve coğrafyayı kavrayan partimiz kadroları tarafından uygulanacaktır'' dedi. 
     
     Laiklik karşıtı eylemler 
     Şener, bir gazetecinin sorusu üzerine, tüzüğe laiklik karşıtı eylemlere yönelik özel bir hüküm koymadıklarını belirterek, şöyle konuştu 
     ''Bir siyasi parti kendi kimliğini düşüncelerini dünyaya nasıl baktığını tüzüğüyle programıyla deklare eder. Partiye katılacak olanlar bu düşünce biçimlerine uyuyorsa katılırlar. Bizim siyasi anlayışımızın ne olduğu, ne olacağı, ilkelerimizin, hedeflerimizin ne olduğu, ne olacağı yazılı metinlerde ve zaman zaman yaptığımız açıklamalarda görülecektir. Biz, çok renklilikten yanayız. Yanlışlar olmazsa doğrular bulunamaz herkes kendini ifade edebileceği bir yer bulacaktır.'' 






</TEXT>
</DOC>
