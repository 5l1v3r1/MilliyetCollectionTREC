<DOC>
<DOCNO> 2784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sondun08.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta 2.4 büyüklüğündeki deprem paniğe yol açtı 
</HEADLINE>
<TEXT>

     ABD'nin gökdelenler kenti New York'ta dün sabah meydana gelen 2.4 büyüklüğündeki deprem paniğe yol açtı. 
     Long Island'daki Stony Brook Üniversitesi'nden Jeoloji Profesörü Dan Davis, yerel saatle 07.34'te meydana gelen depremin birkaç saniye sürdüğünü söyledi. 
     Merkez üssü Manhattan'ın doğu yakası olan depremin, 20 kilometre güneydeki New Jersey'den de hissedildiği belirtildi. 
     Kent sakinleri arasında paniğe yol açan depremde, duvarlardaki tabloların oynadığı, şişelerin sallandığı, ancak herhangi bir hasar ya da can kaybı olmadığı kaydedildi. Sarsıntıyı hisseden çok sayıda New York'lunun, televizyon istasyonlarıyla ilkyardım telefonlarını aradıkları belirtildi. New York Belediye Başkanı Rudolph Guiliani, New York'luların endişelenmesini gerektirecek bir durum olmadığını, 4 ila 5 büyüklüğündeki depremlerin bile yüksek binaları çok fazla etkilemeyeceğini söyledi. New York'ta en son 1985'te, merkez üssü kentin 24 kilometre kuzeyi olan 4 büyüklüğünde bir deprem meydana gelmişti. 




</TEXT>
</DOC>
