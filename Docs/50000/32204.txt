<DOC>
<DOCNO> 32204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur15.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan artık kürsüde... 
</HEADLINE>
<TEXT>

     İstanbul Büyükşehir Belediyesi Eski Başkanı Recep Tayyip Erdoğan, ülkenin birlik ve beraberlik içinde ileriye gidebilmesi için yeni bir dinamizme ihtiyacı olduğunu ifade ederek, ''Bu amaçla yola çıktık'' dedi. 
     Erdoğan, Antalya'nın Korkuteli ilçesindeki Söbüce Yaylası'nda düzenlenen Yörük Şenliği'nde yaptığı konuşmada, Türkiye'nin en büyük sorununun yolsuzluklar ve hırsızlıklar olduğunu, kendi hareketlerinin ülke sorunlarının üstesinden geleceğini söyledi. 
     ''Sizlerle bütünleşmek istedik. Ülkemizin bütünleşmeye ihtiyacı var'' diyen Erdoğan, şöyle konuştu 
     ''Ülkenin emin adımlarla, birlik ve beraberlik içerisinde ileriye gidebilmesi için, yeni bir dinamizme ihtiyacı var. Bu amaçla yola çıktık. Bizim önümüzü açarsanız, Türkiye'nin sorunlarını çözeriz. Bu ülkede banka hortumlayanlar var, hırsızlar var, gece yatarken repodan ve faizden para kazananlar var. Bir de sizler varsınız. Bugün bir bardak çay 250 bin lira, simit 150 bin lira. 5 kişilik bir aile, 3 öğün, bir simit ve bir çayla beslenirse, ayda 180 milyon lira eder. Bu ülkede asgari ücret 105 milyon lira. Vatandaşına bir bardak çayı ve simidi çok gören bu hükümet hala nasıl ülke yönetiminde kalabiliyor '' 
     Türkiye'deki krizin, bir yönetim krizi olduğunu savunan Erdoğan, ''Kendini yönetmekten aciz insanlar bu ülkeyi nasıl yönetebiliyor Türkiye, yeni bir döneme yeni bir siyasi anlayışla girmeli'' diye konuştu. 
     Sorunların üstesinden birlik ve beraberlikle geleceklerini anlatan Erdoğan, ''Irka dayalı, bölgesel ve dine dayalı milliyetciliği bir kenara koyarak, 65 milyonu kucaklayacağız. Herkes ırkıyla, diniyle bölgesiyle övünebilir. Ama diğerlerini hor göremez. Biz bu yeni oluşumda, Türkiyeli'lik bilincini geliştireceğiz'' dedi. 
     
     
     






</TEXT>
</DOC>
