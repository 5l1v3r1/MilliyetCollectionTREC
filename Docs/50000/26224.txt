<DOC>
<DOCNO> 26224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun07.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakatların da nükleer denemelerde kullanıldığı iddia edildi 
</HEADLINE>
<TEXT>

     İngiltere'nin, 50'li yıllarda Avustralya'da yaptığı nükleer denemelerde zeka ve beden özürlü kimseleri kobay olarak kullandığı öne sürüldü. 
     İngiliz The Independent gazetesi, Güney Avustralya'nın Maralinga çölünde yapılan deneylerden sonra deneklerden haber alınamadığını, deneklerin ölmesinin kuvvetle muhtemel olduğunu yazdı. 
     Gazeteye göre, iddialar Avustralya'da 1985 yılında kurulan soruşturma komisyonunca araştırıldı, ancak sonuç çıkmadı. Bununla birlikte, özürlü insanları deney bölgesine götürdüğünü söyleyen bir pilot, 80'lerin sonunda Avustralyalı araştırmacı Robert Jackson'a gördüklerini anlattı. Pilotun anlattıklarını ciddiye alan Jackson, birkaç yıl önce emekliye ayrılan pilotu bulmaya çalışıyor. 
     Gazete, Maralinga'da görev yapan bazı Avustralyalı askerlerin de, İngilizlerin yaptığı denemelerden birinde deney bölgesine iki grup özürlü insan götürüldüğünü araştırma komisyonuna söylediğini yazdı. İngiliz hükümeti, 12 Yeni Zelandalı, Avustralyalı ve İngiliz askerin nükleer ışınıma maruz bırakıldığını Mayıs başında kabul etmiş, deneylerin ''giysilerin ışınıma dayanıklılığını ölçmek'' amacıyla yapıldığını bildirmişti. Hükümet sözcüsü, ''İnsanları değil, giysileri denemiştik. İnsanları kobay gibi kullanmadık'' demişti. İngilizlerin, ölü doğmuş bebekleri de nükleer kobay gibi kullandıkları daha önce öne sürülmüştü. 






</TEXT>
</DOC>
