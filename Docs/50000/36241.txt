<DOC>
<DOCNO> 36241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/soneko13.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş Fiat'ın koltuğuna talip... 
</HEADLINE>
<TEXT>

     Tofaş Murahhas Azası ve CEO'su Jan Nahum, Fiat'ın tüm koltuk tasarımlarını üstlenmek ve bu konuda bir mükemmellik merkezi yaratmayı hedeflediklerini belirterek, ''2005'den itibaren bu konuda dünyadaki teknolojinin sınırını biz yaratmak istiyoruz'' dedi. 
     Nahum, Türkiye Teknoloji Geliştirme Merkezi TTGV tarafından düzenlenen toplantıdaki, ''Yabancı Yatırımda ve Uluslararası İşbirliklerinde Teknoloji Üretim Merkezi-Türkiye'' konulu konuşmasında, teknolojinin, ekonomik gücü elinde tutanlar ile tutamayanlar arasındaki farkı yaratan en büyük unsur olduğunu kaydetti. 
     Türkiye'nin genel olarak teknoloji üreten değil, ithal eden konumda bulunduğunu ve konuya yeterince önem vermediğini anlatan Nahum, 1970'lerde Türk otomotiv sanayiinin ilk özgün motor ve otomobil tasarımını yaptığını, ancak, gereken desteği göremediğini söyledi. O dönemlerde stratejik düşünme alışkanlığının bulunmadığını, bu tür çalışmaların ciddiyetten uzak görüldüğünü, hatta alay konusu olduğunu ifade eden Nahum, ''Türkiye müthiş darbesel bir yapıya sahipti, halen de öyle. Biz bir krizden çıkıyoruz, başka bir krize giriyoruz. Müthiş iniş çıkışlı bir pazarımız var. Dolayısıyla böyle bir pazarda uzun dönemli strateji yapmak da imkansız'' diye konuştu. 
     Jan Nahum, Gümrük Birliği'ne girilirken ''Otomotiv sanayiinin yaşaması söz konusu değil'' diyenlerin yanıldığının ortaya çıktığını da hatırlatarak, şunları söyledi 
     ''İhracat olmaksızın ve düşük marjlı, verimliliğe dayalı üretmek, yüksek kapasiteli dünya otomotiv şirketlerinin stratejisine entegre bir ihracat olmadığı taktirde yaşamını sürdüremeyeceğini görmüş ve ona göre yatırımlarını yönlendirmiştir.'' 
     Tofaş ve Oyak Renault'un yanı sıra önümüzdeki yıl için Ford Otosan'ın ve daha sonrası için Toyota'nın yatırımlarının hep bu yönde olduğunu vurgulayan Nahum, ''Önümüzdeki 3-4 yılda otomotiv sanayii 500 bin adet üreten ve satan bir sanayi olacaktır'' dedi. 
     Türkiye'nin otomotivde bir üretim merkezi haline dönüştüğünü, ancak, bu gelişmeyi yaşayan başka ülkelerin de olduğunu kaydeden Nahum, ''Gümrük Birliği'nde GB bulunmak kesinlikle iyi, alternatifi yok ama bir yığın fırsatın yanında bir yığın tehdit de var. GB ortamı, bazı konularda varolan göreceli avantajlarımızı önümüzdeki dönemde yok edecektir'' diye konuştu. 
     Nahum, 10 yıl sonra bugün üretim merkezi olarak sahip olunan rekabet gücünü kaybetme tehlikesiyle karşı karşıya kalınabileceğini de vurgulayarak, üretim merkezlerinin Çin ve Hindistan gibi ülkelere kayabileceğini söyledi. 
     Ülkenin kayba uğramaması için çok iyi bir yönetimin yanı sıra teknoloji yaratmaya yönelinmesi gerektiğini vurgulayan Nahum, ''Bizim ne yapıp edip kendimizin de elimizden yavaş yavaş kaybolacak olan üretim katma değerini teknoloji yaratma katma değerine döndürmeye ihtiyacımız var'' dedi. Nahum, teknoloji üretim merkezlerinin bu kısır döngüyü kıracak anahtar olduğunu belirterek, Avrupa'nın, üretilecek teknolojinin sahibi olacağı için teknoloji üretim faaliyetini de Türkiye'ye devredebileceğini söyledi. Nahum, ancak, bunun 2010 ve 2020'li yıllarda özgün teknolojiyi yaratmamıza imkan tanıyacağını da vurguladı. 







</TEXT>
</DOC>
