<DOC>
<DOCNO> 29677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur10.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapatılan FP'li belediye başkanları birbirine girdi... 
</HEADLINE>
<TEXT>

     Kapatılan FP'nin belediye başkanlarının yeni parti çalışmaları çerçevesinde yaptıkları toplantıda gelenekçi belediye başkaları ile yenilikçi belediye başkanları arasında sert tartışmalar yaşandı. 
     Alınan bilgiye göre, Gaziantep Şehitkamil Belediye Başkanı Mehmet Bozgeyik, yaptığı konuşmada, birlik beraberlik içinde siyasete devam edilmesi gerektiğini ifade ederek, eski İstanbul Büyükşehir Belediye Başkanı Recep Tayyip Erdoğan, Sivas Bağımsız Milletvekili Abdüllatif Şener ve Kayseri Bağımsız Milletvekili Abdullah Gül'ü sert bir dille eleştirdi. 
     Özellikle Abdullah Gül'ü, bakanlık yaptığı döneme ilişkin eleştiren Bozgeyik'e, Kayseri Melikgazi Belediye Başkanı Memduh Büyükkılıç ''Böyle birlik beraberlik sağlanacaksa, biz burada yokuz'' diyerek tepki gösterdi. 
     Bunun üzerine, salonda bulunan yenilikçi kanadın önde gelen isimlerinden Sivas Bağımsız Milletvekili Abdüllatif Şener de Şehitkamil Belediye Başkanı Bozgeyik'in üzerine yürüdü. Melikgazi Belediye Başkanı Büyükkılıç'ın toplantıyı terk ederken, ''Şerefsizler'' diye bağırdığı duyuldu. 
     Büyükkılıç, gazetecilerin toplantıyı neden terk ettiğini sorması üzerine, ''Biz olanı biteni takip ediyoruz. Bağımsız belediye başkanıyız. Her partiye de gidebiliriz. Biz buraya parti kurmaya gelmedik. Partiyi Ankara kursun. Kim kurarsa bakarız, ona göre bir partiye gideriz'' diye konuştu. 
     Ankara Büyükşehir Belediye Başkanı Melih Gökçek de toplantıya verilen arada, gazetecilerin soruları üzerine bütün arkadaşlarının genel arzusunun birlik ve beraberliğin devam etmesi olduğunu ifade ederek, ''Bu birliğin devam ettirilip ettirilmemesi, taraf olanların tavrına bağlı'' dedi. Toplantıda yaşanan kavganın sorulması üzerine de Gökçek, ''Zaman zaman ufat tefek şeyler olur. Her söylenen söz herkesitatmin etmez'' karşılığını verdi. 
     
     






</TEXT>
</DOC>
