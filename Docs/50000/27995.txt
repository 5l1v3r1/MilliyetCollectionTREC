<DOC>
<DOCNO> 27995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/spor/spo05.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TEŞEKKÜRLER TÜRKİYE 
</HEADLINE>
<TEXT>

Milan’ın hocası Terim, halkın ve medyanın desteğinden duygulandığını söyledi ve bu ilgiye takımını, Şifo Mehmet’in jübilesine getireceğini açıklayarak karşılık verdi 
     HALİL ÖZER 

     İTALYA’NIN Dünya çapındaki kulübü Milan’ın teknik direktörlüğüne getirilen Fatih Terim İstanbul’a döner dönmez ayağının tozuyla bir basın toplantısı düzenledi. Terim, sözlerine "Gerek Türk halkına ve gerekse Türk basınına verdiği destekten dolayı teşekkür ediyorum" diye başladı. Futbol yaşantısında bir ilke daha imza attığını söyleyen Terim, Dünya’daki 100 milyon Türk’ün Milan taraftarları arasına karıştığını belirtti, "Bu ülkede yaşayan herkesin bende emeği var. Kalplerinin de benimle olduğuna inanıyorum" dedi. 
     TERİM, Milan gibi kulübün bir Türk antrenörü tercih etmesinin de Türkiye için büyük başarı olduğunu söyledi. Kendi sistemini ve felsefesini Milan’a götüreceğini söyleyen ünlü hoca, "Futbolcum da kendi oynadığı futboldan zevk alacak. Göze hoş gelen bir futbol felsefemiz olacak. Ama bunun için çok çalışacağız. Şu anda yaşadığım mutluluğa koyacak bir isim bulamıyorum. Hani insanın ilk çocuğunda hissettiği duygular vardır. Bu da onun gibi bir şey. Ama şu anda çok heyecanlı olduğumu söyleyebilirim" ifadesini kullandı. 
     MİLAN’IN önümüzdeki yıl mücadele edeceği tüm kupalarda iddialı olacaklarını belirten Terim, konuşmasını şöyle sürdürdü "Yalnız şu unutulmasın, ülkemden asla ayrılmadım. Gönlüm her zaman Türkiye’de, ama aklım ve beynim Milan’da olacaktır. Bu kulüpte artık pardon ve sabır yok. Milan’ı layık olduğu yere getireceğiz. Yıllardır Galatasaray’ın bu hale gelmesi için çabaladım. Eğer Türkiye’de herkes kapısının önünü temizlerse bu 70 milyonluk ülkede her sene bir şampiyon çıkar." 
     
Milan geliyor      MİLAN kulübü ve Teknik Direktör Fatih Terim jest yaparak Beşiktaşlı Şifo Mehmet’in jübilesine geleceklerini bildirdiler. Bir süre önce jübilesinin gelirlerini Türk Eğitim Vakfı’na vereceğini açıklayarak, büyük sempati toplayan Mehmet’e en büyük destek İtalya’dan geldi. 
     FATİH Terim dün düzenlediği basın toplantısında 4 Ağustos’ta İnönü Stadı’nda Mehmet’in jübilesi için Beşiktaş ile oynayacaklarını açıkladı. Terim konuyu Milanlı yöneticilere açtığını ve Şifo Mehmet’in amacını duyunca seve seve yardım edeceklerini kendisine ilettiklerini söyledi. 
     



 SPOR 

























</TEXT>
</DOC>
