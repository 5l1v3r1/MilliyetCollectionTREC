<DOC>
<DOCNO> 27207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/soneko03.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda bu hafta böyle geçti... 
</HEADLINE>
<TEXT>

     Piyasalar, geçen hafta boyunca iç borç takası ve Fazilet Partisi'nin kapatılması davasına endeksli bir seyir izledi. 
     Haftanın ilk günlerinde Fazilet Partisi davasının verdiği tedirginlik hakim olurken, daha sonraki günlerde iç borç takasına ilişkin olumlu gelişmeler alınıp satıldı. Altın ve dövizde de dikkat çekici artışlar oldu. 
     İMKB'de haftalık ortalama değer kaybı yüzde 2.46'da kaldı. İstanbul Menkul Kıymetler Borsası'nda İMKB hafta boyunca 298.51 puan düşen Endeks 11,839.75 puandan kapandı. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 2.65, Alman Markı'nın fiyatı da yüzde 4.51 oranında arttı. 24 ayar külçe altının gram satış fiyatı yüzde 4.58, Cumhuriyet altınının satış fiyatı da yüzde 5.97 oranında yükseldi. 
     Yatırım fonlarının seyrini izleyen A.A Fon Endeksi ortalama yüzde 0.89 oranında artış kaydetti. Mevduat faizlerinde önceki hafta sonuna göre kısa vadelerde çok küçük düşüşler oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 1.05, haftalık reponun net getirisi de yüzde 1.09 olarak gerçekleşti. 
     Borsa haftaya ortalama yüzde 4.14'lük düşüşle başladı. Düşüşte, Anayasa Mahkemesi'nin FP'nin kapatma davasını Salı günü esastan görüşmeye başlayacak olması etkili oldu. 
     FP davasının hemen sonuçlanmayacağı ve gelecek haftaya kalma ihtimali bulunduğu yolundaki açıklamalar, piyasalarda buna ilişkin olumsuz beklentilerin ertelenmesi şeklinde algılandı. İç borç takasına ilişkin ayrıntıların da açıklandığı Salı günü hisse senetlerindeki ortalama değer kaybı yüzde 1.78 olarak gerçekleşti. 
     Çarşamba günü takasın etkisi değerlendirilirken, Merkez Bankası da dolara müdahale etti ve piyasalar biraz rahatladı. Buna rağmen hisse senetlerindeki düşüş sürdü ve günlük kayıp yüzde 1.27 oldu. 
     Üç gün boyunca düşüş yaşanan Borsa, Perşembe günü gelen alımlar ve iç borç takasına ilişkin olumlu haberlerle ortalama yüzde 6.09 oranında yükseldi. 
     Cuma günü ise ilk seans yükselen Endeks ikinci seansta gelen kar satışlarıyla geriledi ve haftayı 11,839.75 puandan tamamladı. 
     
     






</TEXT>
</DOC>
