<DOC>
<DOCNO> 14467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur23.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar savcıya "Ben kağıt üstünde hissedarım" dedi... 
</HEADLINE>
<TEXT>

     Tasarruf Mevduatı Sigorta Fonu'na devredilen Etibank'la ilgili yürütülen soruşturma kapsamında gözlem altına alındıktan sonra savcılıkça serbest bırakılan bankanın eski yönetim kurulu üyesi Mustafa Çağlar'ın, ''Kağıt üzerinde bankanın hissedarı olduğunu ve yönetimle ilgisi bulunmadığını'' söylediği bildirildi. 
     Etibank'la ilgili soruşturmayı yürüten İstanbul DGM Cumhuriyet Savcısı Ercan Cengiz tarafından ifadesi alındıktan sonra mahkemeye sevk edilmesine gerek görülmeden salıverilen Çağlar, saat 15.10'da, korumalarının eşliğinde otoparkta bulunan otomobiline binerek DGM'den uzaklaştı. 
     Çağlar'ın, DGM Cumhuriyet Savcılığı'nda verdiği ifadede, ''kağıt üzerinde bankanın hissedarı olduğunu, yönetimle alakasının bulunmadığını ve sadece önüne gelen kağıtlara imza attığını'' söyleyerek, hakkındaki suçlamaları reddettiği öğrenildi. 




</TEXT>
</DOC>
