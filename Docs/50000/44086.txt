<DOC>
<DOCNO> 44086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/yazar/cemal.html </URL>
<DATE> 2001/09/28/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Başbakan sorunu ve enerjik kriz yönetimi 
</HEADLINE>
<TEXT>

     Yan yana düştüğüm bir işadamına geçen gün hayatın nasıl gittiğini sorunca dert yandı 
     "Biz zaten krizdeyken dünya da krize girdi. Ama bir de Fenerbahçe böyle dökülmeye başlayınca hayat kabusa döndü, gerçekten çekilmez hale geldi." 
     Kendisine hak verdim. 
     Ama bir Galatasaraylı olarak sesimi çıkarmadım, susma hakkımı kullandım. 
     Aslında yalnız Fenerlilerin değil Türkiye'nin de morali fena halde bozuk bugünlerde. Kamuoyu yoklamalarına da yansıyor bu moralsizlik. Geleceğe iyimserlik ya da umutla bakanların oranı gitgide küçülüyor. 
     Ekonomik tablo iyi değil. 
     Yoksullaşma hız kazandı. 
     Üretim daralıyor. 
     İşsizlik yaygınlaşıyor. 
     İş dünyasında kiminle konuşsan dert küpü. Özellikle reel sektör, hükümete bayrağı açmış durumda. Uygulanmakta olan ekonomi politikalarına ateş püskürüyor. 
     Reel sektörün sesine kulak verilmesini savunan, ama aynı zamanda mevcut ekonomik programdan vazgeçilmesine de karşı olan bir işadamı önceki gün şöyle dedi 
     "Kimse iyi değil. Cephede büyük çatlak var Baksana Kemal Derviş'le TÜSİAD Başkanı Özilhan'ın görüş ayrılıklarına... Reel sektör hakikaten yerle bir oldu. Ama şimdi kalkıp bütçeyi gevşettin mi, bu sefer de enflasyonu tutamazsın. Hiper'e gider. Ya da yeni bir devalüasyon dalgası gelirse, bu defa kimse ayakta kalamaz. Onun için tamamen vites değiştirme riski çok büyük. Ama IMF ile yeniden bir pazarlığı da ihtiyaç var galiba..." 
     Ekonomide tablo kötü. 
     Siyasette farklı mı 
     Sanmıyorum. 
     TBMM'nin demokratikleşme yolundaki Anayasa'yı değiştirme adımları elbette olumlu bir gelişme. Ancak bu da siyaset sahnesinde dikkati çeken keyifsiz durumu ortadan kaldırmıyor. Hükümeti doğru dürüst işlemeyen, bürokrasisi kilitlenmiş bir devlet yapısını gözlerden kaçıramıyor. 
     Bir başka deyişle 
     Siyasette belirsizlik çok yoğun. 
     Nedeni de sır olmaktan çıktı 
     Başbakan Ecevit sorunu... 
     Hazin ama gerçek 
     Sayın Ecevit'in televizyon ekranlarına da yansıyan sağlık durumu, Türk siyasal yaşamının çıkmazını derinleştiriyor. Buna karşılık insani duygular da bu konunun siyaset sahnesinde rasyonel olarak ele alınmasını şimdilik engelliyor. 
     Oysa bu konu uzun zamandır siyaset ve iş dünyasıyla devletin iç odaklarında fazlasıyla güncel. 
     Başbakan Ecevit'in sağlık durumu, kendi partisi DSP dahil birçok çevrede - tabii kapalı kapılar arkasında ve elbette insani boyutlarıyla birlikte - ele alınıyor. Türkiye'nin nasıl bir başbakana ihtiyacı olduğu ister istemez tartışılıyor. 
     Dünya ve Türkiye bugün 'savaş hali'nde sayılır. Böyle bir dönemde neye ihtiyaç duyulduğu da malumdur 
     Enerjik bir kriz yönetimi... 
     Ekonomi zaten krizde. Dünya ekonomisi de krize koşuyor. Bölgemizde savaş rüzgarları her geçen gün daha çok hissediliyor. Amerika'nın terörizme karşı savaş için düğmeye bastığı bir dünyada Türkiye'nin yalnız ekonomisi değil, dış politikası da, ulusal güvenliği de etkilenecek. 
     Çünkü 11 Eylül'de öylesine bir felaket yaşandı ki, hiçbir şey artık eskisi gibi olmayacak. Yeni bir dünyaya hoş geldiniz diyenler haklı. 
     Bu yeni dünyada ülkemiz de sarsıntılara gebe. Ancak bu yeni dünya aynı zamanda Türkiye'ye yeni fırsatlar da sunabilir. 
     İşte, bunlardan yararlanmak için Türkiye'nin kendi evinin içini derleyip toparlaması, mutfağını temizlemesi şart Böyle bir Türkiye, siyaset ve ekonomisinde istikrarın yolunu açan bir Türkiye'dir. 
     Bunu başarabilirsek, Türkiye'nin bir yandan İslam coğrafyasında model devlet olarak ağırlığı artar. Aynı zamanda Amerika'yla derinleşecek stratejik işbirliğinden çok daha fazla yararlanırız. 
     
Geçici başbakan...      Kısacası 
     Son derece kritik Türkiye ve dünya koşulları ülkede enerjik bir kriz yönetimini gerekli kılıyor. Onun için de 'Başbakan sorunu var ' diyenler haklı... 
     Açmaz da burada düğümleniyor. 
     Sorun varsa, alternatif nerede Geçici başbakan formülü olabilir mi Böyle bir formül üstünde uzlaşma olabilse, erken seçim bir anda gündeme getirilmez mi Peki, böylesine krizli bir ortamda seçime gitmek ne kadar doğru olur 
     Yani açmaz 
     Ama bu açmaz, başta başbakanlık olmak üzere temel sorunların açıkça tartışılmasına ve alternatif arayışlarına engel değildir. 
     
     







Afganistan ve medeniyet 


Yeğen Kani... 


Bülent Ecevit 


Başbakan sorunu ve enerjik kriz yönetimi 


Liste dışı 


Eğitime bürokrasi arası 


Geçen program neden çöktü 


Kıbrıs baskısı hafifliyor 


Bir kaza Bir arkadaş Ve bir sınav 


Suç ekonomisi... 


Usame bin Ladin'in cinsel organının teröre katkısı 


"Savaş" lafını duyunca... 


Kral çıplak 


Baban kurtaracak mı 


Yağmuru rahat bırakın 


Büyüklere de ceza var 


Anne Krueger çok önemli bir hanım 


</TEXT>
</DOC>
