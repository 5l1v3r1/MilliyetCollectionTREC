<DOC>
<DOCNO> 33018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/yazar/sazak.html </URL>
<DATE> 2001/07/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Cenova İnisiyatifi 
</HEADLINE>
<TEXT>

     İtalya'nın ev sahipliğinde başlayacak G - 8 zirvesi Cenova'yı küresel karşıtı eylemlerin odağı haline getirdi. 
     Seattle ve Prag'da yaşananlar nedeniyle Berlusconi yönetimi adeta sıkı yönetim ilan etti. Zirvenin yapılacağı Ducal Sarayı ve liman çevresinde oluşturulan "kırmızı bölge" göstericilere kapatıldı. G - 8 liderlerini taşıyan uçakları olası bir hava saldırısından korumak üzere Kristof Kolomb Havaalanı'na füzeler konuşlandırıldı. Devlet başkanlarının geceleyeceği "European Vision" adlı gemiyi koruyabilmek için eski limanın mazgalları kilitlendi, deniz piyadeleri görevlendirdi. 
     100 bini aşkın göstericiye karşı 15 bin polis görev yapacak. 
     Cenovalılar "dünyanın hayrına" yapılan bir toplantı için bunca güvenliğin niye alındığı konusunda şaşkın kenti terk edenler de var, eylemci evlat edinip, 68 ruhunu canlandıranlar da 
     Ülke ekonomileri durgunluğa girdikçe, uluslararası şirketlerin ulus devletler üzerindeki baskısı yoğunlaştıkça, gelişen teknolojiye karşın yoksul ülkeleri kuşatan gelir adaletsizliği ve eşitsizlik arttıkça, küresel karşıtı dalga büyüyor. Çevresel kaygılar da genç kuşağın tepkisine yol açıyor. 
     Cenova toplantısının hemen öncesine rastlayan Bonn'daki "Küresel Isınma Konferansı" da eylemleri tetikledi. 
     Dünyadaki ısınmanın başlıca nedenlerinden olan sanayi gazlarının azaltılması için Kyoto'da yapılan anlaşmaya ABD ayak sürüyor. Japonya Başbakanı da kendi ülkesinde imzalanan ve 2002 yılında yürürlüğe girecek yaptırımlar konusunda çekimser davranıyor. 
     Kyoto'nun geleceği de Cenova'da masaya yatırılacak. 
     ABD Başkanı Bush'a gösterilen tepkilerin ardında Teksaslı petrolcülerin çıkarına, küresel ısınmaya göz yumması yatıyor. 
     Cenova'da tam bir meydan savaşı yaşanacak. 
     Türkiye'de de İtalya'ya paralel etkinlikler düzenlendi. "Cenova İnisiyatifi" adı altında birleşen sivil toplum kuruluşları hafta sonu bir dizi panel, şenlik, basın açıklaması yapacaklar. 
     "Direnişi küreselleştir, başka bir dünya mümkündür" sloganıyla "bu dünyadan canı yanan herkese" davetiye çıkarıldı. Anarşistlerden sosyalistlere, sosyal demokratlardan savaş karşıtlarına, eşcinsellerden feministlere, öğrencilerden, sendikacılara, aydın ve sanatçılardan çevrecilere kadar geniş bir katılım bekleniyor. 
     Etkinlikler Kadıköy Özgürlük Parkı'nda bugün 16.00'da başlayacak. Pazara kadar sürecek. 
     Cenova'ya gidemeyenlere duyurulur 
     
     







Yarı başkanlık sistemi 


Turist var da... 


Yeni tarz siyasetin doğum sancıları... 


El yakmak 


ÖSS sonuçları açıklanıyor ama... 


Dans pistinin yeri nerede 


İçte kriz, ya dışta 


Vadeli döviz piyasası... 


Küçülmezsek değişemeyeceğiz 


Aynı dükkanlara ayrı kararlar 


Cenova İnisiyatifi 


Böyle dalga olmaz 


Hayat 


Satış noterde yapılır 


Bayan Graham öldü 


</TEXT>
</DOC>
