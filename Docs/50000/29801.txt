<DOC>
<DOCNO> 29801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sonspo04.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum pazar antremanında futbolcuların pestilini çıkardı 
</HEADLINE>
<TEXT>

     Beşiktaş, yeni sezon hazırlıklarını bu sabah yaptığı tek idmanla sürdürdü. 
     Teknik direktör Christoph Daum yönetiminde, Fulya Tesisleri'nde gerçekleştirilen ve yaklaşık 2,5 saat süren idmanda, Alman teknik adam oldukça yorucu bir program uyguladı. 
     Siyah-beyazlı futbolcular koşunun ardından, kondisyon ve pas çalışması yaptılar. Yaklaşık 50 dakika süren tempolu koşuda futbolcuların oldukça zorlandıkları gözlenirken, İstanbul'daki sıcak hava nedeniyle oyuncular sıkıntılı anlar yaşadılar. Önce üst sahada çalışan futbolcular, daha sonra alt sahaya inerek, topla idman yaptılar. 
     
     Suya hücum 
     Oldukça yorucu geçen idmanda futbolcular, verilen kısa aralarda suyla serinlemeye çalıştılar. 
     Diğer yandan koşu sonrası Yasin, Nihat ve Sertan'ın ayakları su topladı. 
     Çalışmaya, ülkelerinde bulunan Baya ve Shorunmu dışında bütün futbolcular katılırken, Tunuslu Baya'nın yarın, Nijeryalı Shorunmu'nun ise 5 Temmuz'da İstanbul'da olacağı açıklandı. 
     Siyah-beyazlı kulüple bugün sözleşme imzalayacak Arild Stavrum da idmanı tesislerin balkonundan izledi. 
     
     Yarın üç çalışma var 
     Beşiktaş yarın saat 09.30, 14.30 ve 18.30'da yapacağı 3 çalışmayla yeni sezon hazırlıklarını sürdürecek. 
     Bu arada, teknik direktör Daum, sıcak havalar nedeniyle futbolcularının rahatlaması için tesislere ayak havuzu yaptırılmasını istedi. 






</TEXT>
</DOC>
