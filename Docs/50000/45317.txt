<DOC>
<DOCNO> 45317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/dunya/adun.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız çocukları ölüme terk ediliyor 
</HEADLINE>
<TEXT>

Kaçan Afganlılar erkek çocuklarını yanlarına alırken kızlarını açlığın, sefaletin, Taliban’ın kucağına atıyor 
     ABD'nin olası saldırısı sırasında ülkede bulunmak istemeyen Afganlar, komşu ülke Pakistan'a yasadışı yollardan girmeye devam ediyor. Pakistan yönetiminin, yardım kuruluşlarının çağrılarının aksine, sınırlarını Afgan mültecilere açmama kararı, Afganları yasadışı yollara zorluyor.11 Eylül saldırılarının ardından resmi rakamlara göre 20 bin, diğer kaynaklara göre de 50 bin Afganlı Pakistan'a girerken, yaklaşık 2 milyon insan da sınırların açılmasını bekliyor. Pakistan'a yeni gelen Afganların, yeterli enformasyon kaynaklarından yoksun olmaları nedeniyle son dönemde olup bitenlerden habersiz oldukları gözleniyor. 
     
     İlk talepleri yiyecek 
     Afgan mülteciler, Suudi terörist Usame Bin Ladin hakkında da bilgileri olmadığını söylüyor. 
     Afgan mültecilerin Pakistan'a geldiklerinde talep ettikleri ilk şeyse yiyecek oluyor. Afganistan'a ilk insani yardımlar gönderilmeye başlarken, ABD'nin saldırısı durumunda sınırlarını açabileceğini bildiren Pakistan'ı mülteci akını nedeniyle zor günler bekliyor. 
     
     Gerekçe Kızlar dayanıksız 
     Bu arada, Pakistan'a kaçan Afgan mültecilerin, seçim yapmak zorunda kalınca beraberlerinde erkek çocuklarını aldıkları, kız çocuklarınıysa geride bıraktıkları belirtiliyor. 
     Taliban yönetiminin, çocuk da olsa erkekleri asker olarak ailelerinden zorla aldığına dikkat çekilirken, ailelerin bu nedenle erkek çocuklarını yanlarına almayı tercih ettikleri kaydediliyor. 
     Kız çocukların uzun ve zahmetli yolculuklara dayanamamasının da böyle bir tercih yapılmasında önemli rol oynadığı ve Afgan toplumunda "gurur kaynağı" olarak görülen erkek çocukların olası bir savaşta kaybedilmek istenmediği ifade ediliyor. 
     



 DÜNYA 














</TEXT>
</DOC>
