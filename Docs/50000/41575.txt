<DOC>
<DOCNO> 41575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun34.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çarpan uçakların kanadını gördüm" 
</HEADLINE>
<TEXT>

     Ender Ülgen bildiriyor - New York'un simgelerinden Dünya Ticaret Merkezi'nin ikiz kulelerine çarpan ''American Airlines'' uçağını en yakından görenlerden birinin Türk olduğu ortaya çıktı. 
     İkiz kulelere 4 sokak mesafede bulunan ''Roan Meyers'' adlı finans kuruluşunda çalışan İbrahim Kurtuluş, korkunç olayı sesi titreyerek ve ağlamaklı bir sesle şöyle anlattı 
     ''Sabah 8.30 sıralarında ofise geldim. Televizyondan borsa haberlerini izlerken birden şiddetli bir patlama oldu. Ben zelzele oluyor sandım. Televizyonlar hemen borsa haberlerini keserek, Dünya Ticaret Merkezi'ne uçak çarptığını bildirmeye başladılar. Aradan 18 dakika kadar geçti. Ben telefonda Almanya'daki bir müşterimle konuşuyordum ki, Hürriyet Heykeli'nden bize doğru bir jumbo jet yolcu uçağının gelmekte olduğunu gördüm. Uçak zaten çok alçaktaydı ve giderek alçalıyordu. Gözlerime inanamaz olmuştum. 'Bize çarpacak' diye bağırdığımı hatırlıyorum. Bu sırada aramızda yaklaşık 600 metre mesafe kalmıştı. Daha sonra üzerimizden geçen uçağın kanatlarını ve altını çok net şekilde gördüm ve 'American Airlines' yazısını okudum. Uçak birkaç saniye içinde ikiz kulelerin güneydekine saplandı ve infilak etti. Ben şoka girdim. Patlamadan 3-6 dakika sonra Manhattan'ın bütün güney kesimi beyaz bir duman bulutuyla kaplandı.'' 
     Kendisiyle birlikte Amerikalı iş arkadaşlarının da şok geçirdiklerini ağlayarak anlatan İbrahim Kurtuluş, daha sonra evlerine gidemeyen arkadaşlarını alarak kendi evine getirdiğini ve onlara yemek ikram ettiğini söyledi. 
     İkiz kulelerin içinde bildiği bazı Türk ihracat-ithalat firmaları bulunduğunu ifade eden İbrahim Kurtuluş, buralarda çalışan Türkler hakkında henüz bilgi alamadığını sözlerine ekledi. 
     







</TEXT>
</DOC>
