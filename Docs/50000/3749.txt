<DOC>
<DOCNO> 3749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur13.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Mumcu anılıyor 
</HEADLINE>
<TEXT>

     Otomobiline konulan bombanın patlaması sonucu ölen gazeteci-yazar Uğur Mumcu, ölümünün 8. yılında CHP İstanbul İl Başkanlığı'nca Harbiye'deki Uğur Mumcu Anıtı'nda düzenlenen törenle anıldı. 
     Uğur Mumcu Anıtı önünde biraraya gelen CHP'liler, anıta kırmızı karanfillerden oluşan bir çelenk ile karanfil buketleri ve yanan bir mum bıraktılar. 
     Selda Bağcan'ın ''Uğurlar Olsun'' adlı şarkısını birlikte söyleyen partililer, daha sonra Mumcu için 1 dakikalık saygı duruşunda bulundu. Anma töreninde konuşan CHP İstanbul İl Başkanı Ali Topuz, Mumcu'nun hain bir saldırı sonucu öldürüldüğünü belirterek, ''Ne yazık ki, bu cinayet aydınlatılmadı. Aydınlatılması için ortaya konulan kimi çabalar hep boşa çıkarıldı. Bir sihirli el 8 yıldır bu hain cinayetin adeta koruyuculuğunu üstlendi'' dedi. 
     Mumcu'nun, ''yılmaz ve yorulmaz bir demokrasi ve özgürlük savaşçısı, katıksız bir cumhuriyetçi, laik, antiemperyalist, insan hakları savunucusu, kalpaksız bir kuvayı milliyeci ve gerçek bir Atatürkçü'' olduğunu ifade eden Topuz, şöyle konuştu 
     'Uğur Mumcu aramızdadır, içimizdedir, kafamızdadır. Bir Uğur ölmüştür ama bugün Uğur Mumcu'nun aydınlattığı, gösterdiği yolda yürüyen milyonlarca Uğur'lar ortaya çıkmıştır. Bağımsız, demokratik ve laik cumhuriyetimiz yaşadıkça da Uğur'lar çoğalmaya ve varolmaya devam edecektir.'' 
     Ali Topuz, törenden sonra gazetecilerin, Uğur Mumcu'nun katillerinin yakalanması amacıyla düzenlenen ''Umut Operasyonu''yla ilgili gelişmeleri nasıl değerlendirdiğini sormaları üzerine, şunları kaydetti 
     'Gizli bir el örtmeye çalışıyor. O gizli eli bulup kırmak gerek. Bunun için yürekli siyasal mücadelenin yapılması gerekli. Bugünkü siyasi yapının bu olayı çözmeye hiç niyetinin olmadığı açıkça görülmektedir. Ancak bugünkü siyasi yapıyı aşan, halktan destek alan yeni bir siyasi hareketin parlamentoya girmesiyle bu uğursuz, karanlık eller ortaya çıkarılacaktır. 
     Geçmişte çok olumsuz gelişmeler oldu. Her defasında ışığı görür gibi olduk, sonra işin kapatıldığını gördük. O nedenle çok fazla umutlu olamıyorum. Er geç bu örtü kaldırılacak. Gerçekler ortaya çıkacaktır.'' Anma törenine CHP Parti Meclisi üyeleri Kemal Nebioğlu, Ahmet Güryüz Ketenci ve Berhan Şimşek'in yanı sıra sanatçı Bedri Baykam, partililer ve Atatürkçü Düşünce Derneği Şişli Şubesi temsilcileri katıldı. 




</TEXT>
</DOC>
