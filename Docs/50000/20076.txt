<DOC>
<DOCNO> 20076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/guncel/gun03.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’a yağmur Antalya’ya turist... 
</HEADLINE>
<TEXT>

Geçtiğimiz hafta sonunda Antalya'ya inen 356 uçaktaki 54 bin 728 turistle birlikte Antalya esnafı krizin etkisinden çıkıp gülümsemeye başladı bile... 
     SALİH UÇAR Antalya DHA 

     Antalya, rekorlarla girdiği turizm sezonunda altın bir dönem yaşıyor. Antalya Havalimanı'na hafta sonunda inen uçak sayısı 356'yı buldu. Bu uçaklarla toplam 54 bin 278 turist Türkiye'ye geldi. Yılbaşından bugüne kadar kente gelen turist sayısı da 810 bin 739'a ulaştı. Turizmciler, bu ayın sonuna kadar gelen turist sayısının 1 milyon hedefini aşacağını savunuyor. 
     Antalya'daki tesislerde doluluk oranı da yüzde 90'lara kadar çıktı. Özellikle Belek, Kemer ve Side'de sezon başında tamamen doldu. Cuma, cumartesi ve pazar günleri Antalya Havalimanı'na toplam 720 uçak iniş - kalkış yaptı. 72 saatte 720 uçağın inip kalkmasıyla, her altı dakikada bir uçak iniş ya da kalkış yapmış oldu. 
     
İlk sırada Ruslar var      Rusya'da 1 Mayıs'ta başlayıp 15 Mayıs'a kadar süren İşçi Bayramı tatili nedeniyle Antalya'ya Rus turist akını yaşandı. Ruslar'ı Alman ve İsrailli turistler izledi. Bu yıl 4.5 milyondan fazla turist gelmesi beklenen Antalya'ya yılbaşından bugüne kadar dört ayda gelen turist sayısı da 810 bin 739 oldu. Geçen yıl aynı dönemde Antalya'ya 451 bin 538 turistin geldiğini kaydeden havalimanı yetkilileri de, bu yıl yüzde 79.5'lik bir artış yaşandığını belirtti. 
     
Ruhsatsız zennelere 'göbek atma' yasağı      Alanya emniyeti, ilçedeki eğlence yerlerinde zennelerin dans etmesini yasakladı. Yetkililer, yasaklamanın "çalışma ruhsatı" olmamasından kaynaklandığını belirtirken, zenneler de kendilerine eşcinsel muamelesi yapılmasından yakındılar. Zenneliğin sanatsal bir etkinlik olduğunu bildiğini söyleyen Alanya Emniyet Müdürü Mehmet Söğüt, eğelence yerlerinde yapılanın zennelikten uzak olduğunu belirterek, "Zenne olarak gerekli izni alsınlar. O zaman çalışmaları konusunda bir engel kalmaz" dedi. 
     
Kuşadası'nda dünya polisleri zirvesi...NURAH ŞEFKATLİOĞLU Kuşadası DHA 
     Uluslararası Polis Birliği İPO üyeleri, Kuşadası'na geldi. Yunanistan'ın Samos Adası'ndan Kuşadası'na feribotla gelen 350 emniyet müdürü ve eşi, Kuşadası Emniyet Müdürü Gökhan Erdönmez ve polisler tarafından karanfillerle karşılandı. Konuk polisler, Efes ve Meryemana gezisinden sonra Öküz Mehmet Paşa Kervansarayı'nda Aydın Emniyet Müdürlüğü'nün verdiği yemeğe katıldı. Kuşadası Emniyet Müdürü Gökhan Erdönmez, konukların iki gün ilçede kalacaklarını belirtti. 
     
Alman kazazedeler Bodrum'a geldiYAŞAR ANTER Bodrum DHA 
     Almanya'nın Bremen kentindeki huzurevinde altı ay önce çıkan yangından yaralı kurtarılan kazazedeler, Torba'daki Coralia - Milta Tatil Köyü'ne geldi. Bodrum Kaymakamlığı, Universal Hospital Bodrum Hastanesi ve Coralia - Milta Tatil Köyü'nün organizasyonuyla Bodrum'a gelen dokuz Alman kazazede, tatil köyünde çiçeklerle karşılandı. Tatil Köyü Genel Müdürü Emir Bağ ve Bodrum Kaymakamı Cumhur Güven Taşbaşı, 60 - 70 yaşlarındaki kazazedeler için verilen kokteylde, Bremen kent papazı Hans Güited Sanders'e plaket verdi. 
     



 GÜNCEL 























</TEXT>
</DOC>
