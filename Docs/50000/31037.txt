<DOC>
<DOCNO> 31037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sontur03.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "IMF ile inatlaşma doğru değil" 
</HEADLINE>
<TEXT>

     Milli Savunma Bakanı Sabahattin Çakmakoğlu, IMF'den alınacak kredi konusunun inatlaşma konusu haline getirilmesini doğru bulmadıklarını söyledi. 
     Çakmakoğlu, Niğde'de basın mensuplarının IMF ile Türkiye arasında kredi konusunda yaşanan sıkıntılara ilişkin soruları üzerine, IMF ile hükümetleri döneminde niyet mektubu anlaşması bulunduğunu belirterek şunları söyledi 
     ''Bu konunun inatlaşma mevzuu haline getirilmesini doğru bulmuyoruz. Dayatarak bir neticeye varmak mümkün değil. Demokrasi, ikna rejimidir. Şunu şöyle yapın demek, Başüstüne yaparım manasına alınmaz. Bu, ülkemizin şartları içinde görüşülür ve bir sonuca bağlanır. Kaldı ki, IMF ve Dünya Bankası'nın Türkiye'ye verdiği para bağış değil, borçtur. Borç alıyoruz, faiziyle birlikte ödeyeceğiz.'' 
     Başbakan Bülent Ecevit'in IMF ile ilgili değerlendirmesini olumlu bulduğunu ifade eden Çakmakoğlu, Türkiye'nin bugünkü zor durumundan kurtulacağını, bunun daha çabuk olması için de IMF ve Dünya Bankası kredilerine ihtiyaç olduğunu kaydetti. 
     Türk milletinin, tarih içinde zor günlerini dayanışmayla aşan toplumların önünde geldiğini hatırlatan Çakmakoğlu, ''Kul sıkışınca hızır yetişir sözünün Türkler üzerindeki etkisini kamuoyu çok iyi bilir'' dedi. 
     Türkiye'de yaşanan sıkıntılara bakılarak kötümser olunmaması gerektiğini vurgulayan Bakan Çakmakoğlu, Türkiye'nin dünyadaki 200 ülke arasında 22. büyük ekonomiye sahip ve G-20 denilen gelişmiş ülkeler arasında bulunduğunu kaydetti. 
     Bakan Çakmakoğlu, çalışanlar arasındaki ücret dengesizliği konusuna da değinerek, ücret dengesizliğinin, hazırladıkları kararnameyle zaman içinde giderileceğini bildirdi. 
     
     






</TEXT>
</DOC>
