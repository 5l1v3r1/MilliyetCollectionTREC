<DOC>
<DOCNO> 22821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur09.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay, Casa ile ilgili açıklama yaptı... 
</HEADLINE>
<TEXT>

     Genelkurmay Başkanlığı, Casa uçaklarının kazalarının ardından olayın kendi yetki ve sorumluluk sahası içindeki kısmına yönelik olarak başlatılan ayrıntılı incelemenin sürdürüldüğünü bildirdi. Genelkurmay Başkanlığı, ''Gerek tedarik aşaması ve gerekse kaza kırım olaylarının tüm detayları ile incelenmekte olduğunu ve hazır olduğunda sonuçlarının ayrıca açıklanacağını'' kaydetti. 
     Genelkurmay Başkanlığı Genel Sekreterliği'nden CASA uçaklarının kazaları sonrası gelişmelere ilişkin bugün yazılı bir açıklama yapıldı. 
     Açıklama şöyle 
     ''Son dönemde meydana gelen üzücü uçak kazaları nedeniyle CN-235 Casa tipi uçaklara ilişkin, projenin başlangıç aşamasından günümüze kadar devam eden süreçle ilgili olarak kamuoyunda endişe ve soru işaretlerine neden olabilecek şekilde basın-yayın organlarında çeşitli haber ve yorumlar yer almaktadır. 
     Özellikle uçak kaza kırım olaylarının, kazanın oluş şekli, yeri, görevin tipi ve meteorolojik koşullara bağlı olarak çok teknik ve uzun zaman alıcı ayrıntılı incelemeleri gerektirdiği bilinen bir gerçektir. Genelkurmay Başkanlığı'nca, olayın kendi yetki ve sorumluluk sahası içindeki kısmına yönelik olarak başlatılan ayrıntılı inceleme halen sürdürülmektedir. Gerek tedarik aşaması ve gerekse kaza kırım olayları tüm detayları ile incelenmekte olup hazır olduğunda sonuçları ayrıca açıklanacaktır.'' 
     
     
     






</TEXT>
</DOC>
