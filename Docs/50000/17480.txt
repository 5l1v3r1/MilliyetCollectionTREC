<DOC>
<DOCNO> 17480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/spor/yfbsen.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe şahsiyeti 
</HEADLINE>
<TEXT>

     ERDOĞAN ŞENAY 

     Fenerbahçe, ilk yarıda üç farka varan acı bir yenilginin sancıları ile kıvranmaktaydı Gaziantep önünde. 
     Gaziantep, oyuna müthiş bir futbol disiplini ile başlıyor ve Fenerbahçe’nin maça ağırlığını koyacak zamanı bırakmayarak yaptığı ataklar ve attığı birbirinden enfes gollerle de bütün tribünleri şaşkına çeviriyordu... 
     Fenerbahçe’ye gelirsek... Takım sanki topyekün Gaziantep’in oynadığı oyunu seyrediyorlar, yaptıkları sayısız pas hataları ve yavaş futbollarıyla adeta Gaziantep’in müthiş temposuna çanak tutuyorlardı... Defanstaki üçlü, tel tel dökülüyor, iki kanadı Fatih ve Hasan ile kullanıp, Fenerbahçe defansını liğme liğme eden Gaziantep, muhteşem bir oyun sergiliyor, Fenerbahçe de acz içinde kalmanın hüznüyle terk ediyordu ilk yarıda sahayı. İşte böylesine berbat ve dramatik bir skor tabelası sonucuyla bitti oyunun ilk 45 dakikası. 
     
     İlk yarının en tembel ve beceriksizlerinden olan Ali Güneş ile Baliç’i oyundan alan Denizli, yerlerine Rapajiç ve Serhat’ı yerleştirerek başlıyordu ikinci yarıya... Fark faciasından da herhalde biraz utanan takım, ikinci yarıya olağanüstü bir hırs ve hızla başlıyor, Fenerbahçe ortaya büyük bir "futbol şahsiyeti" sürüyor, bütün takım yekvücut bir kavramla altını üstüne getiriyordu oyunun... İşte büyük Fenerbahçe buydu bizim için. Peşpeşe gelen gollerle Kadıköy çimenini harman yerine çeviren Sarı - Lacivertli ekip, adeta ilk yarı adına özür dilercesine sıralıyordu gollerini peş peşe Gaziantep filelerine... 
     Eee, işte asırlık takım ve büyük ekip olmanın farkları budur futbolda... Gaziantep mükemmel bir takım ama henüz şampiyonluk koltuğu için hiç hazır değil... Fenerbahçe’ye gelince, bütün stadın ve tribündeki sevdalılarının ödünü kopardıktan sonra galibiyet yakalaması bir Fenerbahçe şakası mıydı, yoksa büyük takım olmanın tartışılmaz, yüksek ambiansı mı 
     


 SPOR 


























</TEXT>
</DOC>
