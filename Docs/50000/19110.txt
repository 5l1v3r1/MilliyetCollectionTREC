<DOC>
<DOCNO> 19110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/spor/spo03.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Son aslan Berkant 
</HEADLINE>
<TEXT>

Bayern Münih’in genç futbolcusu, "İki hafta sonra Türkiye’deyim" dedi ve ekledi "Üç büyük kulüpten de teklif var. Ama gönlüm Galatasaray’da" 
     İRFAN SEZER-MÜNİH 

     BAYERN Münih amatör takımının yıldızı olan, Ümit Milli Takım formasını da 24 kez giyen Fenerbahçe, Galatasaray ve Beşiktaş’ın listesindeki Berkant, Milliyet’in sorularını yanıtladı, gönlünde yatan aslanı açıkladı. Berkant, "Galatasaray İkinci Başkanı Mehmet Cansun ile görüştüm. İki hafta sonra Türkiye’de olacağımı ve kesin kararımı o zaman vereceğimi söyledim. Ama gönlüm Galatasaray’da" dedi. 
     BERKANT, eskiden Beşiktaşlı olduğunu, ancak şimdi Avrupa’da başarıdan başarıya koşan Galatasaray’ın taraftarı olduğunu belirtti ve "Kulübüm 1 milyon 300 bin mark bonservis bedeli istiyor" ifadesini kullandı. Berkant’ın hocası Gerd Müller ise, "Ben onun Bayern’in A takımında oynamasını arzuluyorum. Ama o Türkiye’ye gitmek istiyor. Tercihi Galatasaray" diye konuştu. 
     
Erkan gündemde      GALATASARAY, Almanya’nın Bayer Leverkusen takımının gençlerinde oynayan gurbetçi Erkan’ın peşine düştü. Genç futbolcunun santrfor oynadığı ve bu sezon 16 gol attığı belirtildi. Sarı - Kırmızılı yöneticiler, "Erkan gelecek için umut veriyor. Transferini gerçekleştirmek için düğmeye bastık. En kısa sürede işi bitireceğiz" dediler. 
     
Galatasaray Günlüğü      Valencia’ya Jardel için yeşil ışık 
     GALATASARAY Jardel’in transferi konusunda kapısını açtı. İspanya’nın Valencia takımının peşinde olduğu ve Portekiz’de görüştüğü Jardel için pazarlığa hazır olduklarını söyleyen Asbaşkan Ali Dürüst, "Zaten kendisi ile yapılan sözleşme gereği onun başka kulüplerle konuşmasını engelleyemeyiz. Bu konuda son kararı biz veririz. Herhalde Valencia bizimle görüşecek. Pazarlığımızı yaparız. Eğer futbolcu gitmek istiyorsa zaten bunu engelleyemeyiz" dedi. 
     
     Hazırlıklar başladı 
     SARI - Kırmızılı takım, iki günlük tatilden sonra Fenerbahçe ile oynayacağı karşılaşmanın hazırlıklarına başladı. Teknik Direktör Mircea Lucescu, çalışmada taktik ağırlıklı bir program uyguladı. Antrenmanda Jardel ise düz koşu yapmakla yetindi. 
     
     Cim-Bom’a piyango 
     ŞAMPİYONLAR Ligi’nde çeyrek final oynayan Galatasaray, yeni ödül yönetmeliği henüz çıkmadığı için, eski yönetmelik maddelerine göre ödüllendirilecek. Sarı - Kırmızılı kulüp 20 bin Cumhuriyet altını ile ödüllendirilecek. Futbolculara 50’şer Lucescu’ya 100, 3 antrenöre ise 25’er altın dağıtılacak. Yeni yönetmelik uygulansaydı ödüller yarı yarıya az olacaktı. 
     



 SPOR 

























</TEXT>
</DOC>
