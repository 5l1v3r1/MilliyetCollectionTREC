<DOC>
<DOCNO> 31366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sontur04.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi affın kapsamını görüşmeye bu sabah başladı 
</HEADLINE>
<TEXT>

     Anayasa Mahkemesi, 4616 sayılı Şartla Salıverilmeye, Dava ve Cezaların Ertelenmesine İlişkin Yasa'nın bazı madde ve hükümlerinin iptali istemiyle yerel mahkemelerden yapılan başvuruları esastan görüşmeye başladı. 
     Yüksek Mahkeme Heyeti, saat 10.00'da başlayan toplantısında, önce 4616 sayılı yasanın bazı madde ve hükümlerinin iptali istemiyle yerel mahkemelerden gelen 2 başvurunun ilk incelemesini yapacak. Bu madde vehükümler arasında yasanın 1. maddesinin 5. bendinin j alt bendinde yeralan ''Vergi, resim ve harçlara ilişkin kanunlarda yer alan suçları işleyenler hakkında bu madde hükümleri uygulanmaz'' hükmü ile Kaçakçılığın Men ve Takibine Dair Yasa'nın 26 ila 33 maddeleri bulunuyor. 
     Anayasa Mahkemesi, ilk incelemelerin ardından esasa yönelik incelemelere başlayacak. Yüksek Mahkeme önce Yasa'ya yönelik olarak 3 raportör tarafından hazırlanan ve yaklaşık 200 sayfayı bulan raporu ele alacak. Heyet, 4616 sayılı yasanın niteliğini ortaya koyduktan ve bu konuda bir görüş ortaya çıktıktan sonra maddelere yönelik incelemeye geçecek. 
     Anayasa Mahkemesi, bu kapsamda ilk önce Sandıklı, Çankırı ve Turgutlu asliye ve ağır ceza mahkemelerinden gelen başvuruları görüşecek. 
     Yüksek Mahkeme, 4616 sayılı Yasa'nın 1. maddesinin a alt bendiyle TCK'nın 240, 414 1, 418 2, 339 ile 349. maddelerinin şartla salıverme ve erteleme kapsamı dışında bırakılmasının Anayasa'ya aykırı olduğu iddiasını esastan inceleyecek. 
     Söz konusu maddelerin kapsam dışında bırakılması Anayasa'ya aykırı bulunur ve iptal edilirse bu maddeler nedeniyle yargılaması devam edenlerin davaları ertelenecek, cezaevinde bulunanlar ise şartla tahliye edilecekler. Ancak, bu kişilerin suçu 23 Nisan 1999 tarihine kadar işlemiş olma şartı da aranacak. 
     Anayasa Mahkemesi'nin esastan inceleyeceği, yasanın kapsam dışında bıraktığı TCK'nın 240. maddesi, görevi kötüye kullananlara bir yıldan 3 yılı kadar hapis cezası verilmesini öngörüyor. 
     TCK'nın 414. maddesinin birinci fıkrası ise her kim 15 yaşını bitirmeyen küçüğün ırzına geçerse 5 yıldan aşağı olmamak üzere ağır hapis cezasına mahkum edileceğini, 418. maddenin ikinci fıkrası ise bu fiil bir hastalığın sirayetine ve mağdurun sıhhatinde bir tehlike yaratırsa verilecek cezanın yarı oranda artırılacağını hüküm altına alıyor. 
     4616 sayılı yasanın kapsam dışında bıraktığı TCK'nın 339 ila 349. maddeleri, ''evrakta sahtecilik'' fiillerine verilecek cezaları düzenliyor. 
     Anayasa Mahkemesi, bu başvuruları karara bağladıktan sonra diğer başvuruları esastan incelemeye devam edecek. Aynı maddeye yönelik birden fazla yapılan başvurular da ise her dosya için ayrı bir karar verilmeyecek. 
     YDP'ye ihtar verilmesi 
     Anayasa Mahkemesi Başkan Vekili Haşim Kılıç, mahkemeye gelişinde gazetecilerin soruları üzerine, Yargıtay Cumhuriyet Başsavcısı Sabih Kanadoğlu'nun, Yeniden Doğuş Partisi'nin YDP Genel Başkanı Hasan Celal Güzel'in parti üyeliğinden çıkarılmaması üzerine partiye ihtar verilmesi istemini şartla salıverilmeye ilişkin yasa kapsamında değerlendireceklerini söyledi. 
     Yüksek Mahkeme'nin bu yönde vereceği karar, aynı durumda olanları da etkileyecek. 
     Başsavcı Kanadoğlu, YDP'ye üye yapılan Hasan Celal Güzel'in Türk Ceza K'nın 312-2. maddesinden mahkum olduğunu ve mahkumiyetinin kesinleştiğini hatırlatarak, Siyasi Partiler Yasası'nın 11. maddesine göre, Güzel'in YDP üyeliğinden çıkarılmasını istemişti. Ancak YDP, bu isteme olumsuz yanıt vermişti. 
     Haşim Kılıç, 4616 Sayılı yasanın bazı madde ve hükümlerinin iptali istemiyle yerel mahkemelerden gelen ve esastan görüşülmesine karar verilen yaklaşık 200 dosya bulunduğunu belirtti. Kılıç, görüşmelerin ne zaman sona ereceğine ilişkin soru üzerine, ''Şu anda kararın ne zaman çıkacağını söylemek mümkün değil. Bugün nasıl inceleyeceğimizi hep beraber arkadaşlarla görüşeceğiz'' dedi. 
     
     
     







</TEXT>
</DOC>
