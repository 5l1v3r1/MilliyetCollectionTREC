<DOC>
<DOCNO> 4563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/guncel/gun04a.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka el konulmadan bir gün önce dolandırıldı 
</HEADLINE>
<TEXT>

Sümerbank'ın hortumlanmasıyla ilgili iddianamede, Hayyam Garipoğlu'nun 2017 yıl hapsi istendi. Fondaki yedi banka ile 55.7 milyon dolarlık back to back yapan Garipoğlu, el konulmadan önce de bankayı boşaltmış 
     SEMRA PELEK İstanbul 

     Sümerbank'ın 'hortumlanması'yla ilgili iddianamede 2017 yıl ağır hapsi istenen Hayyam Garipoğlu'nun, Cavit Çağlar ve Murat Demirel'in de aralarında bulunduğu batık banka sahipleriyle milyon dolarları bulan karşılıklı kredi kullandığı ortaya çıktı. İddianamede "Sümerbank'ın el konulmadan 24 saat önce, Garipoğlu'nun paravan bankası Efektif Off - Shore aracılığıyla dolandırıldığı" da belirtildi. 
     İstanbul DGM Savcıları Ercan Cengiz ve Ahmet Ayvaz'ın hazırladığı 48 sayfalık iddianamede, bankanın içinin nasıl boşaltıldığı anlatıldı. Garipoğlu ile birlikte 14 tutuklu, 38 sanıklı iddianamede şu ayrıntılar yer aldı 
     1999'un son ayı itibariyle fondaki yedi bankanın eski sahiplerinin Sümerbank'tan kullandığı kredi riskleri toplam 55.7 milyon dolar. 
     Sümerbank, Interbank'ın eski sahibi Cavit Çağlar'a ait iki off - shore kuruluşa teminatsız 10 milyon dolar kredi verdi. Ayrıca Çağlar'ın şirketlerine iki dilim halinde toplam 7.5 milyon dolarlık kredi kullandırıldı. Buna karşılık Çağlar da kendi bankası Interbank'tan Garipoğlu'nun iki şirketine yine aynı miktarda kredi kullandırttı. 
     Murat Demirel'in şirketlerine 19.3 milyon dolarlık teminat mektubu ve 111.6 milyar liralık da gayri nakdi kredi kullandırıldı. 
     
'Fisunoğlu aldatıldı'      Kıbrıs'ta kurulan Efektif Bank'ın kurucuları arasında Garipoğlu'nun halası, halasının kocası, arkadaşı yer aldı. Off-shore bankacılık için değil, grup şirketlerine kaynak aktarımı için kullanıldı ve toplam 30.9 milyon dolar organize bir şekilde Garipoğlu Grubu'na aktarıldı. Bankanın aldığı kararlarda yönetim kurulu üyesi emekli orgeneral Muhittin Fisunoğlu aldatıldı. 
     Sümerbank'a el konulmadan bir gün önce, Efektif Bank'ın Sümerbank Merkez ve Kadıköy şubelerindeki hesaplarından 8 milyon dolar çekildi. Bu para Sümerbank'ın Romanya'daki iştiraki üzerinden paravan firma Olsten'e aktarıldı. Bu firma hesabında 10 milyon dolar büyüklüğünde bir fon oluşturuldu ve aynı gün para yine Sümerbank'ın Kadıköy Şubesi'nde hesapları bulunan Garipoğlu'nun beş akrabasına aktarıldı. Bu para ile Kanal 6 Televizyonu satın alınmaya çalışıldı." 
     


 GÜNCEL 
























</TEXT>
</DOC>
