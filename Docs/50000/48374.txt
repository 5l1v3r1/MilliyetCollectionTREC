<DOC>
<DOCNO> 48374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun17.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Başkanı Prodi'den Türkiye'ye güvence... 
</HEADLINE>
<TEXT>

     Avrupa Birliği AB Komisyonu Başkanı Romano Prodi, AB'nin geleceğinin tartışılacağı platforma katılım konusunda Türkiye'ye karşı ayırımcılık yapılmayacağını söyledi. 
     Prodi, Türkiye'nin AB Daimi Temsilcisi Büyükelçi Nihat Akyol ile yaptığı görüşmede, platformun nasıl oluşturulacağı konusunda hala kesin bir karara varılamadığını hatırlatarak, bu konuda Türkiye'nin diğer aday ülkelerle eşit muameleye tabi tutulacağı konusunda güvence verdi. 
     AB Komisyonu Başkanı, platformun biçimi ve karar mekanizmaları konusunda üye ülkeler arasındaki görüş ayrılıklarının devam ettiğini ve bu sorunun Laeken zirvesine kadar çözülmesinin beklendiğini söyledi. 
     AB dönem başkanı Belçika'nın hafta sonu yapılan gayri resmi zirve sırasında, ''Türkiye'nin platforma katılıp katılmaması konusunda AB'nin hala bir karara varamadığı'' yolundaki açıklaması, Ankara'nın sert tepkisine yol açmıştı. 
     Dışişleri Bakanı İsmail Cem, AB Komisyonu'nun genişlemeden sorumlu üyesi Günter Verheugen ile hafta sonu Brüksel'de yaptığı görüşmede, Türkiye'nin bu açıklama karşısındaki rahatsızlığını dile getirmişti. 
     AB üyesi ve aday ülkeleri hükümet ve parlamento temsilcilerinin katılımı ile oluşturulacak ve birliğin geleceğinin tartışılmasında önemli roller üstlenecek platformun, 2002 Mart ayında çalışmalarına başlaması bekleniyor. 
     






</TEXT>
</DOC>
