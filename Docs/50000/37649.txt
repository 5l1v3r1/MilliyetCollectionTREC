<DOC>
<DOCNO> 37649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur04.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası eski Genel Müdürü'ne usulsüz kredi davası açıldı 
</HEADLINE>
<TEXT>

     Eski Türkiye Halk Bankası Genel Müdürü Yenal Ansen'in de aralarında bulunduğu 8 kişi hakkında, Favori Dinlenme Tesisleri A.Ş'ye usulsüz kredi vererek, ''görevlerini kötüye kullandıkları'' iddiasıyla 14'er aydan 4 yıl 6'şar aya kadar hapis cezası istemiyle dava açıldı. 
     Ankara Cumhuriyet Başsavcısı Melih Tarı, Bankalar Yeminli Murakıplığı'nca, Favori Dinlenme Tesisleri A.Ş'ye kullandırılan kredilerde usulsüzlük yapıldığı gerekçesiyle, Halk Bankası yöneticileri hakkında ''görevi kötüye kullanma'' iddiasıyla suç duyurusunda bulunulmasının ardından, başlatılan soruşturmayı tamamladı. 
     Ankara 4. Ağır Ceza Mahkemesi'ne açılan davanın iki sayfalık iddianamesinde, Favori Dinlenme Tesisleri A.Ş hakkında, Ekim 1995-Şubat 1998 tarihleri arasında düzenlenen 5 adet istihbarat raporunda, ''firmanın son 4 yılını zararla kapattığı, çeklerini ödemediği, firma ortaklarından Cemil Çakmaklı'nın bankanın takip müşterilerinden biri olduğu, borç toplamının maddi özvarlığının kat kat üstünde bulunduğu'' bilgilerine yer verildiği belirtilerek, buna rağmen, firmaya 17 Kasım 1995-28 Şubat 1997 tarihleri arasında 10 milyon dolar kredi kullandırıldığına dikkat çekildi. 
     Özkaynak katkısı, bankanın 24 Ocak 1991 tarihli ve 1635 sayılı iç genelgesinde belirlenen oranın altında kaldığı için, Orta Vadeli Döviz Yatırım Kredisi'nden yararlanması imkansız bulunan firmanın kredisinin, 4 Mart 1997 tarihinde yönetim kurulunca, 16 milyon mark tutarında Orta Vadeli Döviz Yatırım Kredisi'ne dönüştürülmesine karar verilerek vadesinin uzatıldığı ifade edilen iddianamede, bu uygulama ile banka riskinin artırıldığını işaret edildi. İddianamede, ''Favori Dinlenme Tesisleri A.Ş'ye açılan kredilerin 31 Aralık 1995-30 Eylül 1999 tarihleri arasında tahakkuk eden faizlerinin, yine bankadan açılan yeni kredilerle karşılandığı, borçlu firma aleyhine görünen temerrüt hali hükümlerinin de uygulanmadığı saptanmıştır'' denildi. 
     Bankayı zarara uğrattılar 
     Eski Genel Müdürü Yenal Ansen, eski Genel Müdür Yardımcısı Osman Nuri Ertuğ, eski yönetim kurulu üyeleri Ali İhsan Elgin, Yücel Dirik, Hasan Özcan ve Barbaros Olcay ile eski Ticari Krediler Müdürü Muazzez Ela'nın, 4 yıl üst üste zarar açıklayan, kanuni takipte borcu bulunan, karşılıksız çekleri sebebiyle protestolara uğrayan, özkaynak katkısı bankaca belirlenen oranın altında kalan firmaya kredi açıp kullanımını devam ettirerek bankayı zarara uğrattıkları öne sürülen iddianamede, sanıklar hakkında Türk Ceza Kanunu'nun TCK ''görevi kötüye kullanma'' hükmünü içeren 240 ve ''müteselsil suçlar'' başlıklı 80. maddeleri uyarınca 1 yıl 2'şer aydan 4 yıl 6'şar aya kadar hapis cezası istendi. 
     İddianamede, sanıklardan Vecihi Koçer'in de firmaya kullandırılan kredilerin dönem faizlerinin, açılan yeni kredilerle karşılanmasını sağladığı belirtilerek, 4 yıl üst üste zarar açıklayan, kanuni takipte borcu bulunan, karşılıksız çekleri sebebiyle protestolara uğrayan, öz kaynak katkısı bankaca belirlenen oranın altında kalan firmaya kredi açıp kullanımına katıldığı ve Bankalar Kanunu'nun 46 ve 51. maddelerine aykırı uygulamalarla bankayı zarara uğrattığı kaydedildi. 
     
     
     






</TEXT>
</DOC>
