<DOC>
<DOCNO> 15451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/ekonomi/aeko.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker sokaktan endişeli 
</HEADLINE>
<TEXT>

Genelkurmay Türkiye çapına yayılan protesto eylemlerinden tedirgin oldu. Bilgi almak için TOBB Başkanı Fuat Miras’ı kararg ha davet edip, çözümü tartıştı 
     EKONOMİ SERVİSİ 

     Ankaralı bir esnafın Başbakanlık’ta yazar kasa atmasıyla alevlenen esnaf eylemleri, askeri harekete geçirdi. Art arda yürüyen esnaf kesimiyle ilgili olarak Türkiye Odalar ve Borsalar Birliği TOBB Başkanı Fuat Miras’ı dün görüşmeye çağıran Genelkurmay Başkanlığı yetkilileri, ekonomik çevrelerde tansiyonun düşürülmesi talebinde bulundu. 
     Bugün Ankara’da 350 oda başkanıyla bir toplantı yapacak olan Miras’tan esnaf yürüyüşüyle ilgili bilgi alan ordu yetkilileri, esnaf yürüyüşünü durdurmanın yolları konusunda bilgi alışverişinde bulundu. 
     Bugünkü toplantıda ekonomik kesimde artan tansiyonun düşürülmesi yönünde karar alınmasını isteyen ordu yetkilileri, yürüyüşlerin durdurulması konusunun da tartışılmasını istedi. 
     Miras’la biraraya gelen ordu yetkilileri, ülkenin her tarafında sıkıntı yaşandığını, bu sıkıntının hep beraber çözülmesi gerektiğini dile getirdi. 
     Ordu yetkilileri Miras’a bugün yapılacak toplantıda bu konuların ve alınacak önlemlerin gündeme getirilmesi yönünde telkinde bulundu. 
     
     Acil toplantı 
     Miras, Genelkurmay yetkilileri ile yaptığı görüşme sonrasında oda başkanlarını dün akşam acil toplantıya çağırdı. Dün akşam Ankara’da TOBB Başkanlık Divanı, konsey başkanları ve bazı büyük oda başkanları ile biraraya gelen Miras, bugünkü toplantıda hangi konuların ele alınacağını tartıştı. Miras, büyük oda başkanlarına ordunun uyarıları konusunda bilgi verirken bundan sonra atacakları adımlar konusunda da daha hassas olmaları yönünde istekleri dikkate almak gerektiğini söyledi. 
     
Patronlar da ayakta      EYLEM TÜRK 

     Türk Sanayicileri ve İşadamları Derneği TÜSİAD de bugün Ankara’da. Devlet Bakanı Kemal Derviş’le görüşecek olan heyet, yarın açıklanması beklenen program ve ekonomideki son durumu değerlendirecek. TÜSİAD ayrıca, perşembe günü olağanüstü düzenleyeceği Yüksek İstişare Konseyi toplantısında, siyasi sistemin değiştirilmesi mesajı verecek. 
     Dün akşam saat 19.30’da Hazine Müsteşarı Faik Öztrak, Dışişleri Bakanlığı Müsteşarı Faruk Loloğlu ve Merkez Bankası Başkanı Süreyya Serdengeçti ile biraraya gelen heyet, Derviş, özelleştirmeden sorumlu Devlet Bakanı Yüksel Yalova ve Dışişleri Bakanı İsmail Cem’i ziyaret ederek, görüşmelerde bulunacak. 
     TÜSİAD yönetimi, Avrupa Birliği ülkelerinin büyükelçileri ile öğle yemeğinde buluşacak. 
     TÜSİAD perşembe günü yapılacak toplantıda siyasi reform isteyecek olan patronlar, ikinci kriz uyarısında da bulunacak. Mevcut siyasi yapıyla, yaşanan krizin ön krize dönüşebileceğine dikkat çekecek olan sanayiciler, tüm kesimlerde yaşanan değişimin siyasette de olmasını isteyecek. 
     Çırağan Sarayı’nda yapılacak toplantıda TÜSİAD YİK Başkanı Muharrem Kayhan ve Yönetim Kurulu Başkanı Tuncay Özilhan birer konuşma yapacak. Toplantı açılış konuşmalarının ardından, basına kapalı olarak devam edecek. 
     Toplantıda, üyelere, "Sakin olun, panik yapmayın" uyarısında bulunulacak.Toplantıda ayrıca işçi çıkarmama konusu ile dayanışma içinde olunması gerektiği mesajı verilecek. 
     


 EKONOMİ 

















</TEXT>
</DOC>
