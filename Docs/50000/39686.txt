<DOC>
<DOCNO> 39686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sonspo07.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takım'na deplasmanda yan bakılmıyor... 
</HEADLINE>
<TEXT>

     Dünya Kupası Avrupa elemelerinde 4. Grup'ta deplasmanda 1 Eylül Cumartesi günü Slovakya ile karşılaşacak olan A Milli Futbol Takımı, son dönemlerde deplasmandaki eleme grubu maçlarında genelde başarılı sonuçlar alıyor. 
     Türkiye, Dünya Kupası ve Avrupa Şampiyonası eleme gruplarında, tam 5 yıldır rakip sahalarda yaptığı son 11 maçta da yenilgi yüzü görmedi. 
     
     Son yenilgi Belçika'da 
     Elemelerde rakip sahadaki en son yenilgiyi, 31 Ağustos 1996'da, Brüksel'deki Dünya Kupası Eleme Grubu maçında Belçika'ya 2-1 yenilerek tadan milliler, o tarihten sonra Türkiye dışında yaptığı 11 eleme grubu maçından da sahadan boynu bükük ayrılmadı. 
     Milliler, bu süre içinde deplasmanda yaptıkları maçlardan 5'ini kazanırken, 6'sında berabere kaldı, toplam 18 gol atarken, kalesinde ise yalnızca 6 gol gördü. 
     Yıllardır deplasmandaki maçlarda başarısız sonuçlar alan Türkiye, son yıllardaki performansıyla bu görüntüye son verdi. 
     
     Son 16 maçta 1 yenilgi 
     Milli takım ayrıca, rakip sahadaki son 16 eleme grubu maçından yalnızca 1'ini yitirdi. 
     Bu süre içindeki maçlarda 6 galibiyet ve 9 beraberlik alan milliler, toplam 25 gol atarken, kalesinde ise 13 gol gördü. 
     Rakip sahadaki son 16 eleme grubu maçının 12'sinde rakiplerine gol atmayı başaran milliler, 7'sinde ise kalelerini rakip forvetlere kapadı. 
     Türkiye ayrıca, bu süre içinde kalesinde 1 maçta 2'den fazla gol görmezken, San Marino'ya 5, Finlandiya'ya 4, Kuzey İrlanda'ya ise 3 gol atma başarısını gösterdi. 
     






</TEXT>
</DOC>
