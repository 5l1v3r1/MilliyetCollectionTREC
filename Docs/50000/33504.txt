<DOC>
<DOCNO> 33504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur19.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, programda revizyon sinyali verdi 
</HEADLINE>
<TEXT>

     Ekonomiden sorumlu Devlet Bakanı Kemal Derviş, önümüzdeki hafta Türkiye'ye gelecek olan IMF Başkan Yardımcısı Stanley Fischer'la birlikte piyasalara dönük ortak pozitif mesaj vermeye çalışacaklarını söyledi. 
     Derviş programın makro büyüklüklerinde yapılacak değişiklikler için IMF heyeti ile çalışıldığını belirterek, "bazı ufak değişiklikler olabilir ama çok önemli değil" dedi. 
     Piyasalarda yaşanan güven bunalımının ardından ilk defa konuşan Derviş, pazartesi Türkiye'ye gelecek Fischer'le yapacakları çalışmalar hakkında bilgi verdi. Derviş, Fisher'in Başbakan Ecevit ve Başbakan Yardımcıları ile görüşeceğini belirterek, "bir basın toplantısı ile her konuda birlikte çalışmaya devam edeceğimizi vurgulayacağız" dedi. 
     Derviş, dış piyasalarda yaşanan çalkantılara işaret ederek, şunları söyledi 
     "Dünyadaki dış ticaret hacminin de daralmasıyla birçok orta gelirli ülke zor duruma giriyor. Aslında biz ödemeler dengesi açısından bu ülkelere kıyasla çok daha iyi durumdayız. Bu bakımdan bizim hiçbir sorunumuz yok." 
     Derviş, programın makro rakamlarında değişiklik yapılmasına ilişkin IMF heyeti ile çalışmaların devam ettiğini ve yapılacak değişikliğin küçük değişiklikler olduğunu ifade ederek, şunları söyledi 
     "IMF'nin icra kurullarına verdiği raporların yayınlanması için müsaade ediyoruz. Türkiye olarak onların da her zaman kendi kurullarına vereceği raporu biz de izleyebileceğiz. O konuda onlar da bizlerle birlikte çalışıyor. Yani 'hangi rakamları koyacağız, son gelişmeleri nasıl yansıtacağız' bu hafta bu çalışmaları sürdüreceğiz. Bu konularda bu hafta çalışmalar sürecek." 
     
     







</TEXT>
</DOC>
