<DOC>
<DOCNO> 31171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sonspo14.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'a reklam dopingi... 
</HEADLINE>
<TEXT>

     Galatasaray Kulübü Başkanı Faruk Süren, Galatasaray Sportif A.Ş.'nin faaliyet dönemini iyi bir şekilde kapattığını belirterek, ''Galatasaray Spor Kulübü'ne düşen temettü payı 12 milyon dolar. Seneye daha iyi olacağını düşünüyoruz'' dedi. 
     Galatasaray Sportif Sınai ve Ticari Yatırım A.Ş.'nin Olağan Genel Kurul Toplantısı İstanbul'da yapıldı. 
     Yönetim Kurulu ve Denetleme Kurulu raporlarının ibra edildiği Genel Kurul'da, Engin Akçakoca'nın Bankacılık Düzenleme ve Denetleme Kurulu Başkanı ve Mete Başol'un Ziraat ve Halkbankası Murahhas Azası olması nedeniyle istifalarıyla boşalan Yönetim Kurulu Üyeliklerine, Sinan Yüksel ve Suphi Bilgin getirildi. 
     Ayrıca, Galatasaray Sportif A.Ş.'nin yüzde 21.05 hissesine sahip olan American International Group'u temsilen Paolo Zapparoli ve Geoffrey Hemlin de Yönetim Kurulu'na girdiler. 
     Galatasaray Spor Kulübü Başkanı Faruk Süren, futbola dayalı ticari gelirleri olan TV ve medya, ürün ve reklam gelirlerini maksimize etmeyi hedeflediklerini bildirdi. Süren, bu konuda zaten AIG gibi stratejik ve finansal ortakları bulunduğuna işaret etti. Galatasaray Spor Kulubü Genel Sekreteri Sinan Kalpakçıoğlu da, Galatasaray Kulubü'nün 1 Kasım 2000'den itibaren medya, reklam, isim hakları ve sponsorluk gelirlerini Galatasaray Sportif A.Ş.'ye devrettiğini hatırlattı. 
     1 Kasım-31 Aralık 2000 dönemde 2 trilyon 100 milyar lira net gelir elde ettiklerini belirten Kalpakçıoğlu, ''1 Ocak-31 Mayıs 2001 dönemde de 20.2 trilyon lira net gelir sağladık. Karın tamamı temettü olarak dağıtılacak'' dedi. 
     
     Halka arz yeniden gündemde 
     Kalpakçıoğlu, Galatasaray Sportif A.Ş.'nin halka arzını kriz nedeniyle ertelediklerine işaret ederek, şu bilgiyi verdi 
     ''Şu an yatırım bankaları ile görüşmelerimizi yapıyoruz. Bu projeyi İktisat Yatırım yapıyordu. Ancak, onunla sözleşmemizin süresi bitti. Bu işi yapmak üzere, yeni 9 adaya teklif mektubu gönderdik. Onlardan, ayın 13'üne kadar teklifleri alacağız. Bunun içinde şanslı 1-2 aday var. 
     Bu adaylar, bu işi bu yıl içinde yapmaya kararlı görünüyor. Temmuz, Ağustos'da bir şey olacağını düşünmüyorum, ama Eylül, Ekim itibariyle Türkiye ekonomisinde negatif bir gelişme olmazsa halka arzı düşünüyorlar. Tahmin ediyorum, 2001 yılında tek halka arz Galatasaray Sportif A.Ş. olabilir.'' 
     
     İnternetten maç nakli 
     Krizin düzelmesiyle birlikte, bu yıl içinde hediyelik eşya pazarlanması gibi alanlarda taşeron hizmet verecek yabancı bir şirket ile işbirliği yapabileceklerini ifade eden Kalpakçıoğlu, ''En büyük gelir kaynağı olacak kalem, internet. Yabancı taşeron firmasının gelmesi ile birlikte, internette bir atılım yapılabilir. Internetten maçların naklen yayını gibi...'' dedi. 
     Kriz nedeniyle ''Galatasaray TV'' projesini askıya aldıklarını da belirten Kalpakçıoğlu, ''Galatasaray TV kanalını kurmak için son aşamaya gelindi. Hemen başlayabilmek için elimizde malzeme var. Ancak, şu an biraz önümüzü görmek istiyoruz. Biraz yatırım yapmak gerekiyor.Bir yıl içinde harcanacak para 1 milyon 250 bin dolar civarında. Onu da bugünden yapmak istemiyoruz. Ne zaman piyasa biraz düzelir, ondan sonra Galatasaray TV faaliyete geçer'' diye konuştu. 
     Galatasaray profesyonel futbol takımını giydiren Adidas ile sözleşmenin sona erdiğini, iki hafta önce İtalyan Lotto firması ile yeni bir sözleşme imzaladıklarını belirten Kalpakçıoğlu, ''Bundan sonra, Galatasaray Lotto markalı ürünleri giyecek'' diye konuştu. Kalpakçıoğlu, CINE5 ile de sözleşmeyi fesh ettiklerini ifade ederken, ''Türkiye 1. ligi haricindeki yayın haklarımıza şu anda teklif alıyoruz. onun da kararını vermek üzereyiz. Yayın haklarımızı, büyük bir ihtimalle yabancı bir şirkete devredeceğiz'' dedi. Sinan Kalpakçıoğlu, 1 Haziran 2001-31 Mayıs 2002 döneminde 27 milyon dolar civarında net gelir beklediklerini kaydetti. 







</TEXT>
</DOC>
