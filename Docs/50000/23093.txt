<DOC>
<DOCNO> 23093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/spor/spo03.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu pes etmedi 
</HEADLINE>
<TEXT>

Galatasaray Teknik Direktörü, futbolcularını "Şampiyonluk şansımız sürüyor" diyerek uyardı, "Her şey son düdükten sonra belli olur" dedi 
     HALİL ÖZER 

     SARI - Kırmızılı takımın hocası, şampiyonluk yarışının daha bitmediğini belirterek, sonuna kadar mücadele edeceklerini söyledi. Trabzon maçına eksikler nedeniyle dezavantajlı çıkacaklarını belirten Lucescu, "Ama biz bu sezon hiç bir karşılaşmada tam kadro oynamadık. Mevcut kadromuzla mücadelemizi vereceğiz. Her şey bitmedi. Umutluyum. Şampiyon son düdükten sonra belli olur" diye konuştu. 
     FUTBOLCULARINI da uyaran Lucescu, "Trabzon’u mutlaka yenmemiz gerekiyor. Sahada sadece bunu düşünün. Samsun - Fenerbahçe maçını unutun. Kulaklarınızı bu maçtan gelecek haberlere tıkayın" dedi. Galatasaray Teknik Direktörü, "Şampiyon olmamız için sadece onların yenilmesi değil, bizim de galip gelmemiz gerekir. Biz önce bunu başarmalıyız. Konsantrasyonunuzu bozmayın" ifadelerini kullandı. 
     
Sorular terletti      Galatasaray kaptanı Bülent Korkmaz, Hasan Şaş ve kaleci Kerem dün Bilfen Koleji tarafından düzenlenen panele katıldı. Sarı - Kırmızılı futbolcular öğrencilerin "Yönetimde olsaydınız Jardel’i transfer eder miydiniz , Fenerbahçe’ye nasıl yenildiniz şeklindeki soruları karşısında terledi. Bir öğrencinin "Gazetelerde para alamadığınız yazıyor. Neler hissediyorsunuz sorusu ise gülüşmelere neden oldu. Sezon sonunda aktif futbol yaşamını noktalayacak olan Hagi ise dün akşamki idmandan sonra Florya Beyti Restoran’da başkan, yöneticiler ve takım arkadaşlarına bir veda yemeği verdi. Fotoğraflar Erol Demirkol 
     
Popescu 1 yıl daha      GALATASARAY’ın Rumen futbolcusu Popescu, Sarı - Kırmızılı takımda bir yıl daha kalmayı kabul etti. Yönetim, Popescu ile dolar üzerinden iki yıllık sözleşme yapmış, ancak birinci yıl sonuna obsiyon koymuştu. Yöneticiler, dolar kurunu ne olursa olsun 900 bin lira olarak belirlenmesini teklif ettiler. Popescu da bunu kabul edince sözleşme uzatıldı. 
     LUCESCU, Romanya Ümit Milli Takımı’nın kaptanı Tamas’ı İstanbul’a getirdi. Galatasaray, Tractorul’da forma giyen 17 yaşındaki futbolcu ile önümüzdeki günlerde masaya oturacak. Sarı - Kırmızılılar Hamburg’ta oynayan Mahmut Yılmaz’a talip oldu. Galatasaray dünkü idmandan sonra iki günlük kampa girdi. Bu arada yönetim kurulu 23 Haziran’da olağanüstü mali kongre yapma kararı aldı. 
     



 SPOR 




























</TEXT>
</DOC>
