<DOC>
<DOCNO> 36631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur16.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir protokol tartışması da Kütahya'dan 
</HEADLINE>
<TEXT>

     Kütahya Hava Er Eğitim Tugay Komutanı Tuğgeneral Şerif Saraoğlu, dün yapılan komuta devir teslim töreninde, Belediye Başkanı Süleyman Canan'ın, protokoldeki yerinin değiştirilmesine tepki göstermesinin yersiz olduğunu söyledi. 
     Tuğgeneral Saraoğlu, Kütahya Hava Er Eğitim Tugayı'nda yapılan komuta devir teslim töreninde, Belediye Başkanı Süleyman Canan ile yaşanan protokol tartışması konusunda açıklama yaptı. Hava Er Eğitim Tugay Komutanı Tuğgeneral Saraoğlu, Belediye Başkanı Canan'ın tepkisinin yersiz olduğunu belirterek, şunları söyledi 
     ''Kendisine telefonla Süleyman bey, törene geleceksin ama protokolde yer alan Vali, İzmir Hava Er Eğitim Komutanı ve yeni Tugay Komutanı eşleriyle birlikte geliyorlar. Siz de eşinizle gelin. Aksi halde gelmeyin, zira protokolde oturma kuralı böyle diye izah ettim. Buna rağmen Belediye Başkanı yalnız geldi. Bu durumda olması gereken yere oturtamazdık. İkinci sırada bir yer gösterdik, kabul etmedi ve töreni terk etti. Kendisi bilir.'' 
     Belediye Başkanı Canan'ın da, Tugay Komutanı Tuğgeneral Saraoğlu'na ''Ben halkı temsil ediyorum. Protokoldeki yerime oturmazsam terk ederim'' diyerek töreni terk ettiği öğrenildi. 
     Komuta devir-teslim törenine davetli olarak katılan kapatılan FP'den seçilen, halen bağımsız olan Belediye Başkanı Canan, protokoldeki yerine oturmak istemiş. Ancak, protokolde ayrılması gereken yerde adını göremeyen Canan, durumu protesto ederek tören yerini terk etmişti. 







</TEXT>
</DOC>
