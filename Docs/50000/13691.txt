<DOC>
<DOCNO> 13691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/dunya/dun01.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gazeteci havan kurbanı 
</HEADLINE>
<TEXT>

AP ajansının televizyon haberleri bölümünde yapımcı olarak çalışan Kerem Lawton, Kosova'nın sınır bölgesinde, Makedonya tarafından atılan havan mermisi ile öldü. 
     Kosova'nın Makedonya sınırı yakınlarındaki Krivenik köyüne Makedonya tarafından açılan havan ateşi, 30 yaşındaki Türk asıllı gazeteci Kerem Lawton ile 19 yaşında bir Arnavut gencinin ölümüne neden oldu. AP haber ajansının televizyon haberleri APTN bölümünde yapımcı olarak çalışan Lawton'un köye geldiği sırada bir havan mermisinin aracına isabet etmesi sonucu öldüğü bildirildi. Aynı bölgede yaklaşık beş gündür sınırın kendi taraflarında kalan bir köyü bombalayan Makedonya birlikleri olayın sorumluluğunu üstlenmezken görgü tanıkları ölümlerden Makedon ordusunu sorumlu tuttu. İngiliz bir baba ile Türk annenin oğlu olan Kerem Lawton, AP'nin Ankara bürosundaki görevinden yaklaşık bir yıl önce ayrılarak Kosova'da çalışmaya başlamıştı. 
     


 DÜNYA 











</TEXT>
</DOC>
