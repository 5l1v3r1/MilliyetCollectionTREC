<DOC>
<DOCNO> 40146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sonspo04.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'dan Hakan şükür'e övgü "O yaşayan efsane" 
</HEADLINE>
<TEXT>

     A Milli Futbol Takımı'nın başarılı savunma oyuncusu Alpay Özalan, Slovakya'yı deplasmanda 1-0 yenerek Dünya Kupası Eleme Grubu'nda önemli bir galibiyet aldıklarını söyledi. 
     Alpay, kendisine ait ''www.alpayozalan.com'' adresli internet sitesinde yaptığı açıklama, Slovakya'nın kendileri için önemli bir rakip olduğunu belirterek, ''Rakibimiz gerçekten güçlü bir ekip. Bunu Türkiye'de oynadığımız maçta da göstermişti. Özellikle kendi transfer pazarlarını düşünerek, Türkiye gibi futbol hayatlarını sürdürebilecekleri ülkelere karşı çok iyi futbol oynuyorlar. Benim de bu maç öncesi tek endişem buydu. Ama takımımıza da çok güveniyordum ve bu güvenim boşuna çıkmadı'' diye konuştu. 
     Slovakya maçından sonra daha dikkatli olmaları gerektiğini vurgulayan Alpay, ''Zafer havasına girersek yanılırız. Biz futbolcular olarak bunun bilincindeyiz ve herkesin bu bilinçte olması gerek. İsveç zor bir rakip. Bu rakibimizle yapacağımız maç zorlu geçecek. Öyle ya da böyle bu maçı da kazanıp en önemli adımı atmalıyız. Bu galibiyetle, 4 günde 2 maç serilerindeki, ilk 6 puanımıza da ulaşacağız'' diye konuştu. 
     Alpay, Slovakya karşısında Türkiye'nin tek golünü kaydeden Hakan Şükür'ün de bir kez daha kalitesini ortaya koyduğunu ve takım arkardaşının yaşayan bir efsane olduğunu söyledi. 
     Hakan Şükür'ün yaşarken ve faal futbol yaşantısını sürdürürken Türkiye'de efsaneleşmiş biri olduğunu dile getiren Alpay, şöyle konuştu 
     ''Öyle ki Türkiye'deki neredeyse tüm rekorları alt üst eden ve attığı gollerle milli takımımızı başarıdan başarıya taşımış bir futbolcu. Ay-yıldızlı forma altında 33. golünü attı. İngiltere'de bulunduğum sürece Türkiye'deki haberleri çok fazla takip edemiyorum. Ancak milli maç için Türkiye'ye geldiğimde, okuduğum haberlere inanamadım. Gazeteler, Inter takımında yer bulamayan Hakan'a sahip çıkacakları yerde, yerden yere vuruyorlardı. Millli takım kampında konuştuğum Hakan ise yazılanların çok abartılı olduğunu ve konuların yanlış yansıtıldığını söylüyordu. İşte bu nedenle Hakan'ın Slovakya'ya gol atması çok iyi oldu. Uzun süre sonra kendisinin nasıl bir futbolcu olduğunu herkese gösterdi. Umarım Interli yetkililer de Hakan'ın mücadeleci ve başarılı futbolunu görmüşler ve yaptıkları hatayı anlamışlardır. O futbol hayatının en olgun döneminde ve ondan her takım çok iyi şekilde faydalanabilir.'' 
     
     






</TEXT>
</DOC>
