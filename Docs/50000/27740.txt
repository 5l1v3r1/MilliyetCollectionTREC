<DOC>
<DOCNO> 27740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo15.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Ender'e karşılık 2 futbolcu ve 200 milyar istiyor 
</HEADLINE>
<TEXT>

     Bursaspor, Galatasaray ile anlaşan Ender'e karşılık sarı-kırmızılı kulüpten 2 futbolcu ve 200 milyar lira istiyor. 
     Bursaspor 2. Başkanı Fikret Üstenci, sarı-kırmızılı ekibin 3 yıllığına anlaştığı Ender'in bonservis bedelinin 1 trilyon 200 milyar olduğunu, ancak bu transferin takas yoluyla da gerçekleşebileceğini söyledi. Ender'e karşılık Galatasaray'dan Ahmet Yıldırım ve Mehmet Aksu ile birlikte 200 milyar lira daha isteyeceklerini kaydeden Üstenci, ''Galatasaray, yüksek bonservis bedeli ödemek istemiyor. Takas önerisi onlardan geldi. Hocamız Nejat Biyediç'le görüştük ve Galatasaray'ın iki genç futbolcusu Ahmet ve Mehmet'i istemeye karar verdik'' dedi. 
     Fikret Üstenci, Gaziantepspor'dan transfer etmek istedikleri Ramazan ve Hasan Yiğit'in bonservis bedellerini yüksek bulduklarını söyledi. Gaziantepspor Kulübü Başkanı Celal Doğan'a iki futbolcunun transferi için takas önerisi yapacaklarını belirten Üstenci, ''Bütçemiz yüksek bonservis bedeli ödemeye uygun değil. Eğer sayın Doğan, takasa yanaşırsa, iki futbolcuyu yeşil-beyazlı renklere bağlamak istiyoruz'' diye konuştu. 






</TEXT>
</DOC>
