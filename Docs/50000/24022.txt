<DOC>
<DOCNO> 24022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/yasam/yas05.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavru köpeklere anında müdahale 
</HEADLINE>
<TEXT>

Bolu'da bir odunlukta sıkışan 4 yavru köpek itfaiyenin titiz çalışmasıyla annelerine kavuştu 
     BOLU DHA 

     Henüz 10 gün önce dünyaya gözlerini açan 4 minik köpek yavrusu, küçük bir hayat sınavından geçti. Yaramaz yavrular, evlerinin sağını solunu, tahtalarını, tuğlalarını tanımak isteyince 'patilerini' belaya soktu. Dört köpek yavrusu ile anneleri, Bahçelievler Mahallesi'nde Ulvi İnceoğlu'na ait bir evin odunluğunda kalıyordu. 10 günlük yavrulardan biri briketlerin, üçü de çatıdaki tahtaların arasında sıkıştı. 
     
     Kahraman itfaiye 
     Evin sahipleri onları kurtarmak için saatler harcayıp başaramayınca, Bolu Belediyesi İtfaiyesi devreye girdi. 
     Hemen olay yerine gelen itfaiye ekipleri, briketlerin arasında sıkışan yavruyu kurtarmakta zorlanmadı. Odunluğun çatısındaki tahtaların arasına sıkışan 3 yavrunun zarar görmeden çıkarılması ise uzun sürdü. Ama itfaiye ekipleri, tezahürat ve alkışlar arasında yavruları annelerine kavuşturdu. 
     



 YAŞAM 


























</TEXT>
</DOC>
