<DOC>
<DOCNO> 19881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/dunya/dun03.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’da stadyum çöktü 216 yaralı 
</HEADLINE>
<TEXT>

     DIŞ HABERLER SERVİSİ 

     İran’da bir stadın çatısının, üzerindeki seyircilerin ağırlığına dayanamayıp çökmesi sonucu yaklaşık 216 kişi yaralandı. Resmi kaynaklar olayda can kaybı olmadığını açıkladı. 
     Ülkenin kuzeyindeki Sari kentinde Tahran’ın Piruzi takımı ile Nuşehr’in Şamuşak takımları arasında Mutaki Stadyumu’nda oynanan futbol maçına taraftarlar yoğun ilgi gösterince seyircilerin bir bölümü tribünlerin üzerindeki çatıya çıktı. 10 bin seyirci kapasiteli statta yaklaşık 40 bin kişinin izlemeye çalıştığı maçın devre arasında, üzerindeki ağırlığa dayanamayan çatı, metal yığını halinde tribündekilerin üzerine çöktü. 
     Olayda 216 kişinin yaralandığını ancak kimsenin ölmediğini duyuran resmi Tahran Televizyonu’nun stadyumdan ulaştırdığı görüntülerde, yaşanan panikte binlerce kişinin stattan çıkabilmek için koşuştuğu, bazılarının yaralananlara yardım ettiği ve yardım ekiplerinin kalabalığın arasından sedyelerle yaralılara ulaşmaya çalıştığı görüldü. 
     Kazanın ardından, sahada yaşanan arbedede, bazı taraftarların yangın çıkardığı da belirtildi. Yaralananların bir bölümü olay yerinde tedavi edilirken, 100 kişi hastaneye kaldırıldı. 
     



 DÜNYA 












</TEXT>
</DOC>
