<DOC>
<DOCNO> 11458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/spor/yguv.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimse alınmasın ama... 
</HEADLINE>
<TEXT>

Ters Köşe 
     ERCAN GÜVEN 

     Bir insan için çok "komik", fakat insanlık için çok "dramatik" bir süreçti geçtiğimiz hafta, futbol adına... 
     Komikti, çünkü kerli ferli kocaman adamların üst kimliklerini oluşturan takımlarını korumak, kollamak, himmet ve hizmet etmek uğruna, gaddar ve beceriksizce yaptıkları polemiklerle "Dümbüllü"nün kavuğuna adaylık koyduklarını izledik günlerdir. 
     Kimimiz güldük, kimimiz gazeteci, futbolcu dövdük... 
     Yetmedi, namluya mermi sürdük... 
     Neyse, biz işimize bakalım... 
     Takdir edersiniz ki, geçen haftaki Ters Köşe’den bu yana yaşananları hiçbir gazeteci yok sayamaz. İncelemeye, üzerinde kafa patlatmaya, araştırmaya değer konular bunlar. Ama inanın gündeme geliş şekilleri içeriklerinin esprisini kat kat aştı ve ilgili - ilgisiz herkesin parmak daldırdığı bu ağır, koyu bulamaçtan bize dibindeki şekerli kısmı kaldı. 
     Ha, unutmadan... Uyanık yorumcular gibi baştan söyleyelim 
     "Kimse alınmasın ama..." 
     
FARUK SÜREN      Siz onun seçimle göreve geldiğine bakmayın... O aslında bir diktatör .. 
     Ömrü vefa ettikçe Galatasaray’ın başında kalacak ve tüm diktatörler gibi, iki yakası bir araya gelmeyen tebası, kötü günlerde de el ele durabilsin diye savaş ilan etmekten kaçınmayacak. 
     Süren’in ileri sürdüğü "düşmanlar" listesinde "medya, hakemler ve federasyon" var... Ona göre, bu mihraklar, Galatasaray’ı hançerlemek için saldırıyorlar .. Sezar’ın öyküsüne ne kadar benziyor değil mi .. 
     Bir tek, Brutus eksik. 
     
KUTSAL İTTİFAK      Fenerbahçe’yi şampiyon yapmak için kurulmuş ve "Gladio"dan sonra en kapsamlı, etik dışı bu organizasyon, büyük bir olasılıkla sezon sonunda hedefine ulaşacak .. 
     Kolay değil, ortada dört yıllık bir emek var. 
     Fenerbahçe’nin yeni tribünleri altındaki karanlık koridorlarda hücre usulü örgütlenen ittifakın içindekiler tam olarak bilinemiyor. 
     Ama "eylem değerlendirmeleri"nden çıkarılan sonuçlara göre Faruk Süren - Serdar Bilgili - Mehmet Ali Yılmaz üçlüsünün, ya "yönetici kadroda" yer aldıkları, ya da fena halde kullanıldıkları sanılıyor. 
     Fenerbahçe şampiyon olursa, en büyük pay onların. 
     
HATTAT ÜSTEL      İşte bir Faruk Süren mucizesi daha. 
     Bugüne kadar böylesine birbirlerini tamamlayan iki yöneticiyi televizyon tarihi yazmadı. 
     Aziz Üstel, son derece zekice ve akıcı konuşmalarını hiçbir şey söylemeden tamamlamayı başarırken, Osman Hattat söylemek istediklerini dile getirmek için gerekli olan kelimeleri asla yanyana koyamıyor. 
     İşin asıl ilginç tarafı, canlı yayında Uğur Dündar ile tartışmak, Osman Hattat’a düşüyor. Defalarca izledim, birbirlerini duyamadıklarına karar verdim. 
     
GHEORGHE HAGİ      Gazete sayfaları, TV kanalları Hagi’ye kilitlenmiş, Hagi, Kibariye’nin annesi kadar inatla "hırsız hakem" diye haykırıyordu günlerdir. 
     Hakemlere kızıyor, ama Türkiye’yi seviyor Hagi... 
     Değil mi .. Sevmese söyler yani... Ona ne engel olabilir ki 
     Dört sene sonra, tam da Hıncal Uluç tarafından adı doğru telaffuz edildiği hafta, Lig defterini kapatan Rumen usta, jübilesinden sonra Türkiye’de kalacak ama, henüz ne yapacağına karar veremedi. Ya vekaleten yürüttüğü Galatasaray teknik direktörlüğüne asaleten devam eder, ya da hakem olup Fenerbahçe’yi şampiyonluktan eder. 
     Ona iş mi yok, Diazem reklamlarına çıksa köşeyi döner. 
     
HALUK ULUSOY      Futbol Federasyonumuzun "digital" başkanı, geçtiğimiz günlerde Faik Çetiner’in programına telefonla bağlanarak başta Erol Ersoy olmak üzere hakemlerine sahip çıktı ve hakkındaki dedikodulara bir son verdi. 
     Meğer Ulusoy konuşabiliyormuş. 
     Gerçi telefonda söylediklerini Ata Aksu’nun yazdığı dedikodusu var ama, daha önce de Bakan Ünlü’nün elindeki kupayı çekiştirirken irticalen konuştuğunu duyanlar olmuş. 
     Marmara depreminde bile ağzını açmayan Başkan’ı canlı yayına çıkacak hale getiren "Kutsal Galatasaray İttifakı"na tebrikler. 
     
BÜLENT YAVUZ      MHK Başkanı askeriyeden emekli oldu, ama sahalarda düdük çalan daha bir sürü asker var. 
     Osman Tanburacı’ya göre, Fenerbahçe yöneticisi emekli paşa Atilla Kıyat’ın emrinde bu hakemler... Yani, Galatasaraylılar Bülent Yavuz’u koltuğundan indiremezlerse, büyük bir olasılıkla eski Genelkurmay Başkanı İsmail Hakkı Karadayı’yı yönetime davet edecekler. 
     Şimdilik Bülent Yavuz’la Genelkurmay’ın bağlarını törpülüyorlar. Gündeme asker hakemlerin küfür yemesi getirildiğinde Bülent Yavuz panikledi ve "sivillerin başı kel mi, niye sadece onlar küfür, tükürük ve tekme yesin" mealinde laflar etti. 
     Aslında Yavuz hiç konuşmamalı. "Evetölere bir düdük, "hayırölara iki... 
     
AHMET ÇAKAR      Ünlü hakem, yazar, yorumcu, doktor ve şovmen Ahmet Çakar, komplo teorisyeni eski MİT’çi Mahir Kaynak’a saçını başını yolduracak analizlerle "reyting tanrıları"na yeni kurbanlar sundu hafta sonu. Hakemler Mehmet Ağar’dan tırsıyormuş, MHK’deki köstebeği Sabri Çelik biliyormuş... Dedi ve Erman Toroğlu’na tur bindirdi... Bakalım haftaya bu performansını nasıl aşacak. Racon böyle, durmak yok... Durduğu anda kartvizitte sadece "Dr." yazacak. 
     
CHRISTOPH DAUM      Eskiden adama "hangi partiyi tutuyorsun" diye sorarlardı. 
     Zaman geçti, soru değişti 
     "Hangi takımdansın" .. 
     Tam bir haftadır "anahtar soru" farklı "Daum Türkiye’de çalışmalı mı" .. 
     Bu sorunun yanıtı, kişiliğinizi, yaşama bakışınızı, spordan da ne anladığınızı, kısaca "sizi" ortaya koyuyor artık... 
     Türkiye ikiye bölündü. İki taraf da birbirlerini en ağır şekilde karalamakta. 
     Daum mu .. O Fulya’da... 
     
Fransızca bilen eşekler      İnsan, her yerde insan... Eşeğin ise pasaportu yok. 
     Türk’ü Türk’e övüp, "otodolduruş" tuzağına düşmek istemiyoruz ama, bir ülkenin yöneticileri "düşman yaratma" politikasıyla nerelere kadar "kirlenmeye" neden oluyorlar ortada. 
     Bir de futbolun farklı boyutu söz konusu. İlginç bir mücadele futbol. Modern dünyada insanların kan dökme arzularını tatmin etmek için fırsat kolladıkları bir şov. Ruh hastaları, psikopatlar, ezilmişler, ırkçılar, özetle "beyin özürlü" insanlar, bu "şiddetin kurtarılmış bölgesi"nde istedikleri gibi at oynatıyorlar. 
     Bakın Galatasaray - Paris St. Germain maçının oynandığı ve tribünde Türkler’e soykırım girişiminde bulunulduğu gün, aynı kentin moda dünyası Türk rüzgarıyla dalgalanıyordu. Tarkan’ın da podyuma çıktığı Dice Kayek defilesinde, "insan" Parisliler, Türkler’i ayakta alkışlıyordu. 
     Parc des Princes Stadı’nda "eşek" hemşehrilerinin yapacaklarını bilmeden. 
     TV kanallarındaki "ayaküstü" programlara bir öneride bulunalım. O defilede sosyolog Nilüfer Göle de vardı. Davet etsinler programlarına, olayların içindeki bir sosyologdan öğrenelim kültür ile futbolun ilişki ve çelişkilerini. 
     


 SPOR 






















</TEXT>
</DOC>
