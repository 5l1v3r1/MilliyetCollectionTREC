<DOC>
<DOCNO> 14948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sondun12.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Dünya nüfusu 2050'de 9 milyar olacak" 
</HEADLINE>
<TEXT>

     Dünya nüfusunun 2050 yılında 9 milyar olacağı tahmin ediliyor. 
     BM Ekonomik ve Sosyal İşler Dairesi tarafından hazırlanan rapordaki verilere göre, dünya nüfusunun yüzde 90'ının gelişmekte olan ülkelerde yaşaması bekleniyor. 
     Halen 6 milyar dolayında olan dünya nüfusunun yüzde 80'nini gelişmekte olan ülkelerdeki nüfusun oluşturduğu belirtiliyor. BM'nin tahminine göre, 50 yıl sonra Hindistan, nüfus bakımından Çin'i geçecek. Hindistan'ın 2050 yılındaki nüfusunun 1.6, Çin'in nüfusunun ise 1.5 milyar olacağı hesaplandı. Raporda, 50 yıl sonra Avrupa dışındaki tüm kıtaların nüfusunun bugünkünden fazla olacağı da kaydedildi. Nüfusu en fazla artacak kıtaların başında Afrika geliyor. Bugün 784 milyon olan Afrika nüfusunun, 2050'de 1.76 milyara yükselmesi bekleniyor. Çin ve Hindistan dışında kalan Asya ülkelerinin nüfusu ise 1.39 milyardan 2.26 milyara çıkacak. Asya'nın nüfusu, Çin ve Hindistan da dahil olmak üzere 5.36 milyar olacak. ABD nüfusunun da 2050 yılında bugünkünden yüzde 40 fazla olacağını öngören BM uzmanları, Almanya ve Japonya'da ise nüfusun bugünküne göre yüzde 14 azalacağını tahmin ediyorlar. 
     Dünya nüfusunun giderek yaşlanacağına da dikkat çekilen raporda, günümüzde toplam nüfusun yüzde 7'sini oluşturan 65 yaşın üstündekilerin oranının, 2050 yılında yüzde 16'ya yükseleceği ifade edildi. Göç olayları nedeniyle kentlerde yaşayanların bugünkünden çok daha karmaşık bir etnik yapıya sahip olacakları da raporda belirtiliyor. Raporda, 50 yıl sonra kentlerde yaşayacak kişileri bekleyen sorunlar da hava kirliliği, su sıkıntısı, ormanların ve yeşil alanların tahribi, çevre sorunları olarak sıralandı. Raporda, yoksulluğun önüne geçilemediği takdirde, AIDS hastalığının daha artacağı uyarısına da yer verildi. 




</TEXT>
</DOC>
