<DOC>
<DOCNO> 7700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sondun02.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
El Salvador yine sallandı 
</HEADLINE>
<TEXT>

     El Salvador'da, Richter ölçeğine göre 5.3 büyüklüğünde meydana gelen depremde en az 2 kişinin yaralandığı bildirildi. 
     Polis yetkilileri, binlerce insanın sokağa dökülmesine ve başkent San Salvador civarında toprak kaymalarına yol açan depremde, San Salvador ve hemen batısındaki Santa Tecla kentinde 2 kişinin hafif yaralandığını söylediler. 
     Yetkililer, İspanyol haber ajansı EFE'ye yaptıkları açıklamada ayrıca, San Salvador'un 25 kilometre doğusundaki Cojutepeque kentinin dışında bulunan Los Rosales köyünde bir binanın çökmesi sonucu 8 kişinin mahsur kaldığını belirttiler. 
     Kurtarma ekiplerinin, Cojutepeque'de enkaz altında kalanları kurtarmaya çalıştıkları, halkın bölgeden tahliye edildiği, kentte ve kent civarında bazı binaların çökmesi sonucu trafikte sıkıntılar yaşandığı kaydedildi. Bu arada, El Salvador Eğitim Bakanı Evelyn Jacir de Lovo, yarın başlaması planlanan derslerin ''süresiz'' ertelendiğini açıkladı. 
     El Salvador Devlet Başkanı Francisco Flores de uluslararası toplumdan daha fazla tıbbi yardım ve enkaz temizlemek için teçhizat talebinde bulundu. Flores, EFE'ye yaptığı açıklamada, ülkesinin tıbbi yardım ve evlerin onarılması için teçhizata ihtiyaç duyduğunu söyledi. Devlet Başkanı, El Salvador'un her üç günde bir 1300 ton gıda yardımına ihtiyacı olmasına rağmen, uluslararası toplumdan sadece 70 ton yardım geldiğini belirtti. El Salvador'da 13 Ocak'ta meydana gelen 7.6 büyüklüğündeki depremde ülke çapında 844 kişi ölürken, 278 bin ev yıkılmış, 13 Şubat'ta 6.6 büyüklüğündeki depremde de 402 kişi ölmüş, 3153 kişi yaralanmış ve 45 bin ev çökmüştü. 




</TEXT>
</DOC>
