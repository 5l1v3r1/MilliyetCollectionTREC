<DOC>
<DOCNO> 14459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur15.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaklar bakan sayısının azaltılmasında anlaşamadı 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, bakan sayısının çok olduğu ve 25'e düşürülmesi gerektiği yönündeki görüşünün, hükümet ortakları DSP ve MHP'den olumsuz karşılandığını söyledi. 
     Yılmaz, önceki akşam yapılan ANAP MKYK toplantısında üyelere, "Bakan sayısı çok, tasarruf oradan başlamalı. Bakan sayısının 25'e düşürülmesi önerisini götürdüm ama Sayın Bülent Ecevit ve Devlet Bahçeli kabul etmedi" açıklamasını yaptı. 
     Devlette tasarruf önlemlerini katı şekilde uygulayacaklarını anlatan Yılmaz, kamu lojmanları ve fazla taşıtların satılmasının gündeme geleceğini, yeni personel alımının da durdurulacağını söyledi. IMF'den yardım alabilmek için gerekli yapısal reformların, Meclis gündeminde olan yasa tasarılarının bir kısmında yer aldığını da vurgulayan Yılmaz, IMF'nin, yapısal reformlar gerçekleştiren Kore'ye 50 milyar dolar yardımda bulunduğunu anımsattı. 




</TEXT>
</DOC>
