<DOC>
<DOCNO> 17892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/dunya/dun01.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina’da Türk bayrağı yakıldı 
</HEADLINE>
<TEXT>

     YORGO KIRBAKİ Atina CENK BAŞLAMIŞ Moskova 

     Ermeni toplulukları "soykırım yıldönümü" olarak andıkları 24 Nisan’da çeşitli ülkelerde Türkiye aleyhtarı gösteriler düzenlediler. 
     Atina’da düzenlenen gösteride yaklaşık 400 Ermeni şehir merkezindeki Sintagma Meydanı’nda toplanarak, Türk Büyükelçiliği’ne doğru yürüyüşe geçtiler. Göstericiler Atina’daki Türk Büyükelçiliği binasına yaklaştıklarında, Yunan polisinin oluşturduğu güvenlik kordonu ile karşılaştılar. Polis, Ermenilerin büyükelçilik binasının bulunduğu Vasileos Pavlos caddesine girmelerine izin vermedi. Ermeniler daha sonra bir Türk bayrağını yaktılar. Göstericilerden üç kişilik bir heyet Türk Büyükelçiliği kapısına Ermeni iddialarınının tanınmasını isteyen bir bildiri de bıraktı. Atina’daki gösterinin geçen yıla kıyasla daha kalabalık olduğu gözlendi. 
     Selanik’deki gösteride de Türk bayrağı yakıldı. Yaklaşık 250 kadar Ermeni, Türk Başkonsolosluğu’na yakınında protesto gösteri düzenlendi. Bu gösteriden önce düzenlenen bir toplantıda konuşan Selanik Valisi Kostas Papadopulos, Türkiye’nin "Ermenilerin yanı sıra Pontuslu ve Anadolulu Rumlara karşı soykırımlar işlediğini" iddia etti. 
     
Moskova’da PKK’yla ortak eylem      Moskova’da bir grup Ermeni ile PKK’lı, "soykırım yıldönümü" olduğu gerekçesiyle Moskova’daki Türk Büyükelçiliği önünde gösteri yaptı. 
     Göstericiler, "Doğu Anadolu Ermeni toprağıdır", "Türkiye şeytan imparatorluğu", "Türkiye ellerini Karabağ’dan çek" ve "Avrupa’ya elleri kanlı girilmez" yazılı pankartlar taşıdı. 20 - 30 civarındaki Ermeni göstericiye az sayıda PKK’lı da destek verdi. Geniş güvenlik önlemlerinin alındığı gösteri konuşmalardan sonra olaysız tamamlandı. Diğer yıllara göre gösteriye katılım az oldu. 
     
Tahran’da gösteri      İran’ın başkenti Tahran’ın merkezindeki Aziz Sarkis Ermeni Kilisesi’nde sabah düzenlenen törenden sonra göstericiler, BM Tahran Temsilciliği önüne kadar yürüdü. Yaklaşık 10 bin kişinin katıldığı gösteride Türkiye, ABD ve NATO aleyhine sloganlar atıldı ve bu yönde pankartlar taşındı. 
     



 DÜNYA 










</TEXT>
</DOC>
