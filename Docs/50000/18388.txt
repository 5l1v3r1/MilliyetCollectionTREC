<DOC>
<DOCNO> 18388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko23.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ve Dünya Bankası'nın toplantı gündemi Türkiye ve Arjantin olacak 
</HEADLINE>
<TEXT>

     IMF ve Dünya Bankası'nın, dün başlayan İlkbahar dönemi toplantılarının en önemli konularını, Türkiye, Arjantin ve dünyanın ekonomik büyüme oranı oluşturacak. 
     183 ülkenin ekonomiden sorumlu bakanları, özellikle yarın başlayarak üç gün sürecek olan toplantılarda ve G-7 ülkelerinin toplantılarında, dünya ekonomisinin büyüme motoru olan ABD'nin, büyümesinin zayıflamasıyla, ABD'nin yerini alacak alternatif büyüme modellerine ilişkin sorunlar üzerinde yoğunlaşılacak. 
     Gelişmekte olan ülkeler konusunda ise Türkiye ve Arjantin'deki ekonomik kriz ele alınacak. 
     Bu arada, IMF'nin öncülüğünde Türkiye'ye verilecek mali yardımın, IMF'nin büyük boyutlu yardımlarına karşı çıkan ABD Başkanı George Bush yönetimi tarafından önerildiği ve desteklendiği belirtiliyor. 
     Bush yönetimi, Clinton yönetiminin aksine, IMF'nin büyük oranlı mali desteklerde bulunmasına karşı çıkıyor. 
     
     Dünya ekonomisinde yavaşlama 
     ABD ekonomisinin, yaşadığı durgunluk nedeniyle, dünya ekonomisinin lokomotifi olma özelliğinin zayıflaması sonucu, ABD Başkanı Bush, Japonya, Avrupa Birliği ve ABD'nin, ortaklaşa daha dengeli bir büyüme sağlayarak dünya ekonomisine katkıda bulunması önerisinde bulunuyor. 
     Yarın, ABD hazine Bakanı Paul O'Neill ve Merkez Bankası FED Başkanı Alan Greenspan'ın ev sahipliğinde, G-7 ülkeleri ekonomi ve maliye bakanları bir toplantı gerçekleştirecekler. 
     IMF tarafından yapılan en son tahmine göre, küresel ekonomi, bu yıl yüzde 3.2 oranında bir büyüme gösterecek. Bu rakam, 1997-98 Asya krizinden buyanaki en kötü performans olarak değerlendiriliyor. 
     Yine IMF'nin tahminine göre, ABD ekonomisi bu yıl, yüzde 1.5 oranında büyüyecek. Bu oranın, ABD'nin büyük durgunluk yaşadığı 1991 yılından buyanaki en kötü büyüme oranı olduğu belirtiliyor. 






</TEXT>
</DOC>
