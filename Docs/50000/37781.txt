<DOC>
<DOCNO> 37781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/soneko05.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Krizden çıkış için kendi kaynaklarımız yeterli" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin ekonomik krizden kurtulmak için kendi kaynaklarının yeterli olduğunu ifade ederken, ''IMF'nin, şunun, bunun kaynağına ihtiyacımız yok'' dedi. 
     Yaklaşık 150 milyar dolar paranın yastık altında olduğuna işaret eden Hisarcıklıoğlu, bu kaynağın çıkartılmasında her beraber, elbirliği ile çalışılması gerektiğini belirtti. 
     Hisarcıklıoğlu, ekonomik krizden çıkar sağlamak isteyen fırsatçılara da, derslerinin mutlaka verilmesi gerektiğini vurguladı. 
     Çıktığı İç Anadolu gezisi kapsamında Niğde Ticaret ve Sanayi Odası'nı ziyareten Hisarcıklıoğlu, burada yaptığı konuşmada, Türkiye'nin ağır bir ekonomik kriz yaşadığını, iç piyasada ticaretin durduğunu ve ihracatın da istenilen düzeyde olmadığını ifade etti. 
     Kriz nedeniyle istihdamda büyük kayıplar olduğunu anlatan Hisarcıklıoğlu, ''önümüzdeki yılda vergide büyük kayıplar yaşanacaktır. Ekonomik krizin sebeplerinden birisi iç ve dış borçların faizleri. İkincisi de son 10 yıldan beri israf ettiğimiz 195 milyar dolarlık kaynak israfıdır'' dedi. 
     Kaynak israfının yanında, iç ve dış borç faiz oranlarının yüksekliği nedeniyle ''artık denizin bittiğini ve geminin karaya oturduğunu'' belirten Hisarcıklıoğlu, şunları söyledi 
     ''Ekonomi şu anda borsa, döviz, faiz üçgeni arasında sıkışmış kalmıştır. Bütün ekonomik değerler sadece bu üçgene bağlanmaktadır. Bunun yanlış olduğunu ve ekonomik değerlerin üretime bağlanması gerektiğini söylüyoruz. Dünya Bankası şefi de, krizin aşılmasında birinci meselenin, reel sektörün sıkıntılarının çözülmesi olduğunu söylüyor.'' 
     Hisarcıklıoğlu, yabancı yatırımcıların Türkiye'de yatırım yapması beklenirken, enerjinin çok pahalı ve SSK primlerinin de çok yüksek olması nedeniyle, Türk yatırımcılarının başka ülkelerde yatırım yaptıklarını kaydetti. 
     
     'Kendi kaynaklarımız yeterli' 
     Türkiye'nin içinde bulunduğu krizden kurtulması için kendi kaynaklarının yeterli olduğunu ifade eden Hisarcıklıoğlu, şöyle devam etti 
     ''Bizim dünyanın hiç bir ülkesinden bir kaynağa ihtiyacımız yok. Kendi söylentilerimizle, yaklaşık 150 milyar dolar para yastık altında. Bu kaynağı tamamiyle ekonomik sistemin içerisinden çıkartmış bulunmaktayız. Eğer biz sadece 20 milyar dolarını tekrar piyasaların içine sokabilirsek, bu sıkıntıların hepsini aşarız. Bizim yaydığımız söylentilerle birlikte, güven ortamının oluşmaması nedeniyle bu kaynak yastık altından çıkmamaktadır. 
     Güven ortamının tesisi için hepimiz çalışmalıyız. Çünkü bu ülke hepimizin. 65 milyon insandan bu ülkeyi terkedeceklerin sayısı binde bir oranında çıkar. Hepimiz bu ülkede yaşayacağımız için ekonomiyi yeniden canlandırmamız lazım. Bu kaynakta bizde var. Bizim IMF'nin, şunun, bunun kaynağına ihtiyacımız yok. Ama bizim, bu kaynağın çıkartılmasında hep beraber el birliği ile çalışmamız lazım.'' 
     
     'Spekülatörler cezasız kalmamalı' 
     Hisarcıklıoğlu bu arada, Türkiye'de yaşanan ekonomik krizden çıkar sağlamak isteyen bir kısım çevrelerin, değişik söylentiler çıkararak ekonomik dengeyi daha da bozduklarını söyledi. 
     Bu spekülasyonları çıkaran ve vurgunları yapanların kayıtlarının devletin elinde olduğuna işaret eden Hisarcıklıoğlu, ''bu söylentilerden kim fayda sağlıyorsa ortaya çıkartılmasını ve cezalandırılmasını istiyoruz. Suçun cezasız kalması, yeniden işlenmesine nedendir. Türkiye hassas bir dönemden geçmektedir. Fırsatçıların mutlaka dersleri verilmelidir'' diye konuştu. 






</TEXT>
</DOC>
