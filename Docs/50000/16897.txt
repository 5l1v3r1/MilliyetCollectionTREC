<DOC>
<DOCNO> 16897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sonspo08.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'da "Terim" sesleri eksik olmuyor 
</HEADLINE>
<TEXT>

     İtalyan spor kamuoyu Milan takımının gelecek sezon teknik direktörlüğüne Fatih Terim'in getirileceğine kesin gözüyle bakarken, kırmızı-siyahlı takımın yöneticileri ise bundan önce olduğu gibi, sezon sonunun beklenmesi gerektiğini söylüyor. 
     Milan Kulübü'nün 2. Başkanı Adriano Galliani, ''Maldini ve Tassotti ne olursa olsun kulüp içerisinde kalacaklar'' dedi. Galliani, gazetecilere verdiği demeçte, herşeyi sezon sonunda değerlendireceklerini belirterek, ''Her koşulda Maldini ve Tassotti teknik direktör veya yönetici olarak aile içerisinde kalacak. Milan 2 yıl önceki ruhunu tekrar buldu'' diye konuştu. Teknik Direktör Cesare Maldini'nin oğlu olan Milan'ın kaptanı Paolo Maldini ise eğer Terim gelecek sezon teknik direktör olursa bunun kendilerini şaşırtmayacağını dile getirdi. 
     Milan takımının kaptanı, şunları söyledi 
     'Babamın teknik direktör olması tabii ki bana daha fazla sorumluluk veriyor, ama her takımda olduğu gibi teknik direktörlerin kaderini sonuçlar belirliyor. Terim, gelecek sezon gelirse bu bizde büyük şaşkınlık yaratmaz. Nasıl yabancı futbolcular gelip İtalya'da rahatlıkla oynayabiliyorsa teknik direktörlerin gelmesine de alışık olmalıyız.'' 




</TEXT>
</DOC>
