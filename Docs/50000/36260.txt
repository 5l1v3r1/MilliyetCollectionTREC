<DOC>
<DOCNO> 36260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sonspo12.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Kicker dergisi "Beşiktaş'ta uyum sorunu var" 
</HEADLINE>
<TEXT>

     Alman spor dergisi Kicker, Birinci Süper Lig'de, yeni sezonun ilk karşılaşmasını yarın Trabzonspor ile yapacak olan Beşiktaş takımında uyum sorunu yaşandığını yazdı. 
     Beşiktaş'a yeni gelen futbolcuların henüz takıma alışamadıkları, Tunuslu Baya'nın ise oyun kurucu olarak kendisinden bekleneni veremediği belirtilen haberde, forvet oyuncusu İlhan ile orta alan oyuncusu Tümer'in de takıma henüz tam uyum sağlayamadıkları savunuldu. 
     Haberde, takıma yeni gelen oyunculardan yalnızca Alman futbolcu Sixten Veit'ın başarılı görüldüğü, Beşiktaş'taki sorunlardan dolayı Fenerbahçe ve Galatasaray'ın şampiyonlukta daha iddialı oldukları ileri sürüldü. 
     Galatasaray'ın bu sezon en büyük umudunun Ümit Davala ve Sergen olduğu görüşüne yer verilen haberde, Fenerbahçe'nin de her zaman iyi oynamasa da şampiyonluğun en önemli adayı olduğu belirtildi. Türkiye'de top koşturan az sayıdaki Alman futbolcuya da değinilen haberde, Maurizio Gaudino'nun Antalyaspor'da rahat ettiği, eskiden MSV Duisburg takımında oynayan Alexander Löbe'nin de Erzurumspor ve Trabzonspor'dan sonra şimdi de Malatyaspor da şansını deneyeceği ifade edildi. 







</TEXT>
</DOC>
