<DOC>
<DOCNO> 36267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sontur03.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS tercih formları için yarın son gün 
</HEADLINE>
<TEXT>

     Öğrenci Seçme Sınavı ÖSS tercih formlarını teslim etme süresi, yarın mesai saati bitiminde sona erecek. 
     ÖSS'yi kazanan adaylar, Öğrenci Seçme ve Yerleştirme Merkezi ÖSYM tarafından kendilerine gönderilen tercih formunu, kılavuzdaki kurallara uygun doldurarak, lise ve dengi okul müdürlükleri veya ÖSYM sınav merkezi yöneticiliklerinden birine teslim edecekler. Adaylar bu sene tercih listesini internet üzerinden de gönderebilecekler. 
     Adaylar tercih formunu teslim etmeden önce kılavuz, tercih formu ve yerleştirme ücreti olarak belirlenen 6 milyon lirayı Vakıflar Bankası, İş Bankası, Akbank veya Yapı ve Kredi Bankası şubelerinden birine yatırarak 2 nüsha banka dekontu alacaklar. Adayların, yerleştirme ücretini bankaya yatırmak için ÖSYM numaralarını banka görevlisine söylemeleri yeterli olacak. Adaylar, aldıkları dekontların bir nüshasını tercih formlarıyla birlikte teslim edecek, diğerini de kendileri saklayacaklar. 
     Tercih formları, lise ve dengi okul müdürlüklerine veya ÖSYM sınav merkezi temsilciliklerine 750 bin lira karşılığında teslim edilecek. Adaylar, 750 bin lira verdiklerine dair makbuz alarak, saklayacaklar. Tercih listesi, internet üzerinden de gönderilebilecek. Tercih formunu internet üzerinden gönderecek adayların da mutlaka yerleştirme ücreti olan 6 milyon lirayı yatırması gerekiyor. Ancak bu adaylardan 750 bin lira alınmayacak. 
     Tercih listelerini internet üzerinden gönderen adayların, tercih formlarını ayrıca lise ve dengi okul müdürlüklerine veya ÖSYM Sınav Merkezi yöneticiliklerine teslim etme zorunlulukları bulunmuyor. 
     Ancak, hem basılı tercih formunu teslim eden hem de tercihini internet üzerinden gönderen adayların, basılı formdaki tercihleri esas alınacak. 
     ÖSS'de 105 ve 119.999 arasında puan alan adaylar, Anadolu Üniversitesi Açıköğretim İngilizce Öğretmenliği programı dışında Tablo 3'den 18 tercihte bulunabilecekler. 120 ve üstünde puan alanlar ise meslek yüksekokulları ile Açıköğretim programlarının bulunduğu Tablo 3 ile 4 yıllık lisans programların bulunduğu Tablo 4'ten en fazla 24 tercih yapabilecekler. Bu adaylar, her iki tablonun birinden en fazla 18 programı tercih edebilecekler. 
     Adaylar, tercih formlarının geçerli olabilmesi için imza bölümünü tükenmez veya dolmakalem ile kendi el yazılarıyla doldurarak, imzalayacaklar. 
     Yurtta kalmak veya öğrenim ve katkı kredisi almak isteyen adaylar, tercih formunun arka yüzündeki bölümü dolduracaklar. 
     Tercih formlarını 10 Ağustos Cuma gününden sonra teslim edecek adayların formları işleme konulmayacak. Yurtiçinden postayla gönderilen veya birden fazla teslim edilen tercih formları da işleme alınmayacak. Tercih formundaki bilgilerin kendilerinde bulunmasını isteyen adaylar, bu formu teslim etmeden önce fotokopisini çekerek, saklayabilecekler. 
     Tercih formu ÖSYM'ye ulaştıktan sonra hiçbir değişiklik veya düzeltme yapılamayacak. Ayrıca, tercih formunun aslını görmek isteyen adayların da talepleri kesinlikle kabul edilmeyecek. 
     Adaylar, tercih formunun ÖSYM'ye gönderilip gönderilmediğini, formu teslim ettikleri okullara veya ÖSYM sınav merkezi yöneticiliklerine Ağustos ayının ikinci haftasında asılacak listelerden kontrol edebilecekler. 
     ÖSYM, tercih formlarını değerlendirdikten sonra yerleştirme işlemlerini tamamlayacak. Yerleştirme sonuçlarının Ağustos ayının son haftası içinde açıklanması planlanıyor. ÖSYS Sonuç Belgesi, 2001-ÖSYS'de merkezi genel yerleştirme işlemine alınan tüm adayların adreslerine posta ile gönderilecek. 
     Bu belgede, aday bir yükseköğretim programına yerleşmişse yerleştiği programın adı, kodu, tercih sırası, yerleştirmeye esas alınan puan, bu programın kayıt tarihi ve kayıt adresi bulunacak. Ayrıca, adayın yurda yerleşip yerleşmediğinin bilgisi de yer alacak. Tüm üniversitelere kayıtlar, 13-19 Eylül günleri arasında yapılacak. 
     Merkezi yerleştirme veya üniversitelere kayıt yaptırmama nedeniyle boş kalan kontenjanlara ÖSYM tarafından ek yerleştirme yapılacak. Ek yerleştirme tarihi, üniversitelere kayıtlar yapıldıktan sonra belirlenecek. 
     Merkezi yerleştirme sonucu açıköğretim programları dışındaki bir yükseköğretim programına yerleştirilen adaylar, ek yerleştirme için başvuramayacak. 







</TEXT>
</DOC>
