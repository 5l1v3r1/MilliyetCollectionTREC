<DOC>
<DOCNO> 44412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sontur15.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'nin yeni Genel Sekreteri Hasan Gülay... 
</HEADLINE>
<TEXT>

     DSP Genel Başkanı ve Başbakan Bülent Ecevit, İzmir Milletvekili Hayri Diri'nin istifasıyla boşalan parti genel sekreterliğine, Genel Sekreter Yardımcısı ve Manisa Milletvekili Hasan Gülay'ın getirildiğini bildirdi. 
     Ecevit başkanlığında gerçekleştirilen DSP Parti Meclisi toplantısı, sona erdi. Parti genel merkezinde yaklaşık 2 saat süren toplantının ardından açıklama yapan Ecevit, Parti Meclisi'nde çok verimli bir toplantı yaptıklarını belirterek, PM üyelerinin özellikle çiftçilerin ve köylülerin sorunları üzerinde durduklarını söyledi. 
     Borçlu durumdaki köylülerin borcunu ödeyebilmekte çok büyük zorluklarla karşı karşıya bulunduklarını ifade eden Ecevit, ''Arkadaşlarımız bu konu üzerinde durdular'' diye konuştu. 
     Ecevit, İzmir Milletvekili Hayri Diri'nin Genel Sekreterlik görevinden istifa ettiğini ve yerine Manisa Milletvekili ve eski Genel Sekreter Yardımcısı Hasan Gülay'ın getirildiğini bildirdi. 
     Ecevit, bir gazetecinin, ''Dış politikaya ilişkin önemli gelişmeler oluyor. Bazı gazeteler 48 saat içinde ABD'nin saldırıda bulunabileceği yorumlarını yapıyor. Size gelen somut bilgiler var mı 
     Dışişleri Bakanı İsmail Cem ile görüştünüz mü '' sorusuna, ''Hayır henüz görüşme olanağı bulunmadı, onun için ABD'den yeni bilgimiz yok. 
     Herhalde hafta başında gelmiş olacaktır'' karşılığını verdi. 
     Diri'nin genel sekreterlik görevinden istifa nedeninin sorulması üzerine Ecevit, ''Tamamen idari nedenlerle, siyasi hiçbir yönü yok'' dedi. 
     Ecevit, bir başka soru üzerine Gülay'dan boşalan genel sekreter yardımcılığı için henüz bir isim kararlaştırmadıklarını söyledi. 
     Hasan Gülay ise yaptığı açıklamada, Genel Başkan Ecevit'in önerisiyle PM'nin kendisini Genel Sekreterlik görevine getirdiğini belirterek, şöyle konuştu 
     ''PM'nin, Sayın Ecevit'in, parti örgütümüzün vereceği her görev benim için onur vericidir. Benim için esas sorumluluk, bu onuru taşıyabilmektir. Şuna inancım tamdır Genel başkanımızın önderliğinde, O'nun çizdiği doğrultudan hiç sapma yapmadan tüm PM üyesi, milletvekillerimiz, tüm örgütümüz ve partimize gönül veren herkesle beraber çok çalışarak DSP'yi tek başına iktidara getireceğiz. Allah bizi mahcup etmesin.'' Gülay, Diri'nin istifa nedeninin sorulması üzerine, ''Sayın Genel Başkanımızın bize bir öğüdü vardır. Partimizi ve bu partide görev alan kişileri basın ve medyanın önünde tartışmayız. Onu biz kendi aramızda hallederiz'' dedi. 
     






</TEXT>
</DOC>
