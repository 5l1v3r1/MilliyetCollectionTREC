<DOC>
<DOCNO> 30532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sonspo25.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Muminzade için Daum'un kararını bekliyor 
</HEADLINE>
<TEXT>

     Beşiktaş İstanbul'a getirttiği İranlı futbolcu Ahmed Muminzade için teknik direktör Christoph Daum'un kararını bekliyor. 
     Beşiktaş Kulübü Yönetim Kurulu Üyesi Fikret Orman, Muminzade ve İstiklal Kulübü yöneticileriyle Ceylan İntercontinental Oteli'nde gerçekleştirilen görüşme sonrası yaptığı açıklamada, ''Oyuncu transferi, teknik kadronun vereceği bir karardır. Bu konudaki kararı da Daum verecektir'' dedi. 
     Orman, İran'ın İstiklal Kulübü ile ilişkilerini geliştirmek istediklerini, oyuncu veya başka alanlarda da alışveriş yapmak amacında olduklarını ifade etti. İstiklal Kulübü ile göğüs reklamı anlaşması yapabileceklerini de belirten Orman, ''Bu takımla dostluk maçı yapmayı da planlıyoruz'' diye konuştu. Yabancı futbolcu kontenjanlarının dolu olduğunu, göndermeyi düşündükleri futbolculara takım bulmaları halinde yeni transfer yapabileceklerini anlatan Orman, buna da Daum'un karar vereceğini söyledi. Orman, basın mensuplarının ''Nouma gelecek mi '' sorusuna da ''Nouma'yı arayıp gelmesini söyledik. Ancak bize herhangi bir yanıt vermedi. Kamp programımız belli, buna göre hareket ediyoruz'' diye yanıtladı. 







</TEXT>
</DOC>
