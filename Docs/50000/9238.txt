<DOC>
<DOCNO> 9238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sontur01.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da şiddetli lodos 
</HEADLINE>
<TEXT>

     İstanbul'da gece boyunca etkisini gösteren şiddetli lodos nedeniyle kentin çeşitli semtlerinde evlerin çatıları uçtu, elektrik direkleri yıkıldı. 
     Alınan bilgiye göre, Beykoz Kavacık Çavuşbaşı Köyü'nde 2 katlı bir evin çatısı, saatteki hızı 80 kilometreye varan şiddetli lodosa dayanamayarak uçtu. 
     Çatı yaklaşık 20 metre havada uçarken elektrik direklerini de yıktı. Bunun üzerine çatının tahtaları elektrik akımı sonucu kıvılcım alarak yanmaya başladı. Alevler bir anda büyüyerek yaklaşık 400 metrekarelik çatıyı sararken yangın olay yerine gelen Kavacık İtfaiye ekiplerinin çalışmaları sonucu söndürüldü. 
     Bu arada arada olay yerinin hemen yakınında üzerinden yüksek gerilim hattı geçen beton bir direk yine lodosa dayanamayarak yıkılırken herhangi bir tehlike ihtimaline karşılık Aktaş ekipleri çevre binaların akımlarını kestiler. 
     Öte yandan Ümraniye Cengiz Topel Caddesi üzerinde bulunan bir binanın çatısı lodosun etkisiyle uçarak elektrik telleri üzerine uçtu. Elektrik direğinin yıkılmasına neden olayda herhangi bir can kaybı meydana gelmedi. 
     Şiddetli lodos, Üsküdar Altunizade'de bulunan Capitol Alışveriş Merkezi'nin en üst katında bulunan beton saksıları ve sac parçalarını uçurdu. Binanın yakınlarında bulunan araçların üzerine dökülen beton parçaları ufak çapta maddi hasara neden oldu. 
     Meteoroloji yetkililer ise, lodosun gece saat 03.00'dan sonra etkisini kaybettiğini, gün boyunca sağanak yağış ve fırtınanın aralıklı olarak devam edeceğini belirttiler. 




</TEXT>
</DOC>
