<DOC>
<DOCNO> 29528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo20.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kombassan Konya'nın basketbol liginden çekilme kararı geri alındı 
</HEADLINE>
<TEXT>

     Basketbol Erkekler Birinci Ligi'nde yar alan ve ekonomik sıkıntı sebebiyle ligden çekilme kararı alan Kombassan Konyaspor'a, Konya Büyükşehir Belediyesi talip oldu. 
     Kulüp Başkanı Ahmet Şan, yaptığı açıklamada, basketbol takımına sponsor ve parasal soruna çözüm arayışları kapsamında, bugün öğleden sonra Büyükşehir Belediye Başkanı Mustafa Özkafa'yla yaptıkları görüşmelerde olumlu sonuç elde ettiklerini söyledi. 
     Basketbol takımının ligden çekilmesiyle ilgili karar ve gerekçelerini Özkafa'ya ilettiklerini anlatan Şan, ''Sayın Başkan, ligden çekilme kararımızı geri almamızı ve takıma finansman desteğinde bulunacağı sözünü verdi. Bu gelişme bizleri umutlandırdı ve sevindirdi. Çekilme kararımızı geri aldık'' dedi. 
     Şan, Belediye Başkanı'nın, basketbol takımının transferler dahil tüm finansmanını ve sezon boyunca yapacağı masrafları üstlenme garantisi verdiğini kaydetti. 
     Ahmet Şan, kulüp yönetiminde belediye temsilcisi olarak görev alan Salih Sedat Ersöz'ün, basketbol takımının işleriyle görevlendirileceğini, bu konuda da mutabakat sağlandığını bildirdi. 
     Ödeyemedikleri katkı payı ile oyuncuların bonservis bedellerinin de 2 Temmuz Pazartesi günü belediyenin sağlayacağı parayla federasyona yatırılacağını belirten Şan, şunları söyledi 
     ''Belediyeye, istedikleri takdirde basketbol takımının ismini değiştirebileceğimizi söyledik. Kombassan adını çıkartabiliriz. Takımın adı ya Konyaspor, ya da Büyükşehir Belediye Konyaspor olabilir. Bu tercihi tümüyle belediyeye bıraktık. Kendileri karar verecekler. Bu gelişme sonrasında çok memnun olduk, sevindik.' 






</TEXT>
</DOC>
