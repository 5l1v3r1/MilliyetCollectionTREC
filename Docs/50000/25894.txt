<DOC>
<DOCNO> 25894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/spor/ybay.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfkeyle kalkan... 
</HEADLINE>
<TEXT>

     TOGAY BAYATLI 

     Futbol Federasyonu’nun şeref tribünün düzeni konusunda çıkardığı gereksiz yapay bunalım Milli Takımımız’a çok pahalıya mal oldu. Azerbaycan maçı sonrası Türk spor basınının ana gündemi haline gelen bu çirkin olay adeta Mekadonya karşılaşmasını unutturdu. Kamuoyu ve futbolcular sadece bu olayla ilgilendiler, oyuncularımız karşılaşmaya konsantrasyon açısından hazır olarak çıkamadılar. Kaldı ki, kendi ülkende Milli Takım’ı adeta bir sirk kumpanyası gibi kentten kente götürmek yanlışlığı Dünya’nın hiçbir ülkesinde yapılmaz. 
     Bir iki sözümüz de genç ve acemi, ama gelecek için ihtiraslı federasyon üyesi Levent Kızıl’a. Sempatik tavırları ile sevilen Kızıl, 14 milyon İstanbullu’ya milli maç boykotu gibi mantık dışı bir kararı açıklarken, bunun nasıl geri tepebileceğini düşünmedi. Bildiğimiz kadarıyla Levent Kızıl, Pepsi - Cola ve Fruko’nun damadıdır.Acaba İstanbul da tepki olarak bu ürünleri boykot etse durum ne olur İnsanların ağzı konuşmadan beyni düşünmeli. 
     UEFA’nın son raporunda görüldüğü gibi Türkiye’de Atatürk Olimpiyat Stadı dışında doğru dürüst futbol oynanacak bir mekan yok. Ama maalesef malum birkaç olumlu yazı yazma özürlü dostlarımız 2008 Olimpiyatları’na adaylığı, daha doğrusu bağcıyı dövmek üzere bu gerçeği görmek istemiyorlar. 
     Atatürk Olimpiyat Stadı bu ülkenin bir onur abidesidir. Bu stadın kullanılması için İstanbul Olimpiyat Oyunları Hazırlık ve Düzenleme Kurulu her türlü olanağı Futbol Federasyonu’na ve kulüplere sağlayacaktır. Bu stat sadece bir kulübün malı olamaz. Bu ülkenin malıdır. Eğer Sayın Bakan Fikret Ünlü bunu Fenerbahçe’ye pazarlamak istediyse yanlıştır. Federasyon ve kulüpler asgari bir ücretle bu stadı kullanmalı ve 80 bin kişi önünde milli maçlar ve derbi müsabakaları yapılmalıdır. 
     Olimpiyat adaylığının İstanbul’a getirdiği spor tesisi zenginliğini etüt edenler gerçekleri görür ve bilgisizlere yazı yazmayı bir yana bırakırlar. 
     



 SPOR 

























</TEXT>
</DOC>
