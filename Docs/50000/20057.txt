<DOC>
<DOCNO> 20057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/ekonomi/aeko.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dakikada Öksüz krizi 
</HEADLINE>
<TEXT>

Cuma günü, Bütün konularda anlaşma sağlandı’ diyen Ulaştırma Bakanı Enis Öksüz’ün lisans verme yetkisini bırakmak istememesi üzerine yine sorun çıktı 
     HARUN GÜREK, ELÇİN ERGÜN Ankara 

     Ulaştırma Bakanı Enis Öksüz Telekomun özelleştirmesiyle ilgili olarak hazırladığı yasa taslağını dün Başbakanlığa sevk etti. Ancak Öksüz’ün cuma günü taslak üzerinde anlaşmaya varıldığını açıklamasına rağmen, lisans verme yetkisinin Telekomünikasyon Kurulu’na devri ve Telekom özelleştirmesinden Özelleştirme İdaresi’nin ÖİB sorumlu olmasına yönelik itirazı sürdü. 
     Sorun koalisyon liderleri düzeyinde yapılan ve Devlet Bakanı Kemal Derviş’in de katıldığı liderler zirvesine taşındı. Zirveden bir süre ayrılan MHP lideri Devlet Bahçeli Bakan Öksüz’le görüştü. Sorunun çözümü için bu sabah saat 8.00’de Başbakan Yardımcısı Hüsamettin Özkan’ın başkanlığında Derviş ve Öksüz’ün bir araya geleceği bir toplantı düzenlenecek. 
     Bakan Derviş, dün Başbakanlığa gelişinde gazetecilerin sorularını yanıtlarken, taslakta hukuki bir problem olmadığını kaydederek, "Birkaç zorluk var. Bakalım inşallah imzalanır" dedi. Derviş, "Umutsuz musunuz sorusunu da "Umutsuz hiçbir zaman olmadım, zorluklar var" diye yanıtladı. 
     Telekom’un özelleştirmesinin Ulaştırma Bakanlığı tarafından yapılmasında ısrar eden Öksüz, haberleşmede yeni lisans verme yetkisinin de Telekomünikasyon Kurulu’na TK bırakılmasına karşı çıktı. Öksüz, bu ısrarını, hükümete gönderdiği taslağa yansıttı. Başbakanlığa gelen tasarıda, lisans verme yetkisinin TK’ya bırakıldığına ilişkin düzenlemeye yer verilmemesi dikkat çekti. 
     
     Yetki çekişmesi 
     Öksüz, bütün Avrupa ülkelerinde, lisans verme yetkisinin ulaştırma bakanlıklarında olduğunu, Türkiye’de de bu yetkinin kendilerine verilmesi gerektiğini savunuyor. Buna karşılık, Hazine ve ÖİB ise Avrupa’da lisans verme yetkisinin telekomünikasyon kurullarında olduğunu belirterek, "Yeni bir lisans verilmesi kararı politik bir karar olduğu için, Avrupa’da hükümetler bu kararı veriyor. Yani Bakanlar Kurulu karar alıyor, telekomünikasyon kurulu da uyguluyor. Ulaştırma Bakanlığı uygulamacı bir kuruluş değil. Bu nedenle yetkinin, Avrupa’da olduğu gibi Telekomünikasyon Kurulu’na verilmesi gerekiyor" diyor. 
     
     TK’nın yetkileri 
     Telsiz ve Telefon Kanunu’nda geçen yıl yapılan değişiklikle kurulan TK’nın lisans verme yetkisi yok. TK, yasaya göre, telekom sektörünü düzenlemek, verilen lisanslar için imzalanan imtiyaz sözleşmelerine uyulup uyulmadığını denetlemek, operatör şirketlerin birbirleri ile ilişkilerinde uyacakları kuralları ve ilkeleri belirlemek, hizmet kalitesinin artırılmasını sağlamak, numara tahsislerini yapmakla yetkili. TK’nin lisans verme işini yürütmesi için yasa değişikliği gerekiyor. 
     
Derviş, Köşk’e bilgi verdi      Ekonomiden Sorumlu Devlet Bakanı Kemal Derviş, dün Çankaya Köşkü’ne çıkarak Cumhurbaşkanı Ahmet Necdet Sezer’e, başta Telekom’un özelleştirilmesine ilişkin olmak üzere yürütülen çalışmalarla ilgili bilgi verdi. 
     Yaklaşık 50 dakika süren görüşmede, Derviş’in, Telekom’un satışının Çankaya’ya "takılmaması" için Cumhurbaşkanı ile görüş alışverişinde bulunduğu belirtildi. Telekom’un yabancıya satışına ilişkin olarak Anayasa Mahkemesi üyeliği sırasında muhalefet şerhi düşen Sezer’in kaygılarının Derviş tarafından giderilmeye çalışıldığı kaydedildi. Sezer, 1996 yılında Telekom’un yüzde 35’inin yabancıya satışına "bağımsızlık ilkesini" gerekçe göstererek ret oyu vermişti. 
     



 EKONOMİ 






















</TEXT>
</DOC>
