<DOC>
<DOCNO> 19791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/spor/aspo.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi hamle 
</HEADLINE>
<TEXT>

Denizli planını hazırladı. Lucescu taktiğini belirledi. İkisi de "şah" demek için sahaya çıkacak, biri mat olacak. Sezonun müthiş finalinde Fenerbahçe ile Galatasaray karşılaşacak 
     GÜNLERDİR bu maça hazırlandılar. Günlerdir bu akşamı beklediler. Evet hem Mustafa Denizli, hem de Mircea Lucescu, "tarihi hamle" için hazırlıklarını tamamladılar. Ve şimdi söz sırası futbolculara geldi. 2000 - 2001 sezonunun finali niteliğindeki karşılaşma bu akşam oynanacak. Fenerbahçe ile Galatasaray, Kadıköy Şükrü Saracoğlu Stadı’nda karşılaşacak, taraflar galibiyet için kapışacak. 
     FENERBAHÇE kazanırsa rakibini puan olarak yakalayacak, averajla da öne geçecek. Galatasaray üç puanı alırsa rakibiyle arasındaki puan farkını altıya çıkaracak, üst üste beşinci şampiyonluğa çok yaklaşacak. Beraberlikte yarış aynı şekilde sürecek. Nefes kesecek derbi saat 19.00’da start alacak. İki teknik adam da "şah" demek, birbirlerini mat etmek için mücadele edecek, sonuçta biri gülecek, diğeri üzülecek. 
     
     
Fenerbahçe 124-108 önde      FENERBAHÇE ile Galatasaray, tarihlerinde 338. kez karşılaşacaklar. 92 yıllık rekabette 124 galibiyet alan Sarı-Lacivertli takım, 108 kez rakibiyle berabere kaldı. Galatasaray 106 defa kazandı. Fenerbahçe 470, Cim- Bom 430 gol attı. Ligdeki 85 maçta ise Fenerbahçe 30-25 üstünlük kurdu, 30 karşılaşma beraberlikle bitti. Sarı-Lacivertliler’in attığı 103 gole, Sarı-Kırmızılılar 88 golle karşılık verdi. 
     
Kadıköy’de rekabet      EZELİ rakipler, Kadıköy’de 100. kez mücadele edecekler. Şimdiye kadar Fenerbahçe 43, Galatasaray 33 galibiyet aldı. Taraflar 24 maçtan da beraberlikle ayrıldı. Sarı - Lacivertliler, kendi sahalarında ezeli rakibi Galatasaray’ın ağlarını toplam 187 kez havalandırırken, Sarı - Kırmızılılar ise 163 golle karşılık verdi. Galatasaray, Kadıköy’de son 5 maçtır penaltılar dışında yenilmiyor. 
     
Başkanların mücadelesi      GALATASARAY, Faruk Süren’in döneminde Fenerbahçe ile 19 kez karşılaştı. Bu maçların 7’sini kazanan Sarı-Kırmızılılar, 7 kez de berabere kaldı, 5 karşılaşmadan ise yenik ayrıldı. 31 gol atan Cim-Bom, 27 gol yedi. Aziz Yıldırım döneminde ise Fenerbahçe, Galatasaray ile 9 kez karşı karşıya gelirken, yalnız 1’ini kazanabildi. Fenerbahçe, 3 yenilgi ve 5 beraberlik alırken, 12 gol atıp, 17 gol yedi. 
     
Denizli penaltılarla      MUSTAFA Denizli yönetimindeki Fenerbahçe ile Mircea Lucescu yönetimindeki Galatasaray bu sezon iki kez karşılaştılar. Ligin ilk yarısında Ali Sami Yen Stadı’nda 0-0’lık sonuçtan sonra, Türkiye Kupası yarı final maçında karşılaşmanın normal süresi ve uzatma bölümü 4-4 berabere tamamlandı. Fenerbahçe, bu maçta rakibine penaltılarda 7-6 üstünlük sağlayarak, finale yükseldi. 
     
NOTLAR      Medya ordusu 
     DERBİ için 2'si İsveçli 270 basın mensubu akredite yaptırdı. Şükrü Saracoğlu Stadı'nın 200 kişilik basın tribünün tamamen dolacağı bildirilirken, saha içinde ise 70 fotomuhabiri ve kameramanın görev yapacağı öğrenildi. 12 İsralli gazetecinin ise yer yokluğu ve evrak eksikliği nedeniyle akredite olamadığı öğrenildi. 
     
     Fener için dua 
     REVİVO’yu izlemeye gelen babası Simon Revivo ile çok sayıda İsrailli taraftar Beyoğlu'ndaki Neve Şalom sinagogunda galibiyet duası etti. İsrailli futbolcunun dindaşları İstanbul'u gezerken Beyoğlu'ndaki ünlü sinagoga da uğradı. Simon Revivo, "Bizim dini inançlarımız güçlüdür. Umuyoruz ki hem Revivo, hem de Fenerbahçe başarılı olacak" diye konuştu. 
     
     Müthiş heyecan 
     KARŞILAŞMA, yurdun her yanında da heyecan içinde bekleniyor. İl ve ilçelerde maçın izlenmesi için çeşitli yollara başvurulurken, Biga Belediyesi iki ayrı TV salonu hazırlattı. Belediye Başkanı Şükrü Kemerli, iki takımın taraftarına iki ayrı salon açarak, karşılaşma sırasında meydana gelebilecek herhangi bir olayı önlemeyi amaçladıklarını açıkladı. 
     
TARİHTE GEZİNTİLER      92 yıllık ezeli rekabette ilk golü Galatasaraylı Emin Bülent Serdaroğlu attı. 17 Ocak 1909'da "Papaz'ın Çayırı" olarak adlandırılan yerde yapılan ilk maçı 2 - 0 kazanan Galatasaray, ezeli rakibinden ilk 7 maçta gol bile yemedi. 
     FENERBAHÇE, Galatasaray karşısında ilk golü ve galibiyeti, 8. randevuda elde etti. 4 Ocak 1914'te Union Club sahasındaki İstanbul Ligi maçını 4 - 2 kazanan Fenerbahçe, 5 yıl süren suskunluğuna son vermiş oldu. Sarı - Lacivertli takım adına Galatasaray'a tarihteki ilk golü Hasan Kamil Sporel attı. 
     DERBİLERE en az seyirci 17 Kasım 1922'deki karşılaşmada geldi. İttihat Spor Sahası'nda şiddetli yağmur altında yapılan ve hakem Fethi Tahsin Başaran'ın şemsiye ile yönettiği maçı, tamamı biletsiz 14 kişi izledi. 
     İZMİR Atatürk Stadı'ndaki Gazeteci Hasan Tahsin Kupası maçını 66 bin seyirci izlerken, bu rakam, ezeli rakipler arasındaki bir maçı izleyen seyirci sayısındaki rekor olarak tarihe geçti. 
     GALATASARAY ezeli rakibi karşısında en farklı skorlu galibiyetini 12 Şubat 1911 tarihinde 7-0'lık sonuçla aldı. Cim - Bom ayrıca, 4 Mayıs 1913'te 6 - 0, 1 Ekim 1914'te 6 - 1, 18 Aralık 1960'ta 5 - 0, 4 Kasım 1921 ve 1 Nisan 1927'de de aynı skorlarla sahadan 5 - 1 galip ayrıldı. 
     FENERBAHÇE en farklı skorlu galibiyetini 23 Şubat 1936 ve 12 Aralık 1976'da 6-1'lik skorlarla elde etti. Sarı - Lacivertliler ayrıca 16 Ağustos 1980'de 5 - 0, 10 Şubat 1933 ve 15 Nisan 1990'da da sahadan 5-1 galip ayrıldı. 
     DERBİLERDEKİ en gollü maçlarda, penaltılar hariç, sporseverler toplam 8'er gol gördü. 5 Haziran 1983'de, Ali Sami Yen Stadı'ndaki lig maçında ezeli rakipler 4 - 4 berabere kaldı. 7 Şubat 2001'deki Türkiye Kupası yarı final karşılaşması da 4 - 4 berabere sonuçlandı. 
     
TARAFTARA ÖĞÜTLER      Psikiyatr Prof. Dr. Kerem Doksat 

</TEXT>
</DOC>
