<DOC>
<DOCNO> 40604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun10.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayallerde de Jennifer Lopez... 
</HEADLINE>
<TEXT>

     Dünyaca ünlü şarkıcı ve film yıldızı Jennifer Lopez'in milyonlarca insanın tatil hayallerini süslediği ortaya çıktı. 
     People Dergisi'nin ''En Çok Hangi Ünlüyle Tatil Yapmak İstersiniz '' başlıklı anketinde okuyucu oylarının yüzde 34.6'sını alan Jennifer Lopez birinci oldu. 
     Derginin ''tatil'' özel bölümünde düzenlenen ankete göre, ünlü sanatçı Lopez, birçok kişinin tatil hayallerini süslerken, en yakın rakibi Julia Roberts'ı da açık ara geride bıraktı. 
     Ankette, Hollywood'un ''en çok kazanan aktrisi'' Julia Roberts ikinciliği elde etti. Roberts, ankete katılanların yüzde 17.3'ünün hayalindeki tatil arkadaşı... 
     Sevilen oyuncu Brad Pitt, tatil anketinde güzel iki aktrisi geçemese de kıyasıya rekabet ettiği Hollywood aktörlerini geride bıraktı. Sanatçı, yüzde 12.5 oyla ipi üçüncü olarak göğüsledi. 
     Ankette, sinemanın Oscar ödüllü ''Gladyatör''ü Russell Crowe yüzde 6.6, Tom Hanks de yüzde 6.5 oy aldı. Tom Hanks'in ''Yeni Hayat-Cast Away'' filmindeki ''rol arkadaşı'' ise yüzde 3.6 oyla ankette sıralamaya bile giremeyen pek çok ünlü ismi geride bıraktı. Hanks'in ıssız adada sıkıntıdan yüz çizerek isim verdiği ve film boyunca ''başrolü paylaştığı'' Wilson marka voleybol topunun ankette sıralamaya girmesi şaşırttı. 
     Ankette, ünlü aktör Samuel L. Jackson yüzde 1 oy alarak tercih edilen tatil arkadaşları arasında yer aldı. 
     
     







</TEXT>
</DOC>
