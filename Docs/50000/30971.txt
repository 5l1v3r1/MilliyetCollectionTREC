<DOC>
<DOCNO> 30971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/spor/ytstan.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarınlara bakış 
</HEADLINE>
<TEXT>

     MEHMET TAN 

     Enejisini son dört yılda kendi içinde çatışarak tüketen ve futbol dışı olaylarla boğuşan Trabzonspor, Almanya’da yeni sezona başlama değil, işine dönme hazırlığı yapıyor. Yönetimsel ve ekonomik iletişimdeki kimi açmazların kafalarda yarattığı soru işaretleri giderek küçülme trendine girse bile, lig yarışı ve puan savaşı başlayıncaya kadar çözümlenebileceğini düşünmüyoruz. Bu anlamda berraklık ve şeffaflık henüz sağlanmış değil. Ancak, teknik yönden irdelenmesi, sorgulanması ve de yorumlanması gereken önemli gelişmeler var. 
     Kendisinin de dahil olduğunu düşündüğümüz sekiz yabancı konusunu Trabzonspor Başkanı Özkan Sümer, herkesten önce biliyordu. Onun içindir ki, seyyah oldu ve Dünya’nın dört bir yanını dolaştı. 
     Özkan Sümer, Trabzonspor’un gelecek sezon hangi sistemle ve hangi tip oyuncularla oynayacağına, başkanlıktan ziyade teknik adamlığını öne çıkartarak çok önceden karar verdi. Teknik Direktör Tekelioğlu ile kısa aralıklarla yaptığı üç toplantıda satılacakların listesini kesinleştirdi. Gelecek, uyum, temsil ve maliyet gibi kriterlerle hazırladığı listeyi yönetim kurulunun onayından geçirdi. Hoş, onaylanmasa da Sümer yine bildiğini yapacaktı ya .. Ne kadar inkar ederse etsin, yani, "hiçbir transferin yüzde yüz garantisi yoktur" derse desin, dört Brezilyalı’nın kefaleti Sümer’a aittir ve istenilen verimi verememesi halinde kefaretini ağır biçimde ödeyecektir. 
     Trabzonspor’un sağ ve sol dış kulvarlarında önemli iki boşluğu var. Bu mevkilerde kullanılmak istenen iki Brezilyalı Marco Jarro ile Eduardo Suisso’nu bu halleriyle yeterli olacağını düşünmüyoruz. 
     Ön libero oynayan Trabzonspor’un yeni "Playmaker"i Marco Aurello yenilerin en göz dolduranı. Santrfor oynayan Robson da Silva, çok özelliği olan bir oyuncu. Bu dört Brezilyalı’dan ikisi üstüne katar, diğer ikisi de daha iyi olur. Ve hatta hazırlık döneminde kendilerinden çok söz ettirirler. Zira, hazırlık maçlarının temposu fazla yüksek olmaz, beklenildiği ölçüde sert geçmez. Baskı altında, tempolu ve kıran kırana bir mücadelede Trabzonspor’un bu oyuncularla önemli sorunlar yaşayacağını düşünüyorum. Ne varki, bu dört yabancının kendi ülkelerindeki sosyal ve ekonomik yetersizliği, Brezilya’ya göre müreffeh bir ülke olan Türkiye’nin şartları Trabzonspor’un avantajı olabilir. Trabzonspor’un tek dayanağı burası olacaktır. 
     Sonuç... Görüş duygusu aldanmasına, yani, suya batmış bir değneğin kırılmış gibi görülmesi, eskiler deyimi ile galat - ı basar’dır. Zaman gösterecek. Ama bugün için özellikle ikisi, Lange gibi asla galat - ı fahiş, yeni pek açık yanlış değil. 



 SPOR 

























</TEXT>
</DOC>
