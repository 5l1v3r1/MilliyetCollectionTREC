<DOC>
<DOCNO> 33459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sondun18.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Dışişleri Bakanı "Türkiye'nin AGSP itirazı akıllıca değil" 
</HEADLINE>
<TEXT>

     Almanya Dışişleri Bakanı Joschka Fischer, Avrupa Güvenlik ve Savunma Politikası AGSP oluşturulmasının engellenemeyeceğini söyledi. 
     Fischer, yabancı gazeteciler için düzenlediği basın toplantısında, Türkiye'nin AGSP hakkındaki itirazını nasıl değerlendirdiğine ilişkin bir soruyu yanıtlarken, ''Türkiye'nin, AB ile NATO arasındaki işbirliğini veto etmesi akıllıca değil'' diye konuştu. 
     Alman Bakan, Kıbrıs konusunda bir çözüme ulaşılmadan, Rum kesiminin AB üyesi olması hakkındaki düşüncesinin sorulması üzerine de, ''Bu, çok zor bir soru. Bakmamız lazım'' diye konuştu. 
     Federal hükümetin büyük başarılara imza attığını belirten Fischer, ''Hükümetin başarıları için, Alman vatandaşlığına geçen yabancıların sayısındaki artışa, göç tartışmasına, işsizlerin azalan sayısına, AB'nin genişlemesi çabalarına ve emeklilik reformuna bakmanız yeterli'' dedi. 
     Göç Komisyonu'nun raporu üzerinde uzlaşma sağlanıp sağlanamayacağını bilmediğini kaydeden Fischer, muhalefetteki Hıristiyan Demokrat Birlik Partisi'nin CDU uzlaşma konularında her zaman federal hükümetten kaçtığını iddia etti. 
     Ortadoğu'da AB'nin ''tek bir ses'' olarak ortaya çıkmasının, AB'nin büyük ölçüde başarılı olmasını sağladığını kaydeden Fischer, ''Ortadoğu'da stratejik çıkarlarımız var. Ve biz Ortadoğu'ya ABD'den daha yakınız. Bu nedenle, Mitchell planının uygulanması için her türlü çabayı göstermeliyiz'' diye konuştu. 
     Cenova'daki olayları da abartılı bulduğunu ve yüzbinlerce gencin G-8 zirvesine karşı gereksiz yere aşırı tepki gösterdiğini ifade eden Fischer, ''Genç bir insanın hayatını kaybetmesi çok üzücü bir olay. Bu tür zirvelerin gelecekte nasıl şekillendirilebileceği konusunda düşünmek gerekir'' dedi. 
     Euro'ya karşı gelinmesini de anlayamadığını kaydeden Fischer, ''Şahsen ben, yurtdışında özel ve görevli olarak çok fazla dolaşan bir insan olarak, euro'ya seviniyorum. Danimarka'dan Lizbon'a kadar hiç para bozdurmak zorunda kalmayacağım'' diye konuştu. 
     Dışişleri Bakanı Fischer, özel hayatıyla ilgili sorulara yanıt vermek istemediğini belirterek, ''Özel yaşantımı basından mümkün olduğu kadar uzak tutmaya çalışıyorum'' dedi. 
     Fischer, bugüne kadar hiçbir zaman görevinden istifa etmeyi düşünmediğini, bundan sonraki Berlin maratonuna katılıp katılmayacağına da henüz karar vermediğini söyledi. 






</TEXT>
</DOC>
