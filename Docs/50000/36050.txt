<DOC>
<DOCNO> 36050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sondun24.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, insan klonlanmasına karşı... 
</HEADLINE>
<TEXT>

     AB Komisyonu, insan klonlamanın, Avrupa'nın ahlaki değerlerine aykırı olduğunu açıkladı. 
     İtalyan doktor Severino Antinori'nin, genetik kopyalama yöntemiyle üretilen ilk memeli canlı koyun Dolly'nin kopyalanmasındaki yöntemi kullanarak, yakında insan klonlama niyetinde olduğunu açıklamasına ilişkin bir soruyu yanıtlayan AB Komisyonu sözcüsü Andrea Dahmen, yürütme organı olan komisyonun, insan klonlamasına karşı olduğunu bildirdi. 
     İnsan klonlama teknolojisinin, Avrupa vatandaşlarının ahlaki duygularına ters düştüğünü savunan komisyon sözcüsü, ayrıca bu teknolojinin tam gelişmediğine ve önemli riskler içerdiğine dikkat çekti. Sözcü, söz konusu risklere örnek olarak, kanser ve erken yaşlanmayı gösterdi. 
     Sözcü, AB bünyesinde klonlamayı engelleyecek yasal bir temel bulunmadığını, yapılan açıklamanın sadece ilke belirlediğini ifade ederek, bu alanda, üye ülkelerin her birinin yasalarının dikkate alınması gerektiğini, örneğin İngiltere'de bir yasanın, insan klonlamasını yasakladığını kaydetti. AB Komisyonu'nun bu ilkeyi belirlerken, Fransız hukukçu Noelle Lenoir tarafından yönetilen, Avrupa Yeni Teknoloji ve Bilim Ahlakı Grubu tarafından yansıtılan görüşü dikkate aldığı belirtildi. 






</TEXT>
</DOC>
