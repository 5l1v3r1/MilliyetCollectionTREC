<DOC>
<DOCNO> 36132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/dunya/dun01.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya’da kanlı misilleme 
</HEADLINE>
<TEXT>

En kanlı eylem Arnavut militanlar beş arkadaşlarının polis tarafından öldürülmesine pusuyla cevap verdi ve 10 Makedon askerini öldürdü 
     DIŞ HABERLER SERVİSİ 

     Makedonya’da Arnavut militanlarla hükümet arasında Ohri’deki görüşmelerde barış antlaşmasının imzalanmasına çok yaklaşıldığı bir sırada, Arnavut militanlar bir Makedon askeri konvoyunu pusuya düşürerek 10 askeri öldürdü.Arnavut militanlar bu eylemle önceki gün Üsküp’teki bir evde Makedon polisi tarafından düzenlenen operasyonda beş arkadaşlarının öldürülmesine cevap vermiş oldular. 
     Üsküp’ün 30 km batısındaki Grupçin köyü yakınlarından geçen bir Makedon konvoyuna sabah saatlerinde pusu kuran Arnavutlarla, askerler arasında çatışma çıktı. 
     
Kalkandelen’de saldırı      İki taraf arasındaki çatışmada 10 Makedon asker ölürken, Arnavutların kayıpları konusunda bilgi gelmedi. Altı aydır ordu ile Arnavut militanların çatıştığı Makedonya’da ilk kez bir saldırıda bu kadar çok asker öldü. 
     Kanlı pusunun ardından Makedon helikopterleri Üsküp - Kalkandelen yolu yakınlarındaki UÇK mevzilerini bombaladı. Ordu, bombardıman nedeniyle yolu araçlara kapattı. 
     Arnavut militanlar bu saldırının ardından Kalkandelen kentinde evleri işgal etmeye başladı. Militanların, Kalkandelen’deki bir askeri kışlanın bir iki sokak ötesindeki evleri işgal ettiği bildirildi. 
     



 DÜNYA 










</TEXT>
</DOC>
