<DOC>
<DOCNO> 41860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/guncel/gun02a.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’de asrın insan avı 
</HEADLINE>
<TEXT>

Şüpheli bir otoda bulunan malzemelerden yola çıkan FBI, saldırı uçaklarının yolcuları Arap kökenli beş kişinin "terörist" olabileceği varsayımıyla, birçok kişiyi gözaltına aldı 
     YASEMİN ÇONGAR Washington 

     ABD Federal Soruşturma Bürosu FBI ekipleri, dört yolcu uçağının, pilotluk yeteneğine sahip oldukları anlaşılan hava korsanlarınca kaçırılarak New York ve Washington’daki hedeflere çakılmasından sonraki ilk 24 saat içinde, olası suçlular konusunda ciddi ipuçları elde etti. ABD Adalet Bakanı John Ashcroft, uçakları kaçıran kişilerin sayısını üç ile altı olarak açıkladı. Korsanların bıçak, maket bıçağı ve bomba tehdidiyle uçağın kumandasını ele almayı başardıklarını belirten Ashcroft, korsanlar arasında ABD’de eğitim görmüş pilotlar olduğunu da bildirdi. 
     FBI Direktörü Robert Mueller de, iki temel hedeflerini, "Korsanların ve ABD’de bulunan yakınlarının kimliklerini belirleyerek, bu kişileri etkisiz hale getirmek" ile "Korsanların yurtdışındaki yardımcı ve özendiricilerini tespit etmek" diye açıkladı. Mueller, korsanların büyük ölçüde belirlendiğini duyurdu. 
     Uçakların yolcu listesinde adı geçen Arap kökenli beş kişi üzerinde duran FBI’ın, onlara ait olduğu sanılan Arapça "uçuş eğitim kılavuzu", Kur’an ve uçak yakıt tüketimini hesaplamaya yarayan bir makinayı da ele geçirdikleri belirtiliyor. 
     Bu uçaklardan ikisinin yola çıktığı Boston Logan Havaalanı’nda araştırma yapan FBI ekiplerinin, yolcu listesindeki adlardan yola çıkarak ulaştıkları bulgular arasında, hava korsanlarınca kiralanıp, havaalanının garajına bırakılmış bir otomobil de var. 
     
Otomobildeki ipuçları      Otomobilde Arapça "uçuş eğitim kılavuzu" ve saldırılarla ilgili olabileceği anlaşılan Arapça bazı notlar bulan FBI yetkilileri, otomobilin içinden ve çevresinden toplanan sigara izmaritlerini de DNA testi için laboratuvara gönderdiler. Boston Herald ve Boston Globe gazetelerinin yansıttığı haberler, şüphelenilen Arap kökenli beş kişiden ikisinin Birleşik Arap Emirlikleri BAE pasaportu taşıdıklarını ve bunlardan birinin profesyonel pilot olduğunu yansıttı. 
     FBI’in Daytona Beach Üniversitesi’nde çok gelişmiş bir uçuş simülatör cihazı bulunduğunu saptadığı bildirildi. FOX televizyonunun haberine göre, FBI bu üniversitede okuyan ve birinin adı Ali Muhammed olan Arap kökenli iki öğrenciyi arıyor. Güvenlik kaynakları, saldırılardan sonra bu okuldan kaynaklanan cep telefonu konuşmaları saptadıklarını ve konuşmalarda "hedeflerden ikisinin vurulduğunun" belirtildiğini ifade ettiler. 
     
Gözler karakutularda      Edinilen bilgiler, pilotları kokpitten çıkaran korsanların sonra uçağın kumandasını ele aldıklarını gösteriyor. Ancak ikiz kulelere çarpan iki uçağın da, yer kulesiyle haberleşmede bulunmaması ve yolcuların da telefonla yakınlarını aramamış olması, bu uçaklardaki eylemlerin nasıl gerçekleştiği sorularının cevabını karakutuların bulunmasına bıraktı. 
     
TV’lere göre Mısır ve Suudi      Amerikan televizyonları, New York’taki Dünya Ticaret Merkezi ve Washington’daki Pentagon binasına yönelik saldırılarda kullanılan uçakları kaçıran hava korsanlarının önemli bir kısmının Mısır ve Suudi Arabistan uyruklu olduğunu iddia etti. 
     



 GÜNCEL 























</TEXT>
</DOC>
