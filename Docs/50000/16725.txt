<DOC>
<DOCNO> 16725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/son/sondun03.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Filistin'in kontrolündeki bölgeyi işgal etti 
</HEADLINE>
<TEXT>

     İsrail, hava ve kara operasyonları yoluyla Gazze şeridindeki Filistin'in kontrolündeki bölgeye girdiğini kabul etti. 
     İsrail ordusu sözcüsü yayımladığı bildiride, ''İsrail ordusu, Filistin'in, güneydeki İsrail kenti Sderot'a havan topu saldırısı düzenlemesinin ardından, Gazze şeridinde hava ve kara operasyonları düzenlemiştir. Ordumuzun bu operasyonları, sivillere ateş açmamaları konusunda Filistinlilere defalarca yapılan uyarılardan sonra yapılmıştır'' dedi. 
     Bildiride, şunlar kaydedildi 
     ''Bu aşamada, İsrail-Mısır sınırındaki Refah sınır noktasına ve Gazze şeridine girişler kapatılacak ve buradaki yollarda ulaşım yasaklanacaktır. 
     İsrail ordusu güvenliğin sağlanması için gerekli gördüğü her yerde önlem alacaktır. İsrail ordusu bu önlemleri almaya zorlanmıştır. Filistin yönetimi, şiddetin sona ermesi için üzerine düşen sorumluluğu yerine getirmemiştir. Ordumuzun şiddet hareketlerine karışmamış hiçbir sivile zarar verme niyeti yoktur. İsrail ordusunun, özerk olan A bölgesindeki yerlerde kontrolü ele alma niyeti yoktur. Operasyon sona erince buradan çekileceğiz.'' 




</TEXT>
</DOC>
