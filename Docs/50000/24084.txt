<DOC>
<DOCNO> 24084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun33.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in Netanya kentindeki patlamayı İslami Cihat üstlendi 
</HEADLINE>
<TEXT>

     İsrail'in kıyı kenti Netanya'da bir okulun yakınında, bomba yüklü bir aracın neden olduğu ve 6 kişinin yaralanmasıyla sonuçlanan patlama İslami Cihad örgütü tarafından üstlenildi. 
     Lübnan'ın başkenti Beyrut'ta örgüt tarafından yayınlanan bildiride, ''Örgütümüzün silahlı kanadı Kudüs Tugayları, Netanya sanayi bölgesinin 400 metre yakınında bomba yüklü bir aracı havaya uçurmuştur'' denildi. 
     Açıklamada, İsrailli yetkililerin, patlamadan zarar görenlerin sayısını, halkta panik yaratmamak amacıyla bilerek az gösterdikleri öne sürüldü. 
     Patlamadan sonra açıklama yapan polis, yaraların hafif olduğunu bildirirken, hastane kaynakları, yaralılar arasında bulunan 4 gencin bugün taburcu edileceklerini söylemişti. 
     Aynı kentte 18 Mayıs'ta bir alışveriş merkezinde düzenlenen intihar saldırısında biri saldırgan olmak üzere 6 kişi ölmüş, saldırı aşırı dinci Hamas örgütü tarafından üstlenilmişti. 







</TEXT>
</DOC>
