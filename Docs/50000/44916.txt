<DOC>
<DOCNO> 44916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sonspo17.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Samet Aybaba dönemi başladı 
</HEADLINE>
<TEXT>

     Gaziantepspor'da, Tevfik Lav'ın istifası üzerine teknik direktörlüğe getirilen Samet Aybaba, görevine başladı. 
     Eşyalarını toplamak üzere Gaziantepspor Tesisleri'ne gelen Lav ve kulüple 1 yıllık sözleşme imzalayan Samet Aybaba, tesislerde yaklaşık 1 saat görüştükten sonra, birlikte basın toplantısı düzenlediler. 
     Gaziantepspor Kulübü Profesyonel Futbol Şube Sorumlusu Asım Atmaz, basın toplantısında, takımdaki kötü gidişe son vermek için gereken kan değişikliğini yaptıklarını söylemekle yetindi. 
     ''Geldiğimde de söylemiştim doğrularım yine doğrudur. Yanlışlarım da vardır. Ama hedeften sapma olursa, yokum demiştim. Böyle de oldu'' diyen Lav, Gaziantepspor'un iyi ve güçlü bir takım olduğunu söyledi. 
     Gaziantepspor'un şimdiki noktada olmaması gerektiğini ifade eden Lav, takımın Samet Aybaba yönetiminde başarıya ulaşılacağına inandığına dikkati çekti. 
     Aybaba ise Lav'ın sezon başından beri Gaziantepspor'u çalıştırdığını anımsatarak, ''Gaziantepspor olması gereken noktada değil. Tevfik hocamla yaptığımız görüşmede, kendisi bana detaylı bilgiler aktardı. Eksikleri ve yapılması gerekenleri değerlendirdi. Teşekkür ediyorum'' dedi. 
     Başarılı olmak için gereken her şeyin yapılacağını kaydeden Aybaba, ''Önce takımı tanıyacağım ve çok çalışacağım. Başarılı olmak zorundayız. Bu takım 2 sene üst üste UEFA Kupası'na katılma hakkı elde etti. Bu sezon en azından geçen sezonki kadar başarılı olmalıyız'' diye konuştu. 
     Aybaba, transfer konusundaki bir soruya, ''Takımı tanımam gerekir. 
     Şimdi dışarıdayım. Bugün çalışmalara başlıyoruz'' yanıtını verdi. 
     Basın toplantısı sonrasında, Gaziantepspor yöneticileri, Aybaba ve kulüp çalışanları, Lav'ı otomobiline kadar yolcu ederek, başarı ve iyi yolculuklar dileklerini ilettiler. 
     






</TEXT>
</DOC>
