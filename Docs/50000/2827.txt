<DOC>
<DOCNO> 2827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur12.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK İstanbul Bölge Müdürü, "utanç verici suç işlediği" gerekçesiyle kovuldu 
</HEADLINE>
<TEXT>

     RTÜK, ''Memurluk sıfatıyla bağdaşmayacak nitelik ve derecede yüz kızartıcı ve utanç verici suç işlediği'' gerekçesiyle İstanbul Bölge Müdürü Yaşar Sevük ile teknik uzman Gaye Akyollu'yu işten çıkardı. 
     Üst Kurul, ayrıca Sevük hakkında Cumhuriyet Savcılığı'na ''görevi kötüye kullandığı'' gerekçesiyle suç duyurusunda bulunma kararı da aldı. 
     RTÜK dün yaptığı toplantıda, Yüksek Disiplin Kurulu'nun teklif ettiği ''işten çıkarma'' cezasını 4'e karşı 5 oyla onayladı. RTÜK'ün karara ilişkin raporunda, İstanbul Bölge Müdürü Yaşar Sevük'ün ''idari zafiyet ve basiretsizlik örneği göstererek, amirlik görev ve sorumluluğundan uzak hal ve hareketleriyle yetki ve nüfuzunu da kullanarak, etik değerleri dikkate almaksızın'' teknik uzman Gaye Akyollu ile Üst Kurul misafirhanelerini kullandığının tespit edildiği bildirildi. 
     Sevük'ün ''maiyetindeki personeli özel işlerinde çalıştırdığı, kurum araçları ile telefonları özel işlerinde amaç dışı kullandığı ve kullanılmasına sebebiyet verdiği'' ifade edilen raporda, Sevük'ün aşırı akaryakıt harcanmasına ve yüksek meblağlı telefon görüşme ücreti ödenmesine neden olduğu iddia edildi. 
     Raporda, Sevük'ün, Üst Kurul'u zarara uğratırken başkalarının ve kendisinin yararına sonuç doğuran eylemlerde bulunduğunun tespit edildiği yer aldı. Raporda, 237 Sayılı Taşıt Kanunu'nun 16. maddesi hükümlerini ihlal ettiği ve 765 sayılı Türk Ceza Kanunu'nun 240. maddesinde düzenlenen ''görevi kötüye kullanma'' suçunu işlediği ve TRT Personel Yönetmeliği'nin 100 g maddesinde belirtilen ''Memurluk sıfatıyla bağdaşmayacak nitelik ve derecede yüz kızartıcı ve utanç verici suç işlediği'' kaydedildi. 
     Üst kurul raporunda, teknik uzman Gaye Akyollu'nun ise İstanbul Bölge Müdürü Yaşar Sevük ile Üst Kurul misafirhanelerini ve Sevük'ün görev ve sorumluluğundaki kurum taşıtlarını özel işlerinde kullandığı ifade edilerek, Akyollu'nun bu suretle TRT Personel Yönetmeliğinin 100 g maddesinde belirtilen ''Memurluk sıfatıyla bağdaşmayacak nitelik ve derecede yüz kızartıcı ve utanç verici suç işlediği'' bildirildi. 




</TEXT>
</DOC>
