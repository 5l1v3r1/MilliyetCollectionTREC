<DOC>
<DOCNO> 18161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/yazar/sazak.html </URL>
<DATE> 2001/04/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ersümer'e Yüce Divan 
</HEADLINE>
<TEXT>

     Ankara DGM'de açılan "Beyaz Enerji" davasında ihalelere fesat karıştıran üst düzey bürokratlarla birlikte görevi suiistimal ederek "suç işlediği" öne sürülen Enerji Bakanı Cumhur Ersümer, yargıda aklanmadan kabinedeki görevini sürdürebilir mi 
     Siyasal etik, Bakan'la ilgili iddiaların savcılık soruşturmasına uğradığı gün Başbakan Ecevit'in Ersümer'in istifasını istedikten sonra koalisyon liderleri Yılmaz ve Bahçeli'yi bilgilendirmesini gerektiriyordu. Hükümet ortakları bunu yapmadıkları gibi, Enerji Bakanı'nın jandarma talimatıyla, telefonlarının dinlendiğinin ortaya çıkması üzerine sorunun "adli" boyutunu bırakıp "Düğmeye kim bastı " tartışmasına girdiler. 
     DGM Başsavcısı Cevdet Volkan ve soruşturmayı yürüten Savcı Talat Şalk'ın davayı açmalarıyla birlikte artık ortada bir iddianame var 
     İddianamede suçlanan isimlerin başında da Cumhur Ersümer geliyor. 
     Afşin A Santralı ihalesinin Erg firmasına bırakılmasındaki rolünden söz edilirken Enerji Bakanı'yla ilgili şu tespit yapılıyor "Uygulama sözleşmesini imzalayan Bakan Cumhur Ersümer, o tarihte Enerji İşleri Genel Müdürü olan Mustafa Mendilcioğlu, Müsteşar Yurdakul Yiğitgüden TCK'nın 366 2 maddesinde yazılı suçu işlemişlerdir." 
     Sonradan iptal edilen nükleer enerji santralı ihalesinde ise Ersümer'in sanıklardan TEAŞ eski Genel Müdürü Muzaffer Selvi'yi arayıp, sıralama dışında başka firmaya ihalenin verilme durumunu sorduğu, Başbakanlık'taki toplantı sonrasında cep telefonundan ilgili bürokratı arayıp "Bundan sonra senle görüşürüz" diye tehdit savurduğu da iddianamede belirtiliyor. O günlerde Kanada firmasının 30 - 50 milyon dolar rüşvet dağıttığına ilişkin duyumlar da sanık ifadeleri şeklinde iddianameye yansıtılmış. 
     Elbette bunlar kanıtlanmış şeyler değil. 
     Bakan'la ilgili yeterince delil toplanmamış da olabilir. 
     Ancak Enerji ihalelerinde bir "rüşvet trafiği" döndüğü gözleniyor. Sanıklar müsteşar yardımcısı, genel müdür düzeyinde kişiler. Birsel Sönmez ANAP'lı eski Devlet Bakanı. ANAP kontenjanından TEAŞ'a atanmış. Yamula Barajı için Demirer adlı şirketten 200 bin dolar almışlar. Muzaffer Selvi'den ise 345 bin dolar çıktı. 
     DGM savcıları diyor ki, Anayasa'nın 100'üncü maddesi engellemese "Ersümer de sanıklar arasında olurdu " 
     Bu durumda Ecevit hükümetine düşen görev Ersümer'in istifasını isteyerek Yüce Divan yolunu açmaktır. 
     Ersümer yargıda aklanırsa siyaset kurumu bundan zarar görmez. Tersine güçlenir. Yılmaz ve Çiller o yolu seçmeyip birbirini akladıkları için seçimde kaybetmediler mi Bahçeli de aynı hataya düşecek mi Göreceğiz. 
     
     







Hukuk ve siyaset 


Moda'ya davet 


Yılmaz’ı bekliyoruz’ 


Ya Sevr, ya terk et 


Ersümer'in istifası ve hükümette revizyon... 


Krizde keriz olmamak için .. 


Ersümer düğümü 


Transparan binadan... 


Seneye de sinir olmamak için... 


Mali piyasalarda ufuk... 


Kavga dediğin hukuksuz olmaz 


Bir zamanlar onlar da bakandı... 


Ersümer'e Yüce Divan 


Kamuda tasarruf derken yeni lojman 


Hangi eğitim 


IMF kongre’yi bekliyor 


</TEXT>
</DOC>
