<DOC>
<DOCNO> 4701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/ekonomi/aeko.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Süren’in borsa oyunu 
</HEADLINE>
<TEXT>

Şirketleriyle ilgili sıkıntıları önceden gören Süren, Transtürk Holding'deki hisselerini boşaltarak zararını azaltırken, olan küçük yatırımcıya oldu 
     SONGÜL HATISARU 

     Şirketleri Transtürk Holding ve Makina Takım hakkındaki icra takipleri süren Galatasaray Kulübü Başkanı Faruk Süren, bu sonu yedi ay öncesinden biliyormuşçasına elindeki hisseleri peyder pey borsada sattı. 
     Transtürk Holding'de bulunan 1 trilyon 174 milyar 503 milyon 635 bin lira nominal değerli hisse senedinden 1 trilyon 170 milyarlık kısmını satmak için geçen yıl temmuz ayında SPK'ya başvuran Süren, hisselerini borsada nominal değerinin altında sattı. Süren'in, satmadığı kısım ise üzerlerinde devir ve tedavülü kısıtlayan ve bu hisselerin kullanılmasını engelleyen kayıtlar bulunmasından kaynaklanıyor. 
     Toplam 28 milyon dolar borcu bulunan Süren'in şirketleri aleyhine girişilen icra takiplerinin tutarı ise 3.8 trilyon lirayı aştı. 
     
     Küçük yatırımcı mağdur 
     Süren'in şirketleriyle ilgili yatırımcıyı aydınlatıcı bilgilerin çok geç yapılması küçük yatırımcının aleyhine bir durum yarattı. Süren Holding'deki hisseleri elinden çıkarırken, öte yandan Transtürk Holding'den 24 Kasım 2000'de yapılan açıklamada, iştiraki Gateks İplik'in aralık ayında faaliyete geçeceği ve şirketin yabancı ortaklığı bulunduğunu kaydetti. 
     
     Haciz aralık ayında geldi 
     Aralık ayında ise şirketin faaliyete geçip geçmediği ve yabancı ortaklıkla ilgili ek bir açıklama yapılmadı. Transtürk Holding'den 19 Ocak 2001'de yapılan açıklamada ise "yenilenmeyen ve geri çağrılan kredilerin ödeme şekli ve esaslarının belirlenmesi için görüşmelere devam edildiği" bildirildi. Oysa, Kentbank aralık ayında 150 bin dolar söz konusu tarihte 102 milyar lira ihtiyati haciz kararı aldırdı. 
     Haciz kararı geçen aralık ayında gündeme gelen Holding bundan yaklaşık tam bir buçuk ay sonra, 24 Ocak 2001 tarihinde, bir kısmı aralık ayında başlatılan toplam 2 trilyon 57 milyar lira icra takibinin bulunduğunu bildirdi. İMKB, dün Süren’in şirketlerini uyararak yakın takibe aldı. 
     
     Açıklamalar geç yapıldı 
     Kamuoyunda şirketlerle ilgili haber ve söylentiler varsa bunların doğruluğu konusunda ilgili şirketin açıklama yapmasının zorunlu olduğunu söyleyen Sermaye Piyasası Uzman Avukatı Mehmet Aslan, "Transtürk Holding örneğinde ise şirket hakkında söylentilerin çıkmasından sonra borsaya yapılan açıklamaların yeterli netlikte olmadığını görüyoruz" dedi. Aslan, "İMKB erken refleks göstererek gerekli açıklamaların daha erken yapılmasını sağlayabilirdi. Hatta şirketin işlem sırasını belli bir süreliğine kapatarak küçük hissedarların korunması daha erken alınacak tedbirlerle tam olarak sağlanabilirdi" şeklinde konuştu. 
     
Süren'in hisse satışları Satış Tarihi Satılan lot Satış fiyatı TL 07.09.2000 50.000 1.225 08.09.2000 50.000 1.250 02.10.2000 40.000 1.000 02.10.2000 115.655 975 02.10.2000 35.000 925      
     
Makina Takım 300 bine geriledi 19.01.2000 2.725 31.08.2000 1.225 04.12.2000 350 06.12.2000 530 31.01.2001 300      
     
Borsanın en ucuz kağıdı Transtürk Holding 19.01.2000 2.336 14.08.2000 1.375 02.10.2000 925 16.10.2000 1.125 31.01.2001 250      
     


 EKONOMİ 


















</TEXT>
</DOC>
