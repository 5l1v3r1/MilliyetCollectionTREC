<DOC>
<DOCNO> 45945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun34.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbon paniği...New York'ta antibiyotik satışları arttı 
</HEADLINE>
<TEXT>

     ABD'nin Florida eyaletinde görülen antraks şarbon vakaları üzerine New York'ta antibiyotik satışları arttı. 
     Yetkililer, özellikle şarbona karşı en etkili ilaç olduğu bildirilen ''Cipro''nun yok sattığını bildirdiler. 
     New Yorkluların bu ilacı olası bir şarbon saldırısına karşı önlem olarak almaya başladıkları belirtildi. 
     İlacın yan etkileri konusunda uyarıda bulunan doktorlar, antibiyotiğin gereksiz yere kullanılmasının yanlış olacağını vurguladılar. 
     Cipro'nun yan etkileri arasında diyare, mide-bağırsak kanamaları ve güneş ışığına karşı hassasiyet bulunuyor. Ayrıca gereksiz yere antibiyotik almak, gerektiğinde kullanılacak antibiyotiğin etkisini azaltıyor. 
     Son bir hafta içinde New York'taki eczanelere 14 bin 800 Cipro reçetesi getirildiği öğrenildi. Cipro talebindeki artışın yüzde 27 olduğu bildiriliyor. 
     Ülke çapında ise 263 bin kişinin Cipro almak için eczanelere başvurduğu saptandı. 
     Resmi makamlar New York için bu aşamada herhangi bir antraks tehdidi bulunmadığını ve sağlık yetkililerinin alarmda olduklarını açıkladılar. 
     Yetkililer, herhangi bir şüphe olması halinde kamuoyunun derhal haberdar edileceğini belirttiler. 
     New York sağlık müdürü yardımcısı Marcelle Layton, kentte yeterli ilaç stoku bulunduğunu, buna Cipro'nun da dahil olduğunu söyledi. 
     Doktorlar, şarbona karşı Cipro'nun yanı sıra penisilin ve doksisilinin de etkili olduğunu belirtiyorlar. 
     






</TEXT>
</DOC>
