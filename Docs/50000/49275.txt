<DOC>
<DOCNO> 49275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/soneko05.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Pakistan'a yardımı artıracak 
</HEADLINE>
<TEXT>

     ABD Beyaz Saray yönetiminin en erken gelecek hafta Pakistan'a 500 milyon dolarlık ek yardımı bildirmesi bekleniyor. 
     ABD'nin yasama organı Kongre'deki yardımcılar ve diğer kaynakların verdiği bilgiye göre, bu ek yardım, Pakistan'ın dış borç ödemelerinin ertelenmesi, ticaret imtiyazları ve ABD yönetiminin milyarlarca dolarlık uluslararası kredilere vereceği desteği de kapsayan daha geniş kapsamlı bir yardım paketinin bir parçası olacak. 
     Bu konuya ilişkin ayrıntıları tartışmaktan kaçınan Beyaz Saray yetkilileri, Pakistan'a ek yardımın yolda olduğunu söylemekle yetindiler. 
     Pakistan'ın dış borç ödemelerinin daha büyük kısmının ertelenmesinin yanısıra, Beyaz Saray, Kongre ile Pakistan menşeli bazı malların ABD pazarına gümrük vergisiz girişini teminen kanuni düzenlemeler üzerinde çalışıyor. Fakat, Pakistan'ın tekstil kotasının artırılması önerisi, Amerikan sanayi gruplarının muhalefetiyle karşılaştı. 
     ABD Kongresi kaynakları, Beyaz Saray yönetiminin, Kuzey Atlantik İttifakı'nın NATO tek müslüman üyesi ve Avrupa Birliği AB 
     üyeliğine aday ülke Türkiye için de ticaret kolaylıkları paketi düşündüğünü haber veriyor. 
     ABD yönetimi, terörizme karşı savaşta yardımları için Pakistan'a 100 milyon dolarlık ekonomik yardım verdi ve 396 milyon dolarlık borç 
     ödemesini erteledi. Ancak, Pakistan, Uluslararası Para Fonu'ndan IMF 
     yeni krediler ve Pakistan mallarının ABD pazarlarına daha fazla girişi gibi yeni kolaylıklar istiyor. Uluslararası kreditörlerin, 500 milyon doları IMF'den olmak üzere, Pakistan'a toplam 2.5 milyar dolar kredi vermesi bekleniyor. 
     






</TEXT>
</DOC>
