<DOC>
<DOCNO> 36178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/spor/spo01.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a ABD’li kaleci 
</HEADLINE>
<TEXT>

E.Frankfurt, Heinen için 1.5 milyon markta indirim yapmayınca, Christoph Daum Kasey Keller ile anlaştı. Bonservisi bedava olan Keller, bugün İstanbul’a geliyor 
     KARTAL YİĞİT 

     KALECİ arayışlarını sürdüren Beşiktaş Teknik Direktörü Daum ve Antrenör İmmel, el sıkıştıkları Drick Heinen’in kulübü E.Frankfurt’un, bonservis için 1.5 milyon marktan aşağı inmemesi nedeniyle ABD’li file bekçisi Kasey Keller’e yöneldiler. Görüşmeler sonunda 31 yaşındaki kaleci ile her konuda anlaşma sağlandı ve Keller’in bugün İstanbul’a geleceği bildirildi. 
     
     Bilgili vize verdi 
     KASEY Keller, yönetimle masaya oturacak, anlaşması halinde de sözleşme imzalayacak. Frankfurt kulübüne 500 bin mark öneren yönetim, Alman yöneticilerin 1.5 milyon markta diretmesi üzerine transferden vazgeçti. Daum ve Immel, Kasey Keller’e yönelirken, ABD’li kalecinin bonservis bedeli olmaması üzerine Başkan Sarder Bilgi transfer vizesini verdi. 
     
     Yönetimle görüşecek 
     KALECİ çalıştırıcısı İmmel, dün son kez bir araya geldiği Kasey Keller’i yönetimle görüşmek için İstanbul’a çağırdı. Beşiktaş’a gelmek istediğini söyleyen ABD’li kaleci, bugün öğlen saatlerinde İstanbul’a gelecek. Keller’e İngiltere’den iki kulübün de transfer teklifinde bulunduğu, ancak tercihini Beşiktaş’tan yana kullanacağı ifade edildi. 
     
Keller kimdir      BEŞİKTAŞ’IN gündemindeki Kasey Keller, ABD Milli Takımı’nın değişmez kalecisi. 50 kez A milli olan Keller, 1969 Washington doğumlu. Boyu 1.87 metre olan Keller, İngiltere Premier Ligi takımlarından Leicester City’de üç sezon geçirdi. Keller, geçtiğimiz iki sezonda İspanya 1. lig ekiplerinden Rayo Vallecano’nun formasını giydi. 
     
Baya’ya geçici lisans başvurusu      BEŞİKTAŞ yönetimi, Baya için seferber oldu. Freiburg’un, Tunuslu oyuncudan 200 bin marklık alacağını tahsil edememesi nedeniyle bonservisini göndermediği bildirilirken, yönetim FIFA’ya başvurdu. Ligin başlamasına bir gün kala lisansı çıkarılamayan Baya konusunda Spor Koordinatörü Erdil Arpacı, İsviçre’ye giderek, FIFA yetkilileriyle toplantı yaptı. 
     ARPACI, "Freiburg, Alman Federasyonu aracılığı ile Türk Futbol Federasyonu’na 200 bin marklık alacaktan dolayı bonservisini geciktirdiklerini bildirdi" dedi. Erdil Arpacı, "FIFA’da bütün girişimleri yaptık. Ya Freiburg bu yanlışından vazgeçecek, ya da Baya’yı geçici lisansla oynatacağız. Daha sonra da bonservisini alacağız. Bence Trabzon maçında oynar" diye konuştu. 
     
Daum kızgın      İnönü Stadı’nda dün akşam yapılan çalışmaya Baya’nın transferinde sıkıntı yaşanması nedeniyle oldukça sinirli gelen Teknik Direktör Daum, idmanı programda olmamasına rağmen basına kapattı. Trabzonspor maçının hazırlıklarına devam eden Siyah - Beyazlılar bugün kampa girecekler. 
     



 SPOR 

























</TEXT>
</DOC>
