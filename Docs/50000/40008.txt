<DOC>
<DOCNO> 40008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sonspo09.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'da teknik direktörlüğe Erdoğan Arıca getirildi 
</HEADLINE>
<TEXT>

     Malatyaspor'da, Yücel İldiz'den boşalan teknik direktörlük görevine Erdoğan Arıca getirildi. 
     Malatyaspor, ligin ilk 3 haftasında alınan başarısız sonuçlar nedeniyle geçen gün görevine son verilen teknik direktör Yücel İldiz'in yerine Erdoğan Arıca ve yardımcısı Metin Tekin ile anlaştı. 
     Kulüp binasında düzenlenen törenle sözleşme imzalayan Arıca, belediye ve kulüp başkanı M.Yaşar Çerçi ile birlikte Altın Kayısı Oteli'nde bir basın toplantısı düzenledi. 
     Arıca, Malatyaspor'a layık olmaya çalışacaklarını ve ekip olarak başarıyı sağlayacaklarını belirterek, şunları söyledi 
     ''Malatyaspor'a hizmet vermeye ve başarılı olmaya geldik. Bizim tarzımız kesinlikle sevgiye dayalı bir yaşam biçimimiz, toplumun değer yargılarına saygılı da bir hayat görüşümüz var. Bu yılı iyi bir çalışma yılı olarak geçireceğiz diye düşünüyorum. Bizim felsefemizde başarısızlık yok ve şimdiye kadar da olmadı. Hep birlikte olursak yapamayacağımız iş yok. Bunu başarmaya geldik. Malatyaspor için her şeyi yapmaya çalışacağız. Tek hedefimiz Malatyaspor'u istenilen düzlüğe getirmek. Başka bir şansımız yok.'' 
     Belediye ve kulüp başkanı Çerçi de son 3 maçta istenen sonuçları alamadıklarını ve topluca bir kan değişikliği yapmaya karar verdiklerini bildirdi. 
     Çerci, Arıca ile Malatyaspor'un layık olduğu yere geleceğine inandığını da kaydederek, Arıca ve Tekin'in yanı sıra menejer olarak Trabzon ve Erzurum'da görev yapan Süleyman Hurma ile de anlaşma imzaladıklarını bildirdi. 






</TEXT>
</DOC>
