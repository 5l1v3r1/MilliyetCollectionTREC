<DOC>
<DOCNO> 30546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur12.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK televizyon kanallarını uyardı...900'lü hatlara dikkat... 
</HEADLINE>
<TEXT>

     Radyo ve Televizyon Üst Kurulu RTÜK , teleteks yayınlarındaki 900'lü hat reklamlarında arama süre ve ücretlerini göstermeyen kanalların, telefon hatlarının izleyiciler tarafından aranması halinde oluşabilecek maddi zarardan sorumlu tutulabileceği bildirildi. 
     RTÜK'den yapılan yazılı açıklamaya göre, kuruma başvuran izleyiciler, bazı televizyon kanallarında yer alan teleteks yayınlarında, ilanı yapılan 900'lü hatların çocuk izleyiciler tarafından aranması suretiyle maddi zarara uğradıklarını bildirdiler. 
     Üst Kurul tarafından yapılan incelemeler sonucunda, televizyon kanallarında yer alan teleteks ilanlarında, 900'lü hatların birim ücretlerinin ve sürelerinin belirtilmediği tespit edildi ve yüksek konuşma ücretlerinin, bu hususu bilmeyen çocuk izleyecilerin, sözü edilen telefon numaralarını aramalarından kaynaklandığı kanısına varıldı. 
     Açıklamada, şunlar kaydedildi 
     ''Bilindiği üzere seyircinin yeterince bilgilendirilmesini ve doğru seçim yapmasını sağlamak amacıyla Radyo ve Televizyon Yayınları Esas ve Usulleri Hakkında Yönetmeliğin 5. maddesinin r bendinde '...Yayınlarında bilgi iletişim telefonları yolu ile verilen herhangi bir hizmetin süresi ve dakika ücreti yazılı ve sözlü olarak anlaşılır biçimde belirtilir' hükmü getirilmiştir. Bu bakımdan, bilgi iletişim telefonları aracılığıyla verilen hizmetler teleteks dahil karşılığında ödenecek birim ücretin ve hizmet süresinin, okunabilecek sürede ekranda verilmesi mevzuat gereğidir. 
     Yayın kuruluşlarımızın, anılan yönetmelik hükümlerine uygun yayın yapmaları kamu yararı açısından zaruri olup, birim ücreti ve hizmet süresi belirtilmeyen telefon hatlarının izleyiciler tarafından aranması halinde oluşabilecek maddi zarardan, mevzuat hükümlerine uymayan yayın kuruluşlarının da sorumlu tutulabileceği aşikardır.'' 
     
     







</TEXT>
</DOC>
