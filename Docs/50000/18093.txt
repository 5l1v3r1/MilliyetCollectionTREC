<DOC>
<DOCNO> 18093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/guncel/gun04.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde yatmadan öldü 
</HEADLINE>
<TEXT>

Edirne F Tipi Cezaevi’nde ölüm orucunu sürdüren tutuklu Sedat Karakurt ile, İzmir’de dışardan destek veren Erdoğan Güler öldü. Hiç cezaevinde yatmayan Güler’in yatan yakını da yoktu. 
     EDİRNE, İZMİR DHA 

     Hayata Dönüş operasyonu sonrası sevk edildiği Edirne F Tipi Cezaevi’nde ölüm orucunu sürdüren DHKP - C’li tutuklu Sedat Karakurt ile İzmir’de ölüm oruçlarına dışardan destek veren Erdoğan Güler dün hayatını kaybetti. . 
     Edirne F Tipi Cezaevi’nde 136 gündür ölüm orucunda bulunan 25 yaşındaki Karakurt, durumunun ağırlaşması üzerine, 10 gün önce Edirne Devlet Hastanesi’ne kaldırıldı ve oradan Trakya Üniversitesi Edirne Tıp Fakültesi Hastanesi’ne sevk edildi. Tedaviyi kabul etmeyen Karakurt, dün sabaha karşı saat 02.00’de öldü. Ümraniye Cezaevinden, Edirne F Tipi Cezaevine gönderilen Karakurt’un cenazesi, otopsiden sonra İstanbul’da bulunan ailesine teslim edilecek. 
     İzmir’de ölüm orucundaki tutuklu ve hükümlülere destek vermek için, 148 gün önce ÖDP Buca İlçe binasında ölüm orucuna başlayan, polisin müdahalesi üzerine, eylemi Kahramanlar semtindeki bir evde sürdüren 29 yaşındaki Güler de dün sabaha karşı öldü. 
     Tutuklu ve hükümlülerden yakını bulunmayan, kendisi de daha önce hiç cezaevinde yatmayan Güler, bugün memleketi Manisa’nın Salihli ilçesinde toprağa verilecek. Güler’in kardeşleri Perihan, Sinan ve Birsen Güler, kardeşlerinin inancı uğrunda öldüğünü söyledi. 
     



 GÜNCEL 


















</TEXT>
</DOC>
