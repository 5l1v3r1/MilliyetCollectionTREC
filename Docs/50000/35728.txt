<DOC>
<DOCNO> 35728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sonspo01.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Atletizm Şampiyonası'nda bir ilk..Süreyya Ayhan finalde 
</HEADLINE>
<TEXT>

     8. Dünya Atletizm Şampiyonası'nda, bayanlar 1500 metrede Süreyya Ayhan finale kaldı. 
     Kanada'nın Edmonton kentindeki Commonwealth Stadı'nda düzenlenen şampiyonanın 3. gününde, bayanlar 1500 metrede dün seçmelerde 39 atlet içinde en iyi dereceyi elde ederek yarı finalist olan Süreyya Ayhan, bugün yarı finalde de başarılı bir performans gösterdi. 
     1. seride yarışan ve mücadelenin ilk 2 turunu önde götüren Ayhan, son turda geçen yılın Grand Prix şampiyonu Rumen Violeta Szekely'e 4.10.30 geçildi ve 4.10.36'lık derecesiyle serisinde 2. olarak finale kaldı. Bu seride 1997 yılının Dünya Şampiyonu Portekizli Carla Sacramento ise 4.11.23 ile 3. sırayı aldı. Süreyya Ayhan, böylece Dünya Atletizm Şampiyonaları tarihinde finale kalan ilk Türk atleti unvanını da elde etti. Daha hızlı bir tempoda koşulan 2. seride ise 5 bin metrenin Dünya Şampiyonu ve salon dünya rekortmeni Rumen atlet Gabriela Szabo ise 4.07.40'lık dereceyle birinciliği kazandı. Süreyya Ayhan, yarı finalde daha yavaş bir tempoda koştuğu için 24 atlet içinde en iyi 9. dereceye sahip oldu. Bayanlar 1500 metrede 12 atletin gireceği final müsabakası, 8 Ağustos Çarşamba günü TSİ 04.30'da yapılacak. 
     







</TEXT>
</DOC>
