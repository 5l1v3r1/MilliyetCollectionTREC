<DOC>
<DOCNO> 25283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/guncel/gun14.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraj fokurduyor 
</HEADLINE>
<TEXT>

Düzce Hasanlar Barajı’ndaki fokurdamalar, deprem korkusu yaşattı. Tahlile gönderilen numune temiz çıktı 
     Düzce'nin Yığılca ilçesinde, Hasanlar Barajı'ndaki gaz çıkışı nedeniyle su yüzeyinde meydana gelen fokurdamalar ve yeşil renk oluşumu, vatandaşlar arasında deprem korkusu yarattı. 
     Dutlar köyü mevkiindeki Hasanlar Barajı'nda bir süredir belirgin bir fokurdama ortaya çıktı. Fokurdama sürerken, suyun altındaki yosun rengi yüzeye çıktı. 
     Barajdaki bu değişim, çevre köylerde yaşayan vatandaşlar arasında "deprem belirtisi" olarak değerlendirildi ve korku yarattı.Vatandaşlar, 12 Kasım depreminde de barajda aynı değişimin olduğunu öne sürdüler. 
     Yığılca Kaymakamı Bilal Şentürk, barajdan Düzce İl Sağlık Müdürlüğü'nce su numunesi alındığını ve Ankara'ya gönderildiğini belirtti. Şentürk, tahlil sonuçlarının normal çıktığını ifade ederek "Endişelenecek bir durum yok" dedi. Yığılca'daki bir madencilik firmasının yetkilisi Murat Kapıcıoğlu da Kandilli Rasathanesi'ne başvurarak, barajda araştırma yaptırdıklarını söyledi. Kapıcıoğlu, "Araştırma sonucunda, baraj suyunun altına çöken yaprakların zamanla çürüyerek gaz oluşturduğu ortaya çıktı" diye konuştu. 
     
     Dolaplar 6 bin can aldı’ 
     Prof. Dr. Ahmet Mete Işıkara, depremde bilim adamlarına inanılması gerektiğini söyledi. Düzce’de, ilköğretim okulu öğrencilerinin sorularını yanıtlayan Işıkara, "17 Ağustos depreminde 6 bin kişi dolapları duvarlara bağlı olmadığı için öldü. Biz, depremden nasıl korunacağımızı öğrenmeniz için buradayız" dedi. 
     



 GÜNCEL 





















</TEXT>
</DOC>
