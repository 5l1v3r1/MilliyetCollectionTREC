<DOC>
<DOCNO> 44001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/dunya/adun.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre’de dehşet 
</HEADLINE>
<TEXT>

Polis kılığında yerel meclise girdi, katliam yaptı. Otomatik tüfek, dört tabanca ve el bombası kullanan saldırgan, üç bakan ve 11 milletvekili öldürdü 
     DIŞ HABERLER SERVİSİ 

     İsviçre'nin kuzeyindeki Alman kesimi kantonlarından Zug'un yerel parlamento binası, polis kılığındaki bir kişinin silahlı saldırısıyla kan gölüne döndü. Yerel yönetimin bir kararına duyduğu tepki nedeniyle eylemi gerçekleştirdiği tahmin edilen saldırganın açtığı ateşte, 11 milletvekili ile üç kanton bakanı olmak üzere toplam 14 kişi ölürken, 16 kişi de yaralandı. Saldırıdan sonra zanlının intihar ettiği ve ardında, hükümete duyduğu tepkiyi dile getiren bir not bıraktığı bildirildi. 
     
     Rasgele ateş açtı 
     Binada muhabiri bulunan özel radyo istasyonu Sunshine, Zürihli olduğu belirtilen saldırganın, yerel parlamentodaki oturum sırasında hükümet bürolarına girerek rasgele ateş açtığını ve bir el bombası fırlattığını bildirdi. Başkent Bern'deki İsviçre Ulusal Parlamentosu Başkanı Peter Hess ise, "Sabah 10.30 sıralarında toplantı halindeki kanton meclisine gelen daha sonra sahte elbise olduğu tespit edilen polis kıyafetli bir kişi meclis salonuna girerek, elindeki silahı bakan ve milletvekillerine çevirdi, rasgele ateşledi" dedi. 
     
     Saldırgan intihar etti 
     Patlamanın etkisiyle binada kapıların havaya uçtuğu ve camların kırıldığı, saldırganın otomatik tüfek, dört tabanca ve bir el bombası kullandığı ifade edildi. 
     Olaydan sonra saldırganın intihar ettiği ve ardında bıraktığı notta, "Eylemi Zug mafyasına kızgınlığımdan yaptım" yazdığı bildirildi. Bazı isteklerinin hükümet tarafından reddedildiği tahmin edilen saldırganın, yerel hükümeti "Zug mafyası" olarak tanımladığı öne sürüldü. 
     Olayın ardından İsviçre Ulusal Parlamentosu’nda güvenlik önlemlerinin artırıldığı kaydedildi. 
     



 DÜNYA 











</TEXT>
</DOC>
