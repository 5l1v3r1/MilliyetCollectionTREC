<DOC>
<DOCNO> 20611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/guncel/gun13.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Dağ Operasyonu 48 gözaltı 
     Eski Şişli Belediye Başkanı Gülay Aslıtürk’ün eşi Orhan Aslıtürk ile Muhammet Ciğer’in ortak kurdukları paravan şirketler aracılığıyla naylon faturalar keserek haksız kazanç elde etmelerine ilişkin 4 ay önce başlanan soruşturmada dün hareketli saatler yaşandı. Şişli Savcılığı’nın talimatı üzerine "Dağ Operasyonu" başlatan ve Bursa’ya giden İstanbul polisi, Nergis Holding’e bağlı şirketlerle bazı aracı şirketlerinin üst düzey yöneticilerinin de aralarında bulunduğu 48 kişiyi gözaltına aldı. İfade veren 48 kişi serbest bırakıldı. 
     
     Keçili şimdi de Etibank’ta 
     Egebank’ın eski sahibi Murat Demirel’le birlikte tutuklanan işadamı Nail Keçili’nin ismi Etibank soruşturmasına da karıştı. Keçili, bankadan aldığı 25 trilyon liralık krediyi yine Dinç Bilgin’in sahibi olduğu Medya Holding’e aktarmakla suçlandı. Usulsüz kredi aktarımında aracı olmakla suçlanan Keçili’nin Etibank soruşturması kapsamında önümüzdeki günlerde DGM’de ifade vermesi bekleniyor. 
     
     Hırsızlar adliyeden kaçtı 
     Kasa hırsızlığı dahil, 15 ayrı suçtan 1.5 ay önce tutuklanıp cezaevine konan Muhammet Berk 28 ile Hayati Topçu 20 , dün yargılanmak üzere getirildikleri Rize Adliyesi’nde duruşma saatini beklerken, kapatıldıkları odanın kapısını saç tokasıyla açarak kaçtılar. Sanıkların yakalanması için operasyon başlatıldı. 
     
     Velilerin zam tepkisi 
     Türk Eğitim Derneği İstanbul Koleji’nin, yıllık eğitim ücretinin 4 milyar 800 milyon liradan 7 milyar 900 milyon liraya çıkarılmasına veliler tepki gösterdi. Dün okula giden ve ücretin 6 milyar 500 milyona indirilmesini isteyen veliler, yüz imzalı dilekçeyi de okul yönetimine teslim etti. 
     
     Temelkuran’ın imza günü 
     Gazetemiz yazarlarından Ece Temelkuran, İç Kitabı’nın imza gününde bugün okurlarıyla buluşacak. Beyoğlu Arkadaş Kitabevi’ndeki imza gününde Temelkuran, saat 16.00 ile 18.00 arası okurları için kitabını imzalayacak. Temelkuran’ın bundan önce yayımlanan "Bütün Kadınların Kafası Karışıktır" ve "Kızım, Oğlum, Devletim - Evlerden Sokaklara Tutuklu Anneleri" kitapları bulunuyor. 
     



 GÜNCEL 

















</TEXT>
</DOC>
