<DOC>
<DOCNO> 30435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/spor/yguv.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür kızgın 
</HEADLINE>
<TEXT>

     Ters Köşe ERCAN GÜVEN 

     Televizyonda spor haberciliği her zaman "abdik gubidik" değil tabii... 
     Önceki gece "Türkiye’nin en beğenilen ve en çok izlenen programı" iddialarında olmayan, ama ilkeli, sakin ve dürüst gazeteci Oğuz Dizer’in adım adım yukarılara taşıdığı ETV’deki spor ekranında Hakan Şükür vardı. 
     Sevgili Oğuz, son milli maçlarla "mefta" ilan edilen İnterli futbolcuyu Antalya’da bulmuş ve kişiliğinin verdiği güvenle açık açık konuşturmuş. 
     Ama ne konuşma... 
     Hani dalga geçtiğimiz "İnek Şaban"ın da, filmin bir yerinde kimsenin reddedemeyeceği "oturaklı" saptamaları, "felsefi" yaklaşımları, "acı ama gerçek" karşılaştırmaları olurdu ya aynen öyle 
     Makedonya maçından sonra "Hakan bitmiş" iddiasını ileri sürenlere çok sert bir aparkat çıkardı Hakan Şükür. 
     "Hepsi önüme dizilsin, bana Türk futbolu için ne yaptıklarını söylesinler" dedi ve ekledi 
     "İngiltere’den sekizlik zaferlerle dönen takımların kahramanları bizi eleştiriyorlar. Geçmişi ne çabuk unutuyorlar. Aslında haklılar, çünkü böyle yaptıkları sürece varlar." 
     Aslında Azerbaycan maçından önce sürekli serum yemiş ve milli maçlarda oynamak istememiş Hakan... Ama Şenol Güneş’i kıramamış. Makedonya maçı için Bursa’ya geçtiklerinde de hastaymış. 
     Hiçbir basın mensubu farkına varmamış... 
     Keşke söyleseydin be Hakan... 
     Ne var bunda gizleyecek. Çünkü görevi, senin hastalığına teşhis koymak olmayan, ama sahadaki oyununa her uzmanın çekinmeden vereceği "berbat" raporuyla yaklaşan basın mensuplarını da kontrpiyede bırakmamış olurdun o zaman. 
     Bu bize ders olsun artık. 
     Bir daha, bir milli maçta, bir yıldız futbolcu sahada avare avare dolaşıyor, önüne gelen topu kaleye yuvarlayamıyor, takımda sırtlaması gereken hiçbir görevi yerine getiremiyorsa, tenkitlerimizi yazmadan önce o futbolcuyu kolundan tutup doğru doktora... 
     "Sağlam raporu" alırsak, bir de "pskiyatri kliniğine" uğramakta yarar var. Baktık ki hiçbir "patolojik" durum yok, son durak futbolcunun muhasebecisi. Alacaklarını almış mı, mali durumu iyi mi .. Bunlar da önemli... 
     En son ebeveyni ile kısa bir toplantı yapıp ailevi bir sorunu olmadığı konusunda da kesin kanaat sahibi olduktan sonra atış serbest... Mi .. 
     Hayır .. 
     Oturup özgeçmişimizi iyice bir gözden geçirmeliyiz. Hele yeşil sahalardan sayfalara transfer olan yazarlar tüm maçlarını çok iyi hatırlamalılar. Milli maçlarından birinde bile tek yıldızlık oynayanlar bu konuda ağızlarını açamazlar. Milli olmayanların zaten söz hakkı yok. Futbol oynamamış yazarlar, yukarıdaki tıbbi, psikolojik ve ekonomik araştırmaları eski bir futbolcu nezaretinde tekrar yaptırmalılar. 
     Hakan Şükür böyledir işte... 
     Haklı olduğu konularda bile öylesine radikal çıkışlar yapar ki, bir süre sonra özür dilemek zorunda kalır, haklı olduğu ayrıntılar da unutulur gider. 
     
Hülle ve tango      Bugün kulaklar Buenos Aires’te... FİFA İcra Kurulu’nun ilk gündem maddesi, dört ay önce Brüksel’de Avrupa Birliği ile uzlaşmaya varılan yeni transfer yönetmeliği. 
     Futbolcuları bir kuş kadar özgür kılan kararlar ile kulüplerden gelen tepkiler terazinin kefelerine konup denge aranacak... 
     Yani futbolda son tango Arjantin’de... 
     Bu okyanus ötesi toplantı ile Türkiye’deki "nikah muameleleri" de bir yön bulacak. Belki de "hülle"ye gerek kalmayacak. 
     Gerçi Türkiye Futbol Federasyonu, "hülle ile transferi" çoktan "illegal" kabul etti ama, sonuçta stadda çalan bandonun yönüne bile karar veren FIFA. Bu konuda çerçeveyi tam çizmeden söylenenlerin hiçbir kıymeti harbiyesi yok. 
     FİFA’ya da rotayı gösteren Avrupa Birliği. 
     İşin içinde Avrupa Birliği olduğunda, kararın Türkiye’nin çıkarları doğrultusunda olması mümkün mü 
     Buradan Aristo mantığı ile çıkacak sonuç Türkiye açısından "hüzünlü" olacaktır. İlk etapta nemalanıp sevinenler olsa da, bence böyle... 
     Nereden biliyorsun demeyin. Hissediyorum... 
     AET’den AT’ye, AT’den AB’ye uzun bir süreci yaşayan bir insan olarak adım gibi biliyorum. 
     
N’aber ..      Flaş... Flaş... Flaş... 
     Salih Göynükoğlu’nun, Beşiktaş’taki büyük alış verişte yaptığı seçimleri kim yönlendirdi. 
     Göynükoğlu, kulübün bütçesini aşan harcamaları üzerine Aziz Yıldırım’dan nasıl fırça yedi. 
     Hem pazarlıktan anlamayan, hem de berbat seçimler yapan Salih Göynükoğlu’nun, Fenerbahçe Kulübü’nün kapısına konmasına kim engel oldu .. 
     AZ SONRA Ana Haber Bülteni’nde... 
     
     Evet sayın seyirciler Fenerbahçe Kulübü’ndeki büyük deprem şimdi ekranlarınızda. 
     Sarı - Lacivertli camiayı şaşkına çeviren olay, Salih Göynükoğlu’nun Beşiktaş’ta yaptığı büyük bir hata ile başladı. 
     Salih Usta yeni sezonun ilk hafta sonu yemeği için alış veriş yapmak üzere gittiği Beşiktaş Pazarı’nda enginarcı Abuzer ile pazarlık yaparken araya giren ve koyu bir Galatasaray taraftarı olduğu bilinen kabzımal Hüsamettin, ünlü ustayı sabit pazara yönlendirdi ve Fenerbahçe Kulübü Salih Usta’nın fahiş fiyatla aldığı kılçıklı enginarlar yüzünden sezonun en büyük kazıklarından birini yedi. Olayı duyan Başkan Yıldırım, Salih Usta’yı sert bir dille uyararak, "Bir daha olursa kolundan tutup Mengen’e postalarım" dedi. 
     Yöneticilerden Uğur Dündar kabzımal Hüsamettin’in hak ettiği yanıtı alacağını açıklarken, Atilla Kıyat olayın Beşiktaş Pazarı’nda meydana gelmesinden duyduğu üzüntüyü belirtti. 
     AZ SONRA, "Beşiktaş’ta pijama paniği ve Ali Sami Yen’e düşen meteor"... 
     
     Ne var yani .. 
     Olayın kahramanı koskoca Fenerbahçe’nin aşçıbaşısı. Fenerbahçe kazıklanmış, olaya Beşiktaş ve Galatasaray’ın da adları karışmış bu "flaş" değil de ne .. Transfer edilecek futbolcu kalmadı, maç yok, haber yok, ne yapalım yani .. 
     
Dolar kaç lira Şu naklen yayın meselesini bir türlü anlayamıyorum. 
Fakat bana çok büyük yararı olduğunu kabul etmeliyim. 
Kızım İpek’e, karnesinde takdirname getirirse bin dolarlık bir armağan fonu ayıracağımı söylemiştim. 
Doları 300 liraya sabitledim, bir Algida dondurma aldık. 

Politika ve yağlı güreş      Yağlı güreş mi yazıyorsun, Ankara kulisleri mi, belli değil" dedi bir arkadaşım. 
     Gerçekten de Kırkpınar hakkında Edirne’den dört yazı yazmışım, içinde siyaset ve siyasetçi olmayanı yok. 
     Hayır, mahcup olmadım... 
     Ona anlattım 
     Tribünündekiler de, er meydanındakiler de, köy köy, kasaba kasaba, şehir şehir Türkiye’nin imbiklenmiş insan örnekleridir Kırkpınar’da.. 
     Pehlivanlar futbol yıldızları gibi siyasi kimliklerini saklamak veya bu konuda hiç kafa yormamak eğiliminde değildir. 
     Seyircisi de futbolunkine benzemez apolitik değildir. 
     Tribünlere deşarj olmaya değil, yaşamını anlamlı kılmaya, sportif aktiviteyi sonuna kadar paylaşmaya gelir. Onun için, yenen ve yenilenin kimliğinden çok, bu spora fiziksel ve duygusal katkıları önemlidir. 
     Seyirci asla trans haline geçmez. Ne ülkenin ekonomik şartlarını unutmuştur, ne yolsuzlukları, ne de yöresinde bıraktıklarını. 
     İşte bu yüzden Salavatçı, "bizim için çalışmayan milletvekillerini bir daha seçmeyelim" diyebilir ve bu sözleri dakikalarca alkışlanabilir. 
     Seyirci Cazgır’ın ince bir konukseverlikle "hoşgeldiniz sayın milletvekillerim" anonsunu uzun uzun protesto edebilir. 
     Siyasetçi, tüm bu reddedilişe karşın, eski saygın günlerindeki kadar rahat ve pişkinlikle Kırkpınar’ın içindedir. 
     Hal böyle olunca, Kırkpınar’ı sadece pehlivanların performanslarına indirgemek, en azından ona hakarettir. 
     
MüşkülpesentAziz Yıldırım’ın yeni Yönetim Kurulu için "hükümet gibi" bile dediler. 
Sanayiciden askere, işadamından gazeteciye, hiç de fena durmuyor. 
Fakat "IMF ayağının eksik olması" insanı endişelendiriyor. 




 SPOR 

































</TEXT>
</DOC>
