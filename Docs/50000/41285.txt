<DOC>
<DOCNO> 41285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/soneko02.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta rota zengin Körfez ülkeleri... 
</HEADLINE>
<TEXT>

     İstanbul Ticaret Odası, yaptığı bir araştırmayla zengin Körfez ülkelerinin ihracat açısından potansiyeline dikkat çekti. 
     ''Körfez Ülkeleri İhracat Pazar Araştırması'' başlıklı çalışma, Suudi Arabistan, Birleşik Arap Emirlikleri, Umman, Kuveyt, Bahreyn ve Katar'dan oluşan Körfez ülkeleriyle ilgili genel ve piyasa bilgileri ile değerlendirmeleri içeriyor. 
     Türkiye-Körfez ülkelerinin ticari ilişkilerine değinilen araştırmada, Körfez ülkelerinin sahip oldukları ham petrol ve doğalgaz kaynaklarının işletmeye açılmasından sonra hızlı bir kalkınma sürecine girdikleri ve bu sürecin hala devam ettiğine işaret ediliyor. 
     Körfez ülkelerinin iktisadi gelişme sürecinde dışarıdan aldığı aktif nüfusa bağlı olarak dünya ortalaması üzerinde artan nüfusu ve yüksek milli gelir rakamları ile bütün dünyanın hedef aldığı bir pazar konumunda olduğu belirtilen araştırmada, ''Bu olgunun iktisadi nedenleri ise pazarın nispeten açık bulunması ve hemen her çeşit mal ve hizmete talep olmasıdır'' denildi. 
     Körfez ülkelerinin liberal bir ticaret politikası izlemesi ve bölgesel entegrasyona yönelmelerinin kayda değer bir iktisadi birim ortaya çıkardığı kaydedilen araştırmada, söz konusu gelişmeler sonucunda Körfez ülkelerinin yaklaşık 31 milyon nüfus ve 302 milyar ABD Doları Gayri Safi Yurtiçi Hasıla'ya GSYİH sahip önemli bir pazar niteliğinde olduğu vurgulanıyor. 
     Toplam ihracatın 172 milyar ABD Doları ve toplam ithalatın da 86 milyar ABD Doları düzeylerinde gerçekleşmesinin bu bölge için dış ticaretin önemini vurgulamakta olduğu belirtilen araştırmaya göre, Körfez ülkelerinde kişi başına milli gelir ortalama olarak 10 bin ABD Doları civarında bulunuyor. 
     
     Körfez analizi 
     Araştırmanın değerlendirme bölümünde, Türkiye-Körfez ülkeleri ticaretinin analizi yapılıyor. Buna göre, Körfez pazarı geleneksel ürünlerimiz için doymuş olmaktan henüz çok uzak. Bununla birlikte hazır-paketlenmiş gıda ile elektronik cihazlar gibi markalı ve teknoloji içeren ürünlerimizin piyasaya girdiği gözleniyor. 
     Körfez ülkeleri ihracatında Türkiye'nin payı 1998'da yüzde 0,94, 1999'da yüzde 0,61 ve 2000 yılında yüzde 0,70 oldu. Türkiye'nin aynı yıllarda ithalattaki payı ise sırasıyla yüzde 1,09, yüzde 1,19 ve yüzde 0,96 olarak belirlendi. 
     Türkiye ile Körfez ülkeleri arasındaki ticareti etkileyen çok sayıda faktörlerin arasından bilgi açığı, enformasyon problemleri ve ulaştırma başı çekiyor. 
     Araştırmaya göre, gerek Türkiye ve gerekse Körfez ülkelerinde birbirlerinin pazarı ve ürünleri hakkında yeterli bilgiye sahip olan firma fazla değil. Bu nedenle Türkiye'den bölgeye ihracat yapanlar esas olarak Ortadoğu'ya dönük çalışan orta boy firmalardan oluşuyor. Körfez firmaları bakımından ise bilgi açığı Türkiye hakkında ne genel düzey ne de malların nitelikleri hakkında yeterli bilgi sahibi olmamak şeklinde kendini gösteriyor. Bunun sonucunda teknoloji yoğun ürünlerin ithalinde çekingenlik oluşurken, ''Türk Malı'' imajının parasal karşılığı ''düşük fiyat beklentisi'' olarak gözleniyor. 
     Körfez ülkelerinde Türk ürünleri, Türkiye'de ise Körfez ülkeleri ürünleri hakkında standart, kalite, içerik gibi unsurlarda bilgi temini problemleri bulunuyor. Ticareti olumsuz etkileyen bir diğer faktör ulaştırma sorunu. 
     Halen ürünlerin çoğunun karayolu ile taşındığı, bunun da bilhassa tazegıda ürünlerinde önemli bir risk yarattığına dikkat çekiliyor. 
     
     Öneriler 
     Türkiye'nin dış ticaretinin bir süredir durağan bir seyir izlediği, Türkiye-Körfez ülkeleri ticaretinin de aynı durumda olduğu vurgulanan çalışmada, bunun nedeni olarak stratejik bir ticaret politikası ile modern bir pazara giriş stratejisi izlenmemiş olması gösteriliyor. 
     Türkiye'nin Körfez ülkelerine dönük ihracatı gıda malları ve tekstil ürünleri, demir-çelik ve inşaat malzemelerinden oluşuyor. Teknoloji içeren mallar konusunda ise istenilen mesafenin henüz alınamadığı tespiti yapılıyor. 
     Araştırmada, ülkeler arasındaki ticari ilişkilerin geliştirilmesi için sunulan bazı öneriler de şöyle sıralanıyor 
149   Bilgi açığı enformasyon problemi giderilmelidir bu amaçla ABD AB pazara giriş stratejileri örneğinde Türkiye koşullarına uygun bir pazara giriş stratejisi yürürlüğe konulmalıdır. 
149   Ulaşım sorunu çözülmelidir. 
149   Körfez ülkelerinin altyapılarının geliştirilmesinde Türkiye aktif rol oynamalıdır. 
149   Körfez ülkelerine yönelik strateji ve politikalar tek merkezden koordine edilmelidir. 
149   Türkiye, Hint Okyanusu havzası için Körfez ülkelerini bir sıçrama noktası olarak kullanmalıdır. Türkiye'nin Körfez ülkelerinin Avrasya bölgesine açılımında bir sıçrama noktası olması önerilmelidir. 
149   Stratejik ticaret politikası kapsamında katma değeri yüksek, pazara hızlı nüfuz edebilecek ürünler belirlenmeli ve WTO OECD'nin cevaz verdiği destekler tutarlı ve etkin şekilde uygulanmalıdır. Ticaret ofislerinin açılması, tanıtımın sürekliliğinin sağlanması, ülkeler arasında her düzeyde ve her kurum kuruluş arasındaki ilişkilerin tesis edilmesi ve sürdürülmesi, İstanbul'da Türkiye-Körfez ülkeleri ilişkilerinin koordinasyonu için bir organizasyon kurulması ve ihracatçılarımızın Hint Okyanusu ve Doğu Afrika piyasalarına açılımında Körfez ülkelerini kullanmaları için Umman ve BAE ile devletlerarası siyasi ve meslek kuruluşları ile de firmalar arası ticari görüşmeler yoluyla açılım sağlanması diğer öneriler arasında yer alıyor. 






</TEXT>
</DOC>
