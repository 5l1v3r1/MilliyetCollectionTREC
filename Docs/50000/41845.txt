<DOC>
<DOCNO> 41845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/ekonomi/eko01.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalara dolar yağıyor 
</HEADLINE>
<TEXT>

ABD Merkez Bankası piyasalara 38.2, Japonya da 17 milyar dolar sürdü. Avrupa Merkez Bankası 63 milyar dolar süreceğini açıkladı. G-7 ülkeleri likidite sağlamaya hazır olduklarını açıkladılar 
     EKONOMİ SERVİSİ 

     ABD’de, Dünya Ticaret Merkezi ve Pentagon’a yapılan saldırının ardından, ortaya çıkan likidite ihtiyacını gidermek için piyasalara adeta dolar yağdırılıyor. ABD Merkez Bankası FED , bankacılık sistemine, alışılmışın dışında, 38.25 milyar dolarlık ilave likidite sağladı. FED sözcüsü, ihtiyaç olduğu sürece, likidite sağlanmaya devam edileceğini bildirdi. 
     FED, önceki günkü saldırıdan bu yana ilk kez, bankacılık sistemine Açık Piyasa İşlemleri’yle radikal müdahalede bulundu. FED’den yapılan açıklamada, gerektiği takdirde para aktarımının artırılabileceği belirtildi. Gelişmiş yedi ülkenin G7 ise gerekirse likidite aktarımına gidebileceklerini bildirdiler. 
     
     Avrupa rahatlayacak 
     Bu arada Avrupa Merkez Bankası ECB panik havasının atlatılabilmesi için piyasaya 63 milyar dolar süreceğini açıkladı. Bankadan yapılan açıklamada merkez bankalarının daha fazla faiz kısıntısına gidebileceği ifade edildi. Japon Merkez Bankası ise şimdiden piyasaya 17 milyar dolar sürdü. 
     G7 maliye bakanları yaptıkları ortak açıklamayla piyasaların normal seyrine devam edebilmesi için piyasalara nakit para aktarımına gidebileceklerini belirttiler. Hazırlıkların tamamlandığını bildiren G7 maliye bakanları saldırıların dünya ekonomisine zarar vermesine izin verilmeyeceğini, ekonomik gelişmelerin ve piyasaların yakından takip edilerek gerekli önlemlerin alınacağını bildirdiler. Açıklamada merkez bankalarının her an para transferine başlayabileceği de ifade edildi. 
     ABD mali piyasalarının yarın açılması beklenirken, global durgunluk tehdidine karşı FED’in birkaç gün içinde faiz oranlarını bir kez daha düşürebileceği beklentisi de güçleniyor. 
     
     Canlandırma hareketi 
     Öte yandan Avrupa Merkez Bankası tarafından yapılan açıklamada piyasalardaki tansiyonun düşürülebilmesi için faiz oranlarının bir süreliğine yüzde 4.25 seviyesinde sabitleneceği kaydedildi. 
     Uzmanlar, Avrupa Birliği AB , ABD ve İngiltere’nin eşgüdümlü olarak bir canlandırma hareketi’ yapması çağrısında bulundular. 
     
     Köhler Etki kısıtlı olur 
     IMF Başkanı Horst Köhler, ABD’deki trajik olayların, uluslararası ekonomi ve global finans sisteminde çok kısıtlı bir etkisi olacağına inandıklarını bildirdi. 
     Almanya’da bulunan ve uçuşların süresiz ertelenmesi yüzünden Washington’a dönemeyen Köhler, bütün dünyada pekçok finans yetkilisiyle temasta olduğunu ve piyasaların düzen içinde işlemesine yönelik önlemlerin aldığını belirtti. Köhler, paraya ilişkin kurum ve sistemlerin iyi işlediğini, IMF’nin durumu çok yakından izlediğini ve üye ülkelere uygun şekilde yardıma hazır olduğunu kaydetti. 
     
Dünya ilk şoku atlattı      Saldırıyla sarsılan piyasalar şoktan çabuk çıktı. Dün, keskin bir düşüş yaşayan dolar toparlanmaya başladı. Saldırı sonrası 91.67 sent düzeyine kadar çıkan Euro - dolar paritesi 90.50 sente kadar düştü. Dün en ilginç gelişme İsviçre Frangı’nda yaşandı. İkinci Dünya Savaşı’ndan bu yana güvenilir liman’ olarak görülen İsviçre Frangı dün dolar karşısında prim yaptı. 
     Doların da toparlandığını gören altın piyasalarında fiyatlar 10 doların üzerinde gevşedi. Önceki gün 287 dolardan kapanan altının ons fiyatı Londra Borsası’nda 276 dolara kadar geriledi. Kapanışta ise fiyatlar bir miktar yükselerek 279.5 dolara çıktı. Öte yandan saldırıdan sonra fiyatların 9 milyon lira yükselerek 95 milyon liraya fırladığı Kapalıçarşı piyasasında fiyatlar 3 milyon lira gerileyerek 92 milyona gevşedi. 
     Petrol İhraç Eden Ülkeler Örgütü’nden OPEC gelen açıklamaların da etkisiyle saldırıdan sonra 31 doların üzerine çıkan petrolün varil fiyatı dün Londra’da 28.74 dolara kadar geriledi. 
     
Ekonomide iyimser ve kötümser beklentiler      ABD’de Dünya Ticaret Merkezi ve Pentagon’a yapılan saldırının ardından, olayın başta ABD ekonomisi olmak üzere, dünya ekonomisi üzerine olası etkileri üzerine tartışmalar da başladı. Bu tartışmalarda, uzmanlarca dile getirilen görüşlerde üç ana beklenti öne çıkıyor Kötümser’, iyimser’ ve ılımlı’ bakış açısı. Ancak en çok global durgunluk beklentisini’ dile getiren kötümser görüş taraftar buluyor. 
     
     Durgunluk geliyor 
     Durgunluk beklentisinde olanlara göre, finans, sigorta ve havayolu şirketleri büyük zararlar edecek. İşçi çıkarmalar olacak. Bu şirketlerin hisse senetlerinin değer kaybı Wall Street’teki düşüşü hızlandıracak ve finansal sorunları ateşleyecek. 
     Hisse satışları, yatırım kısıtlamaları durgunluğu artıracak. İngiliz finans dünyasının kalbi sayılan City’ye göre, ABD ekonomisinin bu yıl sona ermeden bir durgunluk yaşaması ihtimali yüksek. ING Barings de saldırının olası etkileri üzerine bir rapor yayımladı. Raporda büyük bir risk ve belirsizlik ortamının oluştuğunu, resesyon tehdidinin varlığını koruduğu belirtildi. Rapora göre petrol, altın ve metal fiyatları yükselecek. Zor günler geçiren gelişmekte olan ülkelerde ise dış ticaret gerileyecek. 
     
     Etkisi kısa sürecek 
     Ilımlı görüşte olanlara göre borsalar kısa dönemli olarak düşecek. Yatırımcılar ellerindeki hisseleri satabilir, fakat sonra herşey normale dönecek. Oklahoma City’deki bombalı saldırıda aynı durum yaşandı. Eylemin hemen ardından düşen borsa daha sonra eskisinden de iyi duruma geldi. 
     ABD Ticaret Temsilcisi Yardımcısı Jon Huntsman, "Saldırıların piyasalara uzun vadeli etkisini düşünmüyorum. Etkiler kısa vadeli ve geçici süreli olacak. Borsalar iki gün içinde saldırıların kısa dönemli etkisinin ne olacağını bize söyleyecek" diyor. 
     
     Düşüş olmayacak 
     İyimserlere göre ise yatırımcılar eylemin şoku ve borsaların kapalı olması nedeniyle borsada işlem yapamayacak ve herhangi bir düşüş yaşanmayacak. Aksine, yeniden imar harcamalarının başlaması ekonomilere canlanma getirebilir. Piyasalar açıldığında da sadece eylemden en çok etkilenen sigortacılık ve hava yolu taşımacılığı gibi sektörlerin hisselerinde düşüş yaşanacak. Diğer sektörlerde ciddi etkilenme olmayacak. 
     



 EKONOMİ 

















</TEXT>
</DOC>
