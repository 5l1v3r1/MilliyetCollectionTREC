<DOC>
<DOCNO> 32481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/yazar/tamer.html </URL>
<DATE> 2001/07/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Çağlar ve Hacı Ali Demirel'in Malki'leri 
</HEADLINE>
<TEXT>

Hacı Ali Demirel, 1996'da öldürülen Ankara'nın Malki'si Veli Sözdinler için "Ispartalıdır, 30 yıldır tanışırız, kızını ben okuttum" demiş 
     Gazetemizin zengin arşivinde dolaştıkça, karşınıza neler çıkıyor neler 
     Örneğin 19 Kasım 1998 tarihli Milliyet'te yer alan bir haber, Tuncay Özkan ve Uğur Dündar gibi konunun sıkı takipçisi meslektaşlarım için çok bilinen, demode bir havadis olabilir. Ama benim gibi konuya uzak olanlar içinse dudak uçuklatıcı 
     "Ankara Cumhuriyet Başsavcılığı, Ankara'nın Malki'si olarak bilinen ve 2 yıl önce öldürülen tefeci Veli Sözdinler'in öldürülmesine azmettirdiği gerekçesiyle Hacı Ali Demirel hakkında soruşturma başlattı. ... Başsavcılık, Hacı Ali Demirel'in Sözdinler'in gizli ortağı olduğu, öldürülmesinden hemen sonra polisten önce cinayet yerine giderek tefecinin kasasına el koyduğu iddialarının araştırılmasını kararlaştırdı." 
     Bu haberi görünce ister istemez Sözdinler'in öldürüldüğü 2 yıl öncesinin gazetelerini karıştırıyorsunuz 6 Mart 1996 günkü Sabah'tan birkaç cümle 
     "Cinayetten bir saat sonra olay yerine gelen Hacı Ali Demirel, gazetecilerin sorusu üzerine 'Alacağım, vereceğim yok. Arkadaşımdı. Kendisi Isparta Karaağaçlıdır. 30 senedir tanışıyoruz. Kızını da ben okutmuştum. Böyle bir dostumu kaybettiğim için çok üzgünüm' dedi." 
     Bursalı Nesim Malki, 28 Kasım 1995'te Bursa'da öldürülmüştü. Ankara'nın Nesim Malki'si olarak tanımlanan tefeci Sözdinler ise aradan 4 ay bile geçmeden 5 Mart 1996'da Ankara'daki ofisinde öldürülüyor. 7 Mart 1996 tarihli Hürriyet'te 2 tefeci cinayetinin birbiriyle bağlantılı olup olmadığının incelenmeye alındığı belirtiliyor. 
     Ve aradan 2 yıl geçtikten sonra, Süleyman Demirel'in henüz Cumhurbaşkanı olduğu günlerde Ankara DGM Başsavcılığı, Uğur Dündar'ın Arena programındaki açıklamalara dayanarak Hacı Ali Demirel hakkında "tefeci Veli Sözdinler cinayetini azmettirme" suçlamasıyla soruşturma açıyor. 
     10 Aralık 1999 tarihli Milliyet'te ise bu kez Cavit Çağlar'ın Bursa'da, Nesim Malki cinayetiyle ilgili olarak DGM'ye 3 saat ifade verdiğini öğreniyoruz. "Çağlar'a Malki'ye borçları soruldu" başlıklı haberde Cavit Bey'in, oğlu Mustafa Çağlar'la çete sanığı Erol Evcil'in iplik işindeki ortaklıkları konusunda da sorgulandığı belirtiliyor. 
     
Müzede yerim hazır      Aile fotoğrafının halen ayakta kalabilen tek simasi kayınbirader Ali Şener'in avukatı Ceyhan Mumcu'dan mektup var. Ve mektupla birlikte bir de müjde Isparta'da kasımda açılacak Demirel Müzesi'nde benim davalarla ilgili dokümanlar da yer alacakmış 
     " ... Meral Tamer'in yazılarının, müzede yer alması hayaline gelince Sayın Meral Tamer'in hayalinin gerçekleşeceğini müjdeleyebiliriz. 
     Gerek 9. Cumhurbaşkanı Süleyman Demirel ve gerekse savunma görevini yapan Av. Ceyhan Mumcu hakkında yürüttüğünüz karalama ve aşağılama kampanyasından dolayı, yargı kararları ile mahkum olduğunuz tüm mahkeme dosyaları, tarafımızdan özel olarak ciltlenmiş ve 2000'li yıllarda Meral Tamer'in kişiliğinde, medyamızın hangi düzeyde olduğunun bu seçkin örnekleri, genç kuşakların bilgisine sunulmak üzere anılan müzeye teslim edilmiştir. ... " 
     Bu cümlelerin takdirini okurlarıma bırakırken, her zamanki popülist politikalarıyla yeniden sahaya inen Süleyman Demirel'in, hele Türkiye seçim havasına girerse kasımda nasıl da tantanalı bir müze açılışı yapacağını hayal edebiliyorum 
     Ve birbirinden güzide köşe yazarlarımız, Demirel'in davetine icabet edip Isparta'ya giderek kim bilir kaç gün bu müzeyi ballandıra ballandıra yazacaklardır Onlardan tek ricam, müzede sergilenenleri seyrederlerken, sergilenmeyenler üzerinde de düşünmeleridir. 
     Not Mektupta "Müzelik Demirel'in müzesine katkılar" başlıklı yazıma atıfta bulunularak, emlak kralı Nevzat Ak'la birlikte Maslak'taki orman arazisi konusunda aklandığı, Ali Şener'in ise iddianamede adının bulunmadığı belirtiliyor. 
     
     







Ara dönem ve MHP 


Tezek terazi 


'Karıştırmak istiyorlar' 


Hayata Dönüş Operasyonu'nun hesabını vermek zorunda devlet 


Psikiyatr... Psikolog... 


İffet Bey 


Ecevit'e teşekkür erken mi oldu 


Konuşmak daha iyi... 


Siyaset ve ekonomi 


Dünya Bankası ile BDDK nasıl ortak oldu 


ANAP'ın geleceği 


Çağlar ve Hacı Ali Demirel'in Malki'leri 


Yargıtay'ın anlattığı şey farklı 2 


Döviz 100 lira artınca fiyatlar 57 lira artıyor 


Bayındır'ın gelirine el kondu 


</TEXT>
</DOC>
