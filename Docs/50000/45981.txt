<DOC>
<DOCNO> 45981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sonspo03.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor iddialı "Beşiktaş'ı Ankara'da yeneceğiz" 
</HEADLINE>
<TEXT>

     Samsunspor, Beşiktaş ile yapacağı erteleme maçı için Ankara'ya gitti. 
     Milli maç nedeniyle lige verilen arada çalışmalarını sürdüren Samsunspor, Ankara'da Beşiktaş ile yapacağı erteleme maçı için bu sabah karayoluyla Ankara'ya hareket etti. Teknik direktör Yücel Uyar, hareket öncesi A.A muhabirine yaptığı açıklamada, Beşiktaş maçına her yönüyle hazır olduklarını belirterek, şunları söyledi 
     ''Sahamızda yapacağımız bir maçı deplasmanda oynamak zorunda kaldık. Ankara'da Beşiktaş seyircisi daha fazla. Bu onlar için bir avantaj. Ancak, biz iyi bir takımız ve çok iyi hazırlandık. Tüm olumsuzluklara rağmen maçı kazanacak güçteyiz. Futbolcularıma güveniyorum. Maçı kazanan taraf biz olacağız.'' 
     
     Taraftar ilgi gösteriyor 
     Öte yandan, Ankara'da yapılacak maça taraftar götürmek için Samsun'da kampanya başlatıldı. Çeşitli kuruluşlar bu kampanyaya destek veriyor. Samsunspor Basın Sözcüsü Suat Çalık, taraftarın büyük ilgisi ile karşılaştıklarını kaydederek, ''Ankara'ya ücretsiz otobüs kaldıracağız. Samsun'da bulunan taraftar dernekleri organize bir şekilde hazırlıklarını sürdürüyor. Bu zorlu maçta taraftarımız takımlarını yalnız bırakmayacaktır. Ankara'ya gitmek isteyen her taraftarı götüreceğiz'' diye konuştu. 
     






</TEXT>
</DOC>
