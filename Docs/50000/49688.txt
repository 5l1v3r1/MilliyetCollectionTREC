<DOC>
<DOCNO> 49688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/ekonomi/eko04.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon’daki Etibank’a Almanlar talip oldu 
</HEADLINE>
<TEXT>

İçinde UBS Bank ve Gerling’in de olduğu Artos Grubu öncülüğündeki konsorsiyum, BDDK’ya bir yazı yazarak, Etibank’la ilgilendiğini bildirdi 
     TARIK YILMAZ 

     Koçbank’ın teklifinin geri çevrildiği, OYAK Grubu’nun incelemek için Bankacılık Düzenleme ve Denetleme Kurulu’ndan BDDK izin aldığı Etibank’a, Alman Artos Grubu’nun öncülüğünde kurulan bir konsorsiyumun talip olduğu belirtildi. Etibank’la ilgilendiklerine ilişkin BDDK’ya bir yazı yollayan grubun 10 - 15 gün içinde resmi tekliflerini vereceği öğrenildi. 
     OYAK Grubu’nun incelemeler yaptığı Etibank’ta teklif süresi dolmasına karşın iki Alman, iki Türk ve bir Amerikalı ortaktan oluşan Artos adlı bir grubun İsviçreli UBS Bank, Alman sigorta devi Gerling ve BSI Bank’ın da bulunduğu konsorsiyum adına bankayı incelemek için devrede olduğu belirtiliyor. 
     
     BDDK bilgi istedi 
     Etibank’la, Koçbank’a inceleme yetkisi verildiği dönemde de ilgilendiği öğrenilen konsorsiyumun, Koçbank’ın teklifinin reddedilmesinin ardından BDDK’ya yazılı bir başvuru yaptıkları ifade ediliyor. Konsorsiyumun işlerini yürüten Artos Grubu’nun incelemenin ardından 10 - 15 günlük bir süreçte resmi başvuru yapacağı kaydediliyor. 
     BDDK’nın da, tanımadığı Artos Grubu ve konsorsiyumun diğer üyeleri hakkında beş yıllık faaliyet bilgilerini istediği öğrenildi. 
     Etibank olmazsa Tasarruf Mevduatı Sigorta Fonu’ndan ya da Fon bankaları dışından bir banka almak isteyen konsorsiyumun yabancı üyelerinin tek çekincesinin, Türkiye’deki belirsizlik olduğu belirtiliyor. 
     
     Türkler açıklanmadı 
     Konsorsiyumda bulunan kuruluşlardan BSI Bank’ın, Doğu Almanya’nın Dresden bölgesinde kurulan bir banka olduğu kaydediliyor. Gerling Grubu ise Almanya’nın önde gelen sigorta şirketi olarak biliniyor. 
     1904 yılında kurulan Gerling’in sigortacılık ve reasürans işleri dışında, emeklilik fonları, yönetim danışmanlığı, bilgi ve risk yönetimi konusunda 35 ülkede faaliyeti bulunuyor. 2000’de 9.5 milyar euro 13.3 katrilyon lira prim üretimi olan Gerling Grubu’nda dünya genelinde 12 bin 500 kişi çalışıyor. 
     İsviçreli finans devi UBS Bank da konsorsiyumda yer alan kuruluşlar arasında. Bunun yanında konsorsiyumda birkaç küçük Türk şirketinin de olduğu öğrenilirken bu şirketlerin kim olduğu şimdilik gizli tutuluyor. 
     
Yönetici bile bulundu      Konsorsiyumun Etibank’la birtakım avantajlar gördüğü için ilgilendiği, Avrupa standartlarında bankacılık yapmak için profesyonel yöneticilerle de şimdiden ön anlaşmalar yaptığı öğrenildi. Bireysel bankacılık yanında uzmanlaşmayı kurumsal alana taşımak istediği belirtilen konsorsiyumunun, Etibank’ı alması halinde, burada çalışanlara da birlikte çalışma teklif götüreceği, kabul etmeyenlerle yollarını ayıracağı kaydediliyor. 



 EKONOMİ 






















</TEXT>
</DOC>
