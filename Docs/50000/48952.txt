<DOC>
<DOCNO> 48952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/soneko14.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcılar Türkiye'ye daha karamsar bakıyor... 
</HEADLINE>
<TEXT>

     Yabancı Sermaye Derneği'nin YASED 
     Barometre-III Eylül 2001 sonuçlarının, ''Türkiye'de faaliyette bulunan uluslararası yatırımcıların geleceğe yılın ilk yarısından daha da karamsar baktıklarını'' ortaya koyduğu bildirildi. 
     YASED, 2001 yılının üçüncü Barometre sonuçlarını açıkladı. 
     Geçen Eylül ayı ortasında yapılan araştırmanın sonuçlarının ''olumlu çıkmayacağı beklentisi bulunduğu ve bu beklentinin gerçekleştiği'' vurgulanan YASED açıklamasında, daha önceki Barometre sonuçları ile karşılaştırıldığında, elde edilen sonuçların, Türkiye'de faliyette bulunan uluslararası yatırımcıların geleceğe, yılın ilk yarısından daha da karamsar bakmakta olduklarını gösterdiği kaydedildi. 
     Sonuçlara göre, YASED üyelerinin yüzde 25'i ekonomik büyümenin hızlanacağını, yüzde 30'u ise yavaşlamaya devam edeceğini, yüzde 45'i de aynı kalacağını düşünmekte. 
     YASED üyelerinin enflasyon tahminleri olumsuz yönde. Üyelerin yüzde 51'i önümüzdeki dönemde enflasyonun hızlanacağını düşünürken yüzde 13'lük kesimi ise enflasyonun düşeceği görüşünde. Sonuçlara göre üyelerin yüzde 50'si faiz oranlarının sabit kalacağını, yüzde 33'ü yavaşlayacağını, yüzde 17'si ise hızlanacağını öngörüyor. 
     
     Enflasyon ve kur tahminleri... 
     YASED üyelerinin, tüketici ve toptan eşya fiyatları endeksleri, dolar kurları ile ilgili tahminleri, hükümetin tahminlerinin biraz üzerinde. 
     Buna göre üyeler, GSMH artışını 2001 yıl sonu için yüzde eksi 6.97, 2002 yılı sonu için yüzde 1.94, tüketici fiyatları endeksini bu 
     yıl sonu için yüzde 66.62, 2002 yılı sonu için yüzde 44.70 olarak tahmin etti. Toptan eşya fiyatları endeksi ise 2001 yılı sonu için yüzde 71.76 ve 2002 sonu için yüzde 44.90 olarak tahmin ediliyor. Üyeler, dolar kurunun 2001 yıl sonu için 1 milyon 598 bin 755 lira, 2002 yıl sonu için de 2 milyon 226 bin 660 lira, Euro'nun ise bu yıl sonu için 1 milyon 414 bin 250 lira, önümüzdeki yıl sonunda da 2 milyon 039 bin 789 lira olacağını düşünüyor. 3 aylık faiz oranlarını 2001 yılı sonu için yüzde 71.39, 2002 yılı sonu için yüzde .00 olarak tahmin eden üyeler, yıl sonları itibariyle de faiz oranlarını 2001 yılı için yüzde 66.79, 2002 yılı için de yüzde 48.38 olarak bekliyorlar. YASED üyelerinin yüzde 39'unun yabancı yatırımlar için ekonomik ortamın önümüzdeki dönemde daha iyiye gideceğini, yüzde 18'inin değişmeyeceğini, yüzde 43'ünün ise değişmeyeceğini varsaydıkları kaydedildi. 
     






</TEXT>
</DOC>
