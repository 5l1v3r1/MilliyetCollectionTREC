<DOC>
<DOCNO> 15249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sondun10.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkan Yardımcısı Cheney "Çin'den özür dilemeyeceğiz" 
</HEADLINE>
<TEXT>

     ABD Başkan Yardımcısı Dick Cheney,Güney Çin Denizi üzerinde meydana gelen uçak kazası yüzünden Çin'den özür dilemeyeceklerini bildirdi. 
     Cheney, NBC televizyonunun ''Meet the Press' adlı programında yayınlanacak açıklamasında, Pekin ile Washington arasındaki krizin bir an önce sona ermesini umduğunu belirtti. Dick Cheney, ''ABD Başkanı George Bush'un, kazada Çinli pilotun hayatını kaybetmesine üzüldüğünü açıkça ifade ettiğini'' belirterek, ''Uluslararası hava sahasında olduğumuz için özür dilemek, kabul edebileceğimiz bir şey değil'' dedi. Pekin, geçen hafta Güney Çin Denizi üzerinde Amerikan casus uçağıyla Çin savaş uçağının çarpışmasının ardından iki ülke arasında çıkan gerginliğin giderilmesini, ABD'nin özür dilemesine bağlıyor. Çin, savaş uçağına çarptıktan sonra Hanay adasına zorunlu iniş yapan Amerikan casus uçağının mürettebatını serbest bırakmıyor. 




</TEXT>
</DOC>
