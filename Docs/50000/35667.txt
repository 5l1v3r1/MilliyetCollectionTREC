<DOC>
<DOCNO> 35667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/yasam/yas03a.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Leydi’nin korkunç sonu 
</HEADLINE>
<TEXT>

Sahibinin yavrularıyla balkona kilitlediği 'Doberman' aşırı sıcaktan bunalıp aşağı sarkınca, parmaklıklara sıkışıp çırpına çırpına can verdi 
     İBRAHİM OKUMAMIŞ DHA 

     Antalya'da bir meşrubat firmasında çalışan Nahide Çetin, sabah işe giderken Doberman cinsi dişi köpeği' Leydi' ve altı yavrusunu balkona kilitleyince, benzerine az rastlanır bir facia yaşandı. 
     Bir apartmanın 8'inci katındaki balkonda, hava sıcaklığının 38 dereceye vardığı kavurucu güneş altında sabahın köründen saat 17.00'ye kadar kalan 'Leydi', uzun süre yavrularını güneşten korumaya çalıştı. Akşamüstüne doğru artık dayanacak gücü kalmayan 'Leydi', iyice bunalınca balkondan kurtulmak istedi. Ve zemini ateş gibi yanan balkonun demirlerinden aşağı sarkan anne köpek bu sırada demirlere sıkışıp kaldı. 
     
Yavrular kurtuldu      Leydi'nin canhıraş havlamaları üzerine, mahalle sakinleri de vakit geçirmeden itfaiyeyi aradı. 
     Olay yerine ulaşan itfaiye ekipleri, hemen merdiven uzatıp balkondan sarkan ve hareketsiz duran Leydi'yi çuvala koyup aşağıya indirdi. Talihsiz köpeğin öldüğünü anlayan itfaiye erleri, bu kez balkonda yavruların bulunduğunu fark etti. İtfaiye ekibi ikinci bir operasyonla yeniden merdiven uzatıp, balkondaki altı yavru köpeği sepetlerle aşağı indirdi. Leydi'nin ölümü çevre sakiplerini üzerken, altı yavrunun kurtarılması ise buruk bir sevinç yarattı. Köpeğini ve yavrularını balkona kilitleyen Çetin ise, evine uğramadı. Tüm aramalara karşın, Antalya dışına çıktığı söylenen Çetin'e ulaşılamadı. 
     



 YAŞAM 
























</TEXT>
</DOC>
