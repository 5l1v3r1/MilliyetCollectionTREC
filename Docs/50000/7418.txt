<DOC>
<DOCNO> 7418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sonspo04.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fanatik taraftarlara maç yasağı 
</HEADLINE>
<TEXT>

     Fenerbahçe ile Galatasaray arasındaki kupa maçında meşale ve bıçak bulundurduğu, yankesicilik yaptığı, kuru sıkı tabancayla ateş ettiği belirlenen 7 taraftara, 6'şar ay maçlara girmeme cezası verildi. 
     İstanbul Valiliği'nden yapılan açıklamada, Fenerbahçe Şükrü Saraçoğlu Stadyumu'nda 7 Şubat 2001 akşamı oynanan, Fenerbahçe-Galatasaray takımları arasındaki futbol müsabakasında, Şaban Özdinç, Birol Dirik, Murat Özdinç, Murat Biber'in meşale, Emrel Erol'un bıçak bulundurmaktan, Bayram Demirel'in yankesicilikten, Murat Balta'nın da kuru sıkı tabanca ile ateş etmekten yakalandığı belirtildi. 
     Valilik makamının, ''Spor Müsabakaları Nedeniyle Vukubulan Şiddet Olayları veya Kötü Tezahüratın Önlenmesi Suretiyle Kamu Düzeninin Sağlanmasına Dair Güvenlik Kararı'' gereğince, bu kişilere eylemlerinden dolayı ''6'şar ay maçlara girmeme'' cezası verildiği bildirildi. 




</TEXT>
</DOC>
