<DOC>
<DOCNO> 42765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/yazar/cemal.html </URL>
<DATE> 2001/09/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Siyasette güven krizi ve Başbakan sorunu 
</HEADLINE>
<TEXT>

     Savaş rüzgarları Türkiye'yi kötü yakaladı. Yalnızca tarihinin en ağır ekonomik krizinde değil, aynı zamanda bir güven krizi içinde yakalandı Türkiye. 
     Nedir bu güven krizi 
     Bu kriz, siyasetle siyasetçiye duyulan güvensizliktir. Bu kriz, vatandaşın gözünde hükümetin inandırıcılığını büyük ölçüde kaybetmiş olmasıdır. 
     Güven krizinin temelinde nelerin yattığına gelince... 
     Bir 
     Başbakan sorunu vardır 
     Sayın Ecevit'in sağlığı ve çok uzun süredir televizyon ekranlarına da yansıyan fiziksel durumu, Başbakanlık makamını bir sorun olarak çoktan beri siyasal gündemin en üst sırasına koymuş bulunuyor. 
     İki 
     Hükümette uyum sorunu 
     Koalisyon hükümeti kendi içinde uyumlu çalışamıyor. Özellikle MHP ile ANAP arasındaki gergin ilişkiler, hükümette her an yeni bir kriz beklentisini canlı tutuyor. Kimse, bir gün sonrasından emin olamıyor. Yarın yine ne olacak kuşkusuyla yatıp kalkıyor. 
     Üç 
     Devletin tepesinde uyum sorunu 
     Cumhurbaşkanı Sezer'le Başbakan Ecevit arasındaki diyalog eksikliği bir başka talihsizliktir. Özellikle ekonomideki 'Şubat krizi'ni tetikleyen MGK kavgasından beri bu sorun yaşanıyor. Bu çerçevede, Sayın Sezer'in hukuki formasyonuyla mukayese edildiğinde siyasi formasyonunun yetersizliği de bir başka olumsuzluktur. 
     Dört 
     Alternatif sorunu da vardır 
     Başbakan sorunu vardır hükümette uyum ve kalite sorunu vardır fakat aynı zamanda alternatif sorunu da vardır. Çünkü "Alternatif ne " sorusunun kolay bir yanıtı yoktur. 
     Beş 
     Muhalefet sorunu 
     Alternatifsizlik demek muhalefet sorunu demektir. Mevcut hükümetin parlamento çatısı altında alternatifi yoktur. Bu da Türk siyasal yaşamının bugün karşı karşıya bulunduğu belki de en büyük çıkmazdır. 
     Altı 
     Seçim neyi çözer sorunu 
     Türkiye seçime gitse ne değişir sorusu, siyaset sahnesindeki bir başka soruna işaret ediyor. 
     Altı nokta böyle. 
     İşte bu noktalar, ülkemizde siyasetle ilgili güven krizinin çerçevesini çiziyor. 
     Siyasetteki bu güven krizi ister istemez ekonomik krizi derinleştiriyor. Ya da ekonomik krizden çıkışı zorlaştırıyor, geciktiriyor. 
     Bir başka deyişle 
     Ekonomide ağzınla kuş tutsan, en doğru adımları da atsan, - ki onların hepsinin atıldığı da zaten söyelenemez - içte ve dışta bir türlü güven yaratılamıyor. Yurtdışındaki veya yastık altındaki parasını kimse getirip sisteme yatırmıyor. Paralar sistem dışında kalmaya devam ettiği için de faizler düşmüyor, dolar düşmüyor, borsa yükselmiyor vs... 
     Yani malum kısır döngü. 
     Türkiye ne yazık ki savaş rüzgarlarına böyle bir kısır döngüde yakalandı. Başbakan sorunu yaşanırken, devletin tepesiyle hükümette uyum sorunu, liderlik sorunu varken, ekonomik bakımdan inişteyken yakalandı. 
     Ne olacak 
     Soruya cevap kolay olsa, krizden, çıkmazdan söz edilmezdi. 
     Ama bir nokta kesin 
     Türkiye, savaş rüzgarlarının da etkisiyle askerin rol ve ağırlığının arttığı, devlet bürokrasisinin, özellikle Dışişleri'nin daha çok devrede göründüğü bir sürece girmiş durumda... 
     Siyasette nasıl bir değişim olabilir sorusunun yanıtı herhalde bu sürecin bir aşamasında anlaşılacak. 
     
     







İran ve Afganistan 


Geldi o şuhlar 


Savaş reklamları 


Siyasette güven krizi ve Başbakan sorunu 


Atari, terör ve insanlık 


Meyhanede iktisat dersi 


Öğrenci cenneti 


Türkiye’nin önündeki fırsat 


Başta destek, şimdi nasihat... 


Değişen terörist tipi 


Paranın fiyatı... 


Otobüsteki avukat tesadüf mü .. 


Çocukların cezası ana, babaya kesilmez 


Sezer'den Huntington uyarısı 


Saç ekimi serbest 


Liman işletilmeli 


Kartallar yüksekten uçar 


</TEXT>
</DOC>
