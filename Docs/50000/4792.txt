<DOC>
<DOCNO> 4792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/yazar/talu.html </URL>
<DATE> 2001/01/31/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Yeni lejyonerler 2 
</HEADLINE>
<TEXT>
Bazen jandarma, bazen mafya 
     Özel askeri şirketler meselesinin "durup dururken" bu sütuna yansıması, bu alanda ilginç bağlantıların kurulabilmesinden dolayı. 
     Maalesef "karanlıklar"la ilgili engin fikir jimnastiğine sahip olmak zorunda olan Türkiye açısından da bu bağlantılar önemli geliyor. 
     
     . . . 
     
     Bu işteki önemli şirketlerin, "yasallık, hükümetlerle işbirliği" iddialarına rağmen, faaliyetlerin daha geniş bir alana yayıldığı anlaşılıyor. 
     Kar motifi ve gizlilik, müşteri profilini çeşitlendiriyor. 
     Devletlerin özel jandarmalığından örtülü operasyonlarına, bir devletin başka topraklardaki faaliyetlerine, özel şirketlerin çıkarlarının muhafızlığından mafya ve terör örgütleriyle dirsek temasına kadar. 
     Öyle ki, uyuşturucuyla mücadele eden bir hükümet de "özel askerler"e başvurabilirken, uyuşturucu baronları da askeri eğitim ve operasyon maksadıyla "özel asker" istihdam edebiliyor. 
     
     . . . 
     
     Bir ABD firması olan Vinnell Corp. Suudi Arabistan Milli Muhafızları'nı eğitmek, Mekke operasyonunu yönetmek, Körfez Savaşı'na girmek gibi referanslara sahip. 
     En büyük ama en karışıklardan ve şimdi "sözde" var olmayan Executive Outcomes, ırkçı dönemin Güney Afrika ordusu subayları yönetiminde çalışageldi. 
     Tarihçesinde, Angola hükümeti adına gerilla grubu UNITA'ya karşı operasyonlar, Sierra Leone'de "IMF yardımı"nın desteğiyle gerillalara karşı savaşmak, Körfez ülkeleri hesabına işler yazıyor. 
     Bosna'da görev yapmış İngiliz Albay Spicer'ın kurduğu Sandline Papua Yeni Gine'deki operasyonlarıyla ünlü. 
     Yönetiminde ABD'nin eski Genelkurmay Başkanı Vuono ile aynı dönemlerdeki Avrupa Kuvvetleri Komutanı Saint de bulunan MPRI, Hırvatistan Sırplarının Krajina'dan çıkarılması, Hırvat ordusunun eğitimi ve "Hırvatistan'ın Demokrasiye Geçişine Destek Programı"nı üstlenmesi Bosna ordusunun, ABD, Brunei, Kuveyt, Malezya, Suudi Arabistan, Birleşik Arap Emirlikleri finansmanıyla teçhiz edilmesi gibi referanslara sahip. 
     
     . . . 
     
     Bu tür "askeri şirketler"in didiklenmesi, kiminin ABD yönetiminin çeşitli birimleriyle, kiminin başka devletlerle işbirliği yanında "ilginç ekonomik bağlantılar" gösteriyor. 
     Özel asker, silah, koruma, saldırı, petrol, gaz, enerji gibi. 
     Yoksul ülkelerle yaptıkları anlaşmalar karşılığında genellikle maden, petrol, elmas imtiyazları elde etmişler. 
     Petrol şirketleriyle sıkıfıkılar. 
     Birçoğu ya holding şemsiyeleriyle ya da ortaklıklarla petrol ve enerji şirketleriyle ilişki içinde. 
     Bazıları ciddi silah stoklarına, hatta Rus Mig'leri de dahil, hava kuvvetlerine bile sahipler. 
     Gerektiğinde binlerce "özel asker" toplayabiliyorlar. 
     Kiminin eğitim programlarında, nedense "keskin nişancı" eğitimi de var. 
     Siber - savaşta, bilgisayar sistemlerinin çökertilmesinde uzmanlar. 
     Kadrolarında, ABD, İngiliz, Güney Afrika subaylarının yanı sıra, Sırp ya da Rus ordusundan ayrılmış askerler çok sayıda. 
     Reddettiğini açıklamasına rağmen, Executive Outcomes'ın bazı İslamcı örgütlerden bile teklif aldığı biliniyor. 
     Jane's Intelligence Review'ya göre, sadece Rusya'da, büyüklerle bağlantılı ya da bağımsız 9 bin 800 böyle şirket var. 
     "Servet Ltd. Askerleri" başlıklı raporu hazırlayan David Isenberg'e göre, "sivil halkla etnik ve kültürel bağları olmadığı için, sınırları yok." 
     Dün de atıf yaptığım ABD'li uzman Thomas Adams, "Bunlar artık özel, gruplararası ve şirketlerarası mücadelelerde ciddi oyuncular. Hatta, bir ülkenin istikrarını, devletlerin güvenlik ve siyasi istikrarlarını sarsacak kadar" diyor. 
     
     . . . 
     
     Neyse ki burası Papua Yeni Gine değil. 
     
     





Yüzleşelim 


Deniz bitti 


Hepsine PKK'lı DENEMEZ 


Haydi Süleyman Bey 


Türkiye'nin AB ile bilek güreşi... 


Mayın coğrafyası 


Fedailer'den Fazilet'e 


Postmodern yazı 


Nasıl üniversite 


Fransa ipleri kopardı... 


Misilleme ile bitmez... 


Dövüş Sanatları’ 


Aman Eti’ Holding, yaman Challenger’ faciası 


"Nisan Devrimi" 


Sosyal travma 


Bazen jandarma, bazen mafya 


İsimler makro, krediler mikro 


Ortaklığınız sürüyor 


Bir Forumda, Türkiye 


Boğaz'da inşaat başladı 


100 milyon markı dolaba koydular 


</TEXT>
</DOC>
