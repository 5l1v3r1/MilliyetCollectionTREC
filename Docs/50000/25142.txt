<DOC>
<DOCNO> 25142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun14.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da 'pasta terörist'i saldırılarını artıracak 
</HEADLINE>
<TEXT>

     Belçika'da ünlü kişilerin yüzüne kremalı pasta fırlatarak ün kazanan ''terörist'' Noel Godin, ülkesinin 1 Temmuz'da başlayacak ve 6 ay sürecek AB Dönem Başkanlığı sürecinde ''saldırılarını artıracağını'' açıkladı. 
     Çeşitli toplantı, konferans ve törenlerde, politikacı, bilim adamı, sanatçı, işadamı gibi ünlü kişilerin yüzüne pasta fırlatan Godin, ''dönem başkanlığı eylemleri'' hazırlıklarına başladıklarını, Belçika'daki toplantıların ve ülkeye gelecek ünlülerin listesini çıkardıklarını söyledi. 
     Godin, ''152 gerillayla'' çalıştığını belirterek, ''toplu saldırılar düzenleyeceklerini'' anlattı. 
     ''İşimiz kolay değil. Polis ve istihbarat birimlerinin yakın takibindeyiz'' diyen Belçikalı ''terörist'', güvenlik birimlerinin aralarına sızdığını, dolayısıyla saldırı planlarını çok gizli tuttuklarını belirtti. 
     ''Yeni silahlar geliştirdiklerini, 35 metre mesafeden pasta fırlatan ve hedefe ulaştıran bir sistem oluşturduklarını'' ileri süren Godin, ''sponsorların katkısıyla'' uçaklardan, balonlardan veya uzaktan kumandalı oyuncak uçaklardan saldırı düzenleyebileceklerini söyledi. 
     Belçika'daki ''terör eylemleri'' sürekli sorun yaratan, saldırılarına somut gerekçe göstermeyen, sadece ''eğlendiğini ve ünlüleri rezil ettiğini'' ifade eden Godin, yasal boşluklardan yararlanıyor ve ağır cezalar almıyor. 
     Belçika güvenlik birimleri, ''teröristin'', Belçika'nın AB Dönem Başkanlığı sırasında rahatsız edici eylemlerinin engellenmesi için önlemler alındığını ve özel bir ekip oluşturulduğunu belirttiler. 






</TEXT>
</DOC>
