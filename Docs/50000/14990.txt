<DOC>
<DOCNO> 14990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur05.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpek 3 yaşındaki çocuğun kalçasını ısırıp kopardı 
</HEADLINE>
<TEXT>

     Kahramanmaraş'ta, sevmek istediği köpeğin saldırısına uğrayan bir çocuk, sol kalçasını kaybetti. 
     Göksun İlçesi'nin Çardak Beldesi'nde, Aktaş ailesinin 3 yaşındaki oğlu Mehmet, komşularının çoban köpeğini sevmek istedi. Bir anda saldıran köpek, Mehmet'in sol kalçasını ısırarak kopardı. 
     Çığlık atması sonrasında evden çıkan anne ve babası tarafından Elbistan Devlet Hastanesi'ne kaldırılan Mehmet'e, ilk müdahalenin ardından gönderildiği Kahramanmaraş Devlet Hastanesi'nde kuduz aşısı yapıldı. Mehmet Aktaş, kalçasındaki doku kaybının fazla olması nedeniyle tedavi için Çukurova Üniversitesi Tıp Fakültesi Balcalı Hastanesi'ne gönderildi. Baba Ahmet ve anne Kezban Aktaş, çocuklarının yaralanması nedeniyle büyük üzüntü ve endişe yaşadıklarını belirterek, ''Bir çığlık işittik ve dışarı koştuk. Mehmet, komşumuzun köpeğinin yanında yerde acı içinde kıvranıyordu, aldık hastaneye götürdük'' dediler. 




</TEXT>
</DOC>
