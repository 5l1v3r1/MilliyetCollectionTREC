<DOC>
<DOCNO> 15829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/siyaset/siy04.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras Askerler daha iyi biliyor 
</HEADLINE>
<TEXT>

TOBB Başkanı, hükümete "6 - 7 Eylül benzeri olaylar yaşanabilir" dediklerini ileri sürdü 
     ZÜLFİKAR DOĞAN Ankara 

     Türkiye Odalar ve Borsalar Birliği TOBB Başkanı Fuat Miras, Genelkurmay’ın gelişmeleri günü gününe izlediğini belirterek "Ekonomideki gelişmeleri, sıkıntıları hükümetten daha iyi biliyor, izliyorlar" dedi. 
     Miras, Genelkurmay Başkanı Hüseyin Kıvrıkoğlu’yla yaptığı görüşmeyle ilgili olarak "Kıvrıkoğlu, kaç fabrikanın söküldüğünü, hangi ülkelere taşındığını biliyor. Buna çok üzüldüğünü söyledi. Kasıma kadar 8 bin 600 fabrika kapandı. Milyonlarca insan işsiz kaldı" diye konuştu. 
     350 oda ve borsa başkanını hükümetin istifasını istemek için Ankara’ya çağırmadıklarını vurgulayan Miras şunları söyledi 
     "Hükümeti istifaya çağırmak için toplantı yapmadık. Başkanları durdurmak mümkün değildi. Ya başbakanlığa ya Meclis’e yürümek istiyorlardı. Sokağa mı inseydik TOBB sokağa inmez. Ben en azından bunu durdurdum. Hükümet benim neyi durdurduğumun farkında değil. Bana teşekkür etmeleri gerekir. Başbakana da defalarca ilettim, 6 - 7 Eylül benzeri olaylar yaşanabilir, tabanı tutmakta zorlanıyoruz diye. Buna rağmen, programa destek verdik. Bunların hepsi şimdi unutuldu. Esnafın istekleri karşılandığı halde, sokaktalar. Biz de mi inseydik." 
     Miras, kendilerine önemli konularda bilgi verilmediğini anımsatarak şöyle konuştu 
     "Oysa Amerikan Büyükelçisi’ne dakikası dakikasına bilgi veriliyor. Almanya, Fransa programı biliyor. TÜSİAD Yönetim kurulu Ankara’ya gidiyor, Dışişleri Müsteşarı dahil, bütün bürokrasi seferber olup gece yarısına kadar brifing veriyor. 
     Ama buna rağmen, program açıklandığında, bizim önerilerimizin, programda yer aldığını görelim, ben çıkar bütün milletin önünde hükümetten özür dilerim. Bunu hiç yüksünmeden yaparım." 
     
Ecevit’e eleştiri      Kimseye kin tutmadığını, TOBB başkanı olarak böyle bir hakkı olmadığını belirten Miras eleştirilerini şöyle sürdürdü 
     "Başbakan TÜSİAD’ın kabine revizyonu isteğini makul buluyor, ortaklarıyla görüşeceğini söylüyor. Biz dört defa bu öneriyi ilettik. Bakan sayısının düşürülmesini istedik. Reddettiler. Ekonomik gidişat hakkında bürokratların hükümeti yanılttığını defalarca söyledik. Raporlarla kanıtladık. Hepsi devletin arşivlerinde. Gazi Erçel’in parasını nasıl değerlendirdiği ortada. 
     Sosyal Ekonomik Konsey’de yine söyledim. Hepsi oradaydı. Meteorolojiden sorumlu bakan olur mu dedim Cevap veremediler. 
     Bakanlardan birisi programda bizim için acı reçete geleceğini söyledi. Ben de artık böyle bir yükü taşıyamayacağımızı, kabul etmeyeceğimizi söyledim. " 
     
Türk - İş TOBB’u çok yadırgadıkANKARA Milliyet 
     Türk - İş Genel Başkanı Bayram Meral, yaptığı açıklamalarla hükümetin istifasını isteyen Türkiye Odalar ve Borsalar Birliği’nin bu hareketini yadırgadığını belirterek, "TOBB’un daha önce gazetelere boy boy ilan verip arkasından bu açıklamayı yapmasına bir türlü anlam veremedim" dedi. 
     Kamu toplu iş sözleşmelerinden sorumlu Devlet Bakanı Mehmet Keçeciler ile dün yaklaşık bir saat görüşen Meral, çıkışta bir gazetecinin, TOBB’un istifa çağrısıyla ilgili sorusunu şöyle yanıtladı 
     "TOBB’un daha önce gazetelere boy boy ilan verip arkasından bu açıklamayı yapmasına bir türlü anlam veremedim. Bunun yorumu şu anda bize düşmez. Gazetelere önce ilan verildi, şimdi bu açıklama yapıldı. Buna anlam veremedim. Sayın Fuat Miras’a da ulaşamadım. Ulaşıp öğrendikten sonra yorum yapabilirim. Belki haklı tarafı var, haksız tarafı var. Bir iki haftada ne değişti, bunu merak ediyorum." 
     Meral, Miras’ın Genelkurmay ziyaretine ilişkin bir soruya da, "Herhalde bir işi vardı ki gitti. Ne işin var da gittin’ diyemeyiz" karşılığını verdi. 
     


 SİYASET 




















</TEXT>
</DOC>
