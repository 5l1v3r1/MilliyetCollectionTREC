<DOC>
<DOCNO> 11165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sondun05.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de kuzulamaya hazır 500 bin koyun imha mı edilecek 
</HEADLINE>
<TEXT>

     İngiltere'de şap hastalığının yarattığı kriz büyürken, kuzulamaya hazır 500 bin koyunun da imhası söz konusu ediliyor. 
     Tümü sağlıklı bu koyunların kuzulamak üzere yer değiştirilmeleri sırasında hastalık kapabilecekleri ve kuzularıyla birlikte daha büyük bir tehlike yaratabileceklerini gözönünde tutan Tarım ve Hayvancılık Bakanlığı'nın, konuyla ilgili kararını kısa zamanda vermesi bekleniyor. 
     Bu arada, şap hastalığı vakalarının 183 farklı çiftlikte rastlandığı İngiltere'de şu ana kadar imha edilen hayvan sayısı da 116 bine ulaştı. Uzmanlar, 40 bine yakın hayvanın da imha edilmesinin kararlaştırıldığına dikkati çekiyorlar. 
     Krizin büyümesiyle İngiltere'nin Avrupa'da bir karantina ülkesi haline dönüştürülmesi eğilimi de belirginleşiyor. Pek çok ülke İngiltere'den gelen uçak yolcularını ilaçlayarak gümrükten geçirirken, konuyla ilgili tepkilerini açıkça ortaya koyan İrlanda Cumhuriyeti Hükümeti Tarım ve Hayvancılık Bakanı Hugh Byrne, İngiltere için ''Avrupa'nın cüzzamlısı'' tanımlamasında bulundu. 




</TEXT>
</DOC>
