<DOC>
<DOCNO> 10988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sondun07.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan Türkiye'den toprak talep ediyor 
</HEADLINE>
<TEXT>

     Ermenistan Devlet Başkanlığı İnsan Hakları Komisyonu Başkanı Paruir Hayrikyan, Ermenistan'a ait olduğunu iddia ettiği bölgeleri Türkiye'ye ve Azerbaycan'a verdiği iddiasıyla 1921 Kars Antlaşması'nın iptalini talep etti. 
     Ermenistan haber ajansı Armenpress'in bugün verdiği habere göre, Hayrikyan, antlaşmanın iptali için Cuma günü bir kampanya başlattığını ilan etti ve Ermenistan'daki tüm siyasi partilere de kampanyayı birlikte yürütme çağrısı yaptı. 
     Habere göre, Hayrikyan, siyasi partilere, 1921 yılında Bolşevik Rusya ve Türkiye arasında imzalanan Kars Antlaşması'nın iptal edilmesi için hep birlikte kampanya başlatılması çağrısında bulundu. Hayrikyan, Ermenistan'a ait olduğunu iddia ettiği Kars ve Ardahan ile Azerbaycan'ın Nahçıvan bölgesinin, bu antlaşma ile Ermenistan'ın elinden çıktığını öne sürdü. 
     Hayrikyan, kampanya çerçevesinde ilk mitingi 16 Mart'ta düzenleyeceğini belirtti. Hayrikyan, Ermenistan'ın, ''müttefiki Rusya'ya'' da Kars Antlaşması'nın iptal edilmesi için başvurması gerektiğini de savundu. Hayrikyan, Ermenistan'ın önceki Devlet Başkanı Levon ter Petrosyan'ı da iktidarı döneminde ''anti-Ermeni dış politika izlediği'' gerekçesiyle kınadı. 




</TEXT>
</DOC>
