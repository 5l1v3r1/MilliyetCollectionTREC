<DOC>
<DOCNO> 49436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo09.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Dalkılıç yine rekora dalacak... 
</HEADLINE>
<TEXT>

     Dünya rekortmeni dalgıç Yasemin Dalkılıç, yarın Yunanistan'ın İstanköy Kos Adası açıklarında, bu kez, ''Malzeme Destekli Sabit Ağırlıkla Dalış'' kategorisinde 72 metreye dalarak rekor denemesinde bulunacak. 
     ''Quantum Saatleri'' sponsorluğunda İstanköy'ün Kaldemera mevkiinde denemesini gerçekleştirecek Yasemin Dalkılıç, ABD'li Tanya Streeter'in 70 metrelik rekorunu geçmeye çalışacak. 
     Yunanistan'da 27 ve 29 Ekim'in resmi tatil olması nedeniyle, bugün yapacağı bildirilen denemesi yarına kalan Dalkılıç, çalışmalarını Kübalı antrenörü Rudi Castineyra yönetiminde sürdürüyor. 
     Rekortmen sporcu, 22 Ekim'de ''malzeme desteksiz'' 40 metreye dalarak dünya rekoru kırdığını belirterek '' Rekor dalışımı, özellikle Cumhuriyet'in 78. yıldönümünde gerçekleştirerek tüm Türkiye'ye hediye etmek istiyorum'' dedi. Dalkılıç'ın rekor denemesinde, Türk asıllı Avustralya vatandaşı yüzey hakemi Erman Akarsu ile dip hakemi Rus Arthur Zaloga hazır bulunacaklar ve dip görüntülerini izledikten sonra rekoru tescil edecekler. 
     Öte yandan Çevre Bakanı Fevzi Aytekin'in de bu akşam Bodrum'a geleceği ve İstanköy Adası'na geçerek, yarın Yasemin Dalkılıç'ın rekor denemesine katılacağı bildirildi. 
     






</TEXT>
</DOC>
