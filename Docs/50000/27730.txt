<DOC>
<DOCNO> 27730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo05.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim İtalyan basınında "Milan'ın yeni imparatoru..." 
</HEADLINE>
<TEXT>

     İtalyan basını, AC Milan Kulübü ile iki yıllık sözleşme imzalayan teknik direktör Fatih Terim'e geniş yer ayırdı. 
     Basında yer alan yorumlarda, Terim'in tek hedefinin gelecek sezon şampiyonlar ligine İtalya şampiyonu olarak katılmak olduğu belirtildi. Gazeteler, Terim'in transfer konusunda Juventus'lu Phillippo Inzaghi'ye sıcak bakmadığını savundu. 
     Ülkenin en yüksek trajlı spor gazetelerinden La Gazetta Dello Sport, ''Milan Terim iş başında'' başlığını attığı haberinde, ''Yeni felsefe, pres ve çok fazla fırsat yakalayacaklarını söyleyen Terim, Milan'ın yeni imparatoru'' denildi. 
     Terim'in, ''Inzaghi benim için zorunlu değil'' sözüne atıfta bulunan gazete, ''Terim, Inzaghi'ye soğuk'' ifadesini kullandı. 
     Dün yapılan basın toplantısında, Terim'in İtalyancayı yanlış konuşmasından dolayı Galliani tarafından durdurulduğunu yazan La Gazetta Della Sport, ''Bu belki gelecek sezon için de bir gösterge olabilir. Ama, Terim gibi birisini durdurmak çok zor olacak'' dedi. 
     Corriere Dello Sport Gazetesi ise ''Terim Milan şampiyon olacak''başlığı altında verdiği haberinde, ''Sezon başına 4 milyar İtalyan Lireti 2 milyon dolar alacak Türk teknik direktör, şimdiden çalışmaya başladı ve büyük düşünüyor. Kulüp ise Inzaghi için çalışıyor'' ifadesine yer verdi. 
     Gazete ayrıca, Terim'in ''Görevim Şampiyonlar Ligi'ne gitmek. Lig şampiyonu olarak gitmek daha iyi'' sözünü ön plana çıkardı. 
     Tutto Sport Gazetesi, ''Milan ve Inzaghi arasında anlaşma. Terim'in hedefi Şampiyonlar Ligi'' başlığını kullanırken, ''Terim, Inzaghi zorunlu değil dedi ama Galliani perşembe günü Juventuslu yönetici Giraudo ile görüşecek. Inzaghi ile 5 yıllık bir anlaşma yapmaya hazırlanan Milan, bu futbolcuya sezon başına 8,5 milyar İtalyan Lireti ödeyecek'' denildi. 
     Haberde ayrıca, Galliani'nin ''10 oyuncuyu satmak zorundayız, Rui Costa ile değil Inzaghi ile müzakere edeceğiz'' dediği belirtilerek, ''Galliani, Terim'i hemen donduruyor'' başlığını ilk sayfasında kullandı. 
     İtalyanın diğer günlük gazetelerinde çıkan haberler şöyle 
     Corriera della Sera ''Berlusconi'nin Milan'ından Terim'e güvenoyu. Terim'e 2003 yılına kadar tam yetkili, opsiyonsuz sözleşme.'' 
     Il Giornale 'Galliani'nin Terim coşkusu. Bu zamana kadar 13 yabancı teknik direktör çalıştıran Milan, bunlardan üçünde şampiyonluk elde edebildi. Şimdi sıra Terim'de.'' 
     La Repubblica ''Hoşgeldin Mr. Terim. Terim'in sloganı Korkuya paydos. Tek hedef kazanmak '' 
     Gazetede, ''Şeytan Türk'' başlıklı yer alan tam sayfa bir yazıda, ''İstanbul imparatoru, Milanello'yu fethetti. Terim İtalyanca olarak, Şampiyonlar Ligi'ne şampiyon olarak katılma sözü verdi'' denildi. 
     Tutto Sport Gazetesi'nde, Inter takımı ile ilgili yapılan yıllık analizde, Hakan Şükür'e 4,5 puan verilerek, ''Türkiye'den uzaklaştığı zaman şans onu izlemiyor'' denildi. 
     Gazete, Inter'in en iyileri olarak, Vieri, Dalmat ve Recoba'yı gösterirken, Inter'in sezon boyunca tek şansının Vieri olduğu savunuldu. 
     Şükür'ün yıl boyunca sadece ilk derby maçında attığı gol ile hatırlandığını yazan Tutto Sport, ''Bu maçtaki performansı dışında kaydadeğer birşey yapmadı. Avrupa'da daha iyiydi. Teknik olarak değerliydi ama yıl boyunca ailesiyle bir seri problemler yaşadı'' yorumunda bulundu. 
     
     
     







</TEXT>
</DOC>
