<DOC>
<DOCNO> 32734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur13.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İçinizdeki çocuğa dur deyin...Çocuk parkında oynamak yasak 
</HEADLINE>
<TEXT>

     Antalya'nın Kemer ilçesinde, Belediye Meclisi kararıyla çocuk parklarındaki oyun aletlerini kullanan büyüklere 39 milyon 500 bin lira para cezası veriliyor. 
     Kemer Belediyesi'nden yapılan açıklamada, çocuklara ayrılmış park ve oyun alanlarındaki oyun aletlerini kullanan 16 yaşını geçmiş kişilere para cezası verildiği belirtildi. 
     Çocuklar için yapılan parkların büyükler tarafından kullanılarak kırıldığını belirten yetkililer, bunu engellemek için böyle bir uygulamaya gidildiğini, parklardaki kaydırak, tahterevalli ve salıncaklara binen 16 yaşından büyüklere, 39 milyon 500 bin lira ceza verildiğini kaydettiler. 
     Kemer'de halka açık yerleri kirletenlere, sokaklara tükürenlere, ses ve görüntü kirliliğine neden olanlara da Belediye Meclisi kararıyla aynı miktarda para cezası uygulanıyor. 
     
     







</TEXT>
</DOC>
