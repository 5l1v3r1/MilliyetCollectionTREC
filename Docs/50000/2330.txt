<DOC>
<DOCNO> 2330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur13.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Kısır tartışmalarla vakit kaybetmeyelim" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Türkiye'nin her alanda var olan güçlü potansiyelini değerlendirmesinin yolu, olayların akışında sürüklenmek, kısır tartışmalarla zaman kaybetmek değil, olayları yönlendirmek ve yönetmektir'' dedi. 
     Yılmaz, ANAP İstanbul İl Başkanlığı'nda düzenlenen ''Gelecek Yönetimi ve Türkiye Kadını'' konulu toplantının ardından, basın mensuplarının çeşitli konulardaki sorularını yanıtladı. 
     ANAP Genel Başkanı Yılmaz, bir başka soru üzerine de, ANAP olarak 18 yıllık geçmişlerinde ''cesaret'' ile ilgili örnekleri ortaya koyduklarına inandığını vurgulayarak, şöyle konuştu 
     ''Şartlar ne olursa olsun ANAP, aynı doğrultuda, Türkiye'de yaşayan herkesin düşünce inanç, teşebbüs hürriyetini, vazgeçilmez hak ve özgürlüklerini savunmaya devam edecektir. Bunu ülkede yaşayan herkes için yapacaktır. Her zaman yapacaktır. Belli bir konjonktürde sadece kendisi için değil, Türkiye'de yaşayan herkesin hakkı olarak bunları savunacaktır. Türkiye'de bu anlayış, tüm siyaset kurumuna ve topluma yaygınlaştığı zaman demokrasimizin geleceği açısından iyimser olma hakkına sahip olacağımıza inanıyorum. Maalesef, Türkiye'de son 1 haftada yaşanan olaylar bu açıdan ne kadar geri olduğumuzu ortaya koymuştur. Bazı köşe yazarlarımızın demokrasiye bakışındaki sakatlığı açıkça ortaya koymuştur. Ama ANAP, bu konuda bundan sonra da üstüne düşeni yapmaya devam edecektir. Bunu Türkiye'ye ve demokrasiye karşı bir görev olarak görüyoruz. Bu konuda da hiç kimseden çekinecek halimiz yok.'' 
     Bir basın mensubunun ''Kısır tartışmalarla neyi kastettiniz '' şeklindeki sorusuna ise Yılmaz, Türkiye'de maalesef siyasetin, genel anlamda asıl uğraşması gereken konularla değil, vatandaşın gündeminde olmayan, toplumu ilgilendirmeyen konularda yoğunlaştığını söyledi. 
     Yılmaz, ''Eğer Türkiye'nin geleceği için siyaset yapma alışkanlığını Türk siyasetine sokabilirsek, zannediyorum bu ANAP'ın Türk siyasetine yaptığı ikinci büyük hizmet olacaktır'' şeklinde konuştu. 
     Yılmaz, şöyle devam etti 
     'Ama bugün geldiğimiz noktada artık siyaset anlayışının yeniden gözden geçirilmesi gereği vardır. Bunu toplumun dikkatine getiriyoruz. Siyasetin esas görevi geleceği planlamaktır. Çünkü biz eğer siyaset yoluyla geleceği bırakıp, sadece günlük sorunlarla uğraşırsak o zaman geleceğimizi planlamayı başkaları yaparlar.'' 
     Mesut Yılmaz, ''Türkiye'nin bir numaralı gündemini oluşturan son tartışma, kısır bir tartışma mı, sonuçlandırılması gereken bir tartışma mı '' şeklindeki soruyu da şöyle yanıtladı 
     'Çok temel bir tartışmadır. Maalesef antidemokratik yaklaşımlar itibariyle kısırlaştırılmaktadır. Mesele tartışılması gereken zamanda değil, farklı bir zamanda tartışılmaktadır. Belli kişiler demokrasiye karşı olan görevlerini unutarak, birilerine yaranmanın gayreti içine girmişlerdir. ANAP'ın milletten başka yaranacak hiç kimsesi yoktur.'' 
     Bir basın mensubunun, Genelkurmay eski Genel Sekreteri emekli Tümgeneral Erol Özkasnak'ın, ''Zamanında bize yaranmak isteyenler bugün aslan kesildiler'' sözünü hatırlatması üzerine Yılmaz, şunları söyledi 
     'Aslanlarla, kaplanlarla ilgili değilim. Ben sadece demokrasiyi korumanın herkesin görevi olduğunu, herkesin bunda çıkarı olduğunu ve demokrasiye saygılı olduğunuz zaman, demokrasiyi korumak için davrandığınız zaman, demokrasinin kurumlarını bunun dışında tutamayacağınızı söylüyorum. Yani demokrasiye saygılı olmak, demokrasiye bağlı olmak ve korumak demek, onun vazgeçilmez olan kurumlarına da aynı saygıyı göstermeyi gerektirir. Bu gazeteciler için de geçerlidir, siyasetçiler için de geçerlidir, vatandaş için de geçerlidir, herkes için geçerlidir.'' 
     Yılmaz, ''İsmi açıklanmayan Silahlı Kuvvetler mensubunun ortaya çıkması için ısrarcı olacak mısınız '' sorusuna ise, bu konudaki görüşlerini daha önce söylediğini, ancak güncel gelişmelere ilişkin değerlendirmeleri yarın partisinin meclis grubunda yapacağını bildirdi. 




</TEXT>
</DOC>
