<DOC>
<DOCNO> 3276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/ekonomi/eko05.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya hızlı kapitalist 
</HEADLINE>
<TEXT>

     CENK BAŞLAMIŞ Moskova 

     Koç Holding Yönetim Kurulu Başkanı Rahmi M. Koç, Rusya'nın piyasa ekonomisine geçme çabası ve arzusundan çok etkilendiğini söyledi. 
     8. Ramstore'un açılışı için geldiği Moskova'da Milliyet'in sorularını yanıtlayan Koç, özellikle Belediye Başkanı Yuri Lujkov'un kendisini şaşırttığını belirterek, " Bizden daha kapitalist olmuşlar" dedi. Koç, Rus yetkililerin, marketten sonra başka sektörlere de girmeleri için kendilerine yeşil ışık yaktığını açıkladı. 
     Rusya'nın kısa sürede enflasyonu indirmeyi başardığını, liberal ve dinamik bir piyasa kurduğunu belirten Koç, "Batı'da rekabet çok şiddetli. Oysa burada kar marjı Türkiye'nin üzerinde"dedi. Ünlü işadamı, 1998 yılındaki ekonomik bunalımda büyük zarar görmeleri üzerine strateji değiştirerek Rusya'dan çekilen Batılı şirketlerin yakında döneceğini söyledi. Koç, buna karşılık, bunalım döneminde kendilerinin pazardan çekilmediğini, tersine yatırım oranını artırdıklarını belirtti. Koç - Enka ortaklığıyla kurulan Ramstore'lar Rusya'ya dört yılda 150 milyon dolar yatırım yaptı. 
     


 EKONOMİ 

















</TEXT>
</DOC>
