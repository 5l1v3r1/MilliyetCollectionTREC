<DOC>
<DOCNO> 45706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun01.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Devlet Başkanı Müşerref ''Elimizden geleni yaptık'' 
</HEADLINE>
<TEXT>

     Pakistan Devlet Başkanı Pervez Müşerref, ABD'nin Afganistan'a yönelik hava harekatının hedeflerinin bilindiğini ve Taliban'a karşı savaşan Kuzey İttifakı'nın bu harekattan istifade etmemesini istedi. 
     Müşerref, düzenlediği basın toplantısında yaptığı açıklamada, İslamabad'ın, ABD'nin harekatını engellemek amacıyla, Afganistan'daki Taliban yönetimini ikna etmek için elinden geleni yaptığını belirtti. 
     Afgan kentlerinin yakınında gece boyunca bombalanan bölgelerin, Usame Bin Ladin'in El Kaide örgütüne ait eğitim kampları olduğunu kaydeden Müşerref, ''Elimizden geleni yaptık, ancak dün gece olanları engellemek maalesef mümkün olmadı'' dedi. 
     ABD Başkanı Bush'a, Afganistan'ın kuzeyinde üslenen Kuzey İttifakı'nın, güçlerini artırmak amacıyla harekattan istifade etmemesi gerektiğini söylediğini ifade eden Müşerref, operasyonun kısa olacağı, hedefinin bilindiği ve bu hedeflerin dışındaki yerlere zarar verilmeyeceği yönünde güvence aldığını söyledi. 
     Pakistan Devlet Başkanı Pervez Müşerref, Afganistan'a havadan gıda yardımı yapıldığını söyledi. Müşerref, yabancıların Pakistan'dan ayrılmasına gerek olmadığını da belirtti. 
     Pakistan Devlet Başkanı Pervez Müşerref, yetkililerin, Afganistan'a yönelik hava harekatının ardından olabilecek ABD karşıtı protesto gösterileri ve kışkırtmalarla başa çıkacağından emin olduğunu söyledi. 
     Müşerref, Pakistan'ın, ABD'nin harekatından kaçan mültecileri alamayacağını ve bu kişiler için kampların Afganistan'da açılması gerektiğini söyledi. 
     Pervez Müyerref, Pakistan'da zaten, çoğu 1980'lerdeki Sovyet savaşı sırasında gelen 3,5 ila 4 milyon mültecinin bulunduğunu ve şu an kapalı olan sınırdan geçmelerine izin verilmesi halinde bir milyondan fazlasının daha ülkeye girmesinin beklendiğini belirtti. 
     Mülteci kamplarının, Afgan sınırı boyunca kurulması gerektiğini ifade eden Müşerref, Pakistan'a geçmeleri durumunda mültecilerin sorunlarının katlanacağını kaydetti. 
     Müşerref, Taliban'ın, ABD'nin operasyonuna yardım eden ülkelere yönelik misilleme tehdidine işaret ederek, Pakistan'ın kendisini savunabilecek güce sahip olduğunu da söyledi. 
     Devlet Başkanı Müşerref, harekat sırasında Pakistan'ın sadece hava sahasının kullanıldığını, topraklarından hiçbir saldırı yürütülmediğini söyledi. 
     ''Evet, hava sahamız kullanıldı'' diyen Müşerref, harekatın başlamasından birkaç saat önce kendisinin haberdar edildiğini kaydetti. 
     Afganistan'da ülkesine karşı ''dostane'' bir hükümet olması gerektiğini de söyleyen Müşerref, ''Pakistan, batısında dost bir Afganistan olmasını arzu eder'' dedi. 
     Devlet Başkanı Müşerref, Afganistan'da Taliban karşıtı güçlerin hükümete gelmesine izin verilmesi durumunda bir anarşi ortamının doğabileceği uyarısında bulunarak, ''Afganistan'ın 1992 ve 1996 yılları arasında yaşadığı anarşi ortamına dönmemesi gerektiğini'' kaydetti. 
     






</TEXT>
</DOC>
