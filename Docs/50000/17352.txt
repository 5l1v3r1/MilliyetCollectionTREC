<DOC>
<DOCNO> 17352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/spor/ybjkbay.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümitler İnönü'de sustu 
</HEADLINE>
<TEXT>

     TOGAY BAYATLI 

     Beşiktaş, ilk yarıda suskundu. İkinci devre ise daha hareketli ve pozisyona dönük bir futbol oynadılar. Ama geç kaldılar. Rakiplerinin yorgunluğundan ve konsantrasyon hatalarından yararlanamayıp, çok önemli iki puanı İnönü Stadı'nda bıraktılar. Demek ki maçın kolayı, zoru yok. Takımın zayıfı, güçlüsü yok. Bu ligde dengeler eşit. 
     Siyah - Beyazlılar, ilk yarıda tempolu ve baskılı bir futbol oynamayı amaçladılar. Ancak Samsunspor'un hareketli ve çabuk orta saha adamları bu pres karşısında etkilenmedi. Tempoyu telaşa döndürmeleri sonucu başarılı bir futbol sergileyemedi ev sahibi ekip... Oyun kurucu Ayhan, orta sahanın önünde Ahmet'e ve Nihat'a gol pozisyonu üreteceğine, kendi topla giderek, etkili olamadı. Sol kanatta İbrahim markajda olumlu göründü, ama bu kulvarı hiç kullanamadı. Sağ kanatta ise Karhan, defans görevini yapamadı ve kenardaki toplarda ağır kaldı. Böylece devreyi Beşiktaş gol pozisyonu bulamadan kapadı. 
     İkinci yarının 60. dakikasından sonra Samsunspor'da başlayan konsantrasyon hataları ve yorgunluk sonucu Beşiktaş bir ara parladı. Ancak çok ofsayt pozisyonuna yakalanarak, bu avantajı kullanamadı. Daum, savunmadan Sellami'yi çıkarıp, Murat'ı oyuna aldı ve İbrahim'i de defansa çekti. Daha sonra da Ahmet Dursun'u çıkartıp, Şifo Mehmet'i oyuna aldı. Samsunspor'da, savunmada Kenan, Ercan ve Baidoo kontrollü bir performans gösterdiler. Orta sahaları dikkatli oynadı, ilerdeki adamları atılan kontra toplarda Ali Eren'i geçemediler. Oyunun dengelendiği bir sırada Mehmet'in oyuna girişi önemli bir avantaj sağladı. Ancak, bu futbolcuya yapılan penaltıyı Mehmet gole çeviremeyince, Beşiktaş büyük bir avantajı da kaybetti. 
     Karşılaşmanın son bölümünde Siyah - Beyazlılar'ın baskısı sürdü. Fakat gol gelmedi, Beşiktaş mutlak galibiyet hesabıyla çıktığı maçta umduğunu bulamadı. 


 SPOR 




























</TEXT>
</DOC>
