<DOC>
<DOCNO> 12884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sonspo03.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Beşiktaşlı futbolculara 2.5 saat boyunca top kontrolu gösterdi 
</HEADLINE>
<TEXT>

     Beşiktaş, Galatasaray ile gelecek hafta yapacağı derbi maçın hazırlıklarını sürdürürken, teknik direktör Christoph Daum, bugünkü idmanda oyuncularına futbolun temel hareketlerini uygulattı. 
     Fulya Tesisleri'nde yaklaşık 2.5 saat süren çalışmada, top kontrolü, pas, topu kafayla karşılama, topu düzeltme gibi hareketleri 1 saat boyunca futbolcularına uygulatan Christoph Daum, sık sık oyunu keserek, istediği hareketleri yapamayan futbolcuları uyardı ve uygulamalı olarak hareketlerin nasıl yapılacağını gösterdi. 
     Bu çalışmanın ardından Alman teknik adam, futbolcularını 2 gruba ayırdı. Bir grup dar alanda çift kale maç oynarken, diğer grup ise pas çalışması yaptı. 
     Antrenman maçında futbolcularından ayaklarında çok fazla top tutmamalarını ve isabetli pas atmalarını isteyen Daum, oyunu kanatlara yaymaları yönünde de uyarılarda bulundu. Siyah-beyazlıların bugünkü çalışmasına, milli takımlarda bulunan Tayfur, Nihat, Karhan, Khlestov ve hafif sakatlıkları olan Nouma, Münch ve Erman katılmadı. Bu arada daha önce bugün çift idman yaptıracağını açıklayan Daum, 2.5 saatlik çalışmada futbolcularının performansından memnun kalınca, akşam antrenmanını iptal etti. 
     Yarını dinlenerek geçirecek olan siyah-beyazlılar, Galatasaray maçı hazırlıklarını 26 Mart Pazartesi günü yapacakları çift idmanla sürdürecek. 




</TEXT>
</DOC>
