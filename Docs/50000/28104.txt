<DOC>
<DOCNO> 28104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur06.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıncal Uluç'a Bakan'a hakaretten dava... Uluç neler yazmıştı... 
</HEADLINE>
<TEXT>

     Ankara Cumhuriyet Başsavcılığı, yazdığı bazı köşe yazılarında Kültür Bakanı İstemihan Talay'ın kişilik haklarına hakaret edildiği gerekçesiyle Sabah Gazetesi yazarı Hıncal Uluç ve Sorumlu Yazı İşleri Müdürü Semra Uncu hakkında 16'şar aya kadar hapis istemiyle dava açtı. 
     Basın Savcısı Levent Tacer tarafından hazırlanan iddianamede, Kültür Bakanı Talay'ın, sanık Uluç'un Sabah Gazetesi'nde muhtelif tarihlerde yayınlanan bazı köşe yazılarında, görevinden dolayı kendisine hakaret edildiği gerekçesiyle şikeyetçi olduğu ifade edildi. 
     İddianamede, yapılan incelemede Uluç'un, ''Hıncal'ın yeri'' köşesinde, ''... Bu ülkede kültür adamı olarak tanınıp, kültüre bu kadar ihanet eden, bir Başbakan'a yaranmak ve koltuğunu korumak için elinden geleni yapan minnacık adama rağmen... Adını anmak istemediğim bir Kültür Bakanı yüzünden, çok sevdiğim ve saydığım Semiha Berksoy'un gecesine, sırf himayesine aldı diye gitmemiştim... Kültür adamı falan da değildi...'' şeklinde sözler sarfederek, Kültür Bakanı'na görevinden dolayı hakaret ettiği görüşüne varıldığı kaydedildi. 
     İddianamenin sonunda ise sanıklar Hıncal Uluç ve Semra Uncu'nun, Türk Ceza Kanunu'nun ilgili maddeleri uyarınca 4'er aydan 16'şar aya kadar hapisleri istendi. 
     
     







</TEXT>
</DOC>
