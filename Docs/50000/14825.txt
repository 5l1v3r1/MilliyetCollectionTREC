<DOC>
<DOCNO> 14825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur26.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte kamudaki yeni tasarruf uygulamaları... 
</HEADLINE>
<TEXT>

     Maliye Bakanlığı, Hazine ve DPT müsteşarları, Başbakanlık Müsteşarı Ahmet Şağar'ın başkanlığında cumartesi günü biraraya gelerek, kamuda uygulanacak tasarruf tedbirleri konusunda rapor hazırlayacaklar. 
     Şağar'ın başkanlığındaki müsteşarlar toplantısında, öncelikle lojmanların satılması yanında kira artımına gidilmesi önerisi tartışıldı. Toplantıda, kamu taşıtlarının satışı konusu da ele alınırken, bu taşıtlar için benzin kullanımına limit getirilmesi üzerinde duruldu. 
     Telefon, elektrik, su ve doğal gaz kullanımında tasarrufa gidilmesi konularının da değerlendirildiği müsteşarlar toplantısında, ayrıca kırtasiye giderlerinin azaltılması konusu ele alındı. Bu çerçevede, bilgisayar kullanımının yaygınlaşması nedeniyle bazı yazışmaların ''e-mail'' ile yapılması konusu değerlendirildi. Toplantıda, ödeneklerin tahsisinde tasarruf ilkelerine uyulmasına titizlik gösterilmesi, ödenek tahsis edilmeden harcama yapılmaması, personel giderlerinin ve idari giderlerin mümkün olduğunca kısıtlanması, yeni lojman ve araç tahsisinin kesinlikle yapılmaması, restorasyon, ağırlama ve tören giderlerinin asgari düzeye indirilmesi ve acil olmayan yatırımların durdurulması konusunda görüş birliğine varıldı. 
     Müsteşarlar toplantısında, Maliye Bakanlığı, Hazine ve DPT müsteşarlarının, Başbakanlık Müsteşarı Ahmet Şağar'ın başkanlığında cumartesi günü biraraya gelerek kamuda uygulanacak tasarruf tedbirleri konusunda rapor hazırlamaları ve bu raporun pazartesi günü yapılacak Bakanlar Kurulu'na sunulması da benimsendi. 
     
     



</TEXT>
</DOC>
