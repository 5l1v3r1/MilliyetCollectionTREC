<DOC>
<DOCNO> 3592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/ekonomi/eko02.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den Türkiye’ye mali yardımda ilk yeşil ışık 
</HEADLINE>
<TEXT>

Avrupa Parlamentosu Dışişleri Komisyonu’ndaki oylamada Türkiye'ye yapılacak mali yardımların tek çatı altında toplanmasını öngören Çerçeve Yönetmeliği kabul edildi 
     GÜVEN ÖZALP Brüksel 

     Avrupa Birliği'ne AB aday ülke konumunda bulunan Türkiye'ye yapılacak mali yardımların hukuksal temelini oluşturacak olan Çerçeve Yönetmelik'e ilk yeşil ışık Avrupa Parlamentosu Dışişleri Komisyonu'ndan geldi. Komisyon, yönetmelik üzerinde birkaç değişiklik yaparak oybirliğine yakın bir oy çokluğuyla Çerçeve Yönetmeliği kabul etti. 
     Çerçeve Yönetmelik, Birlik tarafından Türkiye'ye yapılacak mali yardımların tek çatı altında toplanmasını öngörüyor. Şu ana kadar MEDA, Gümrük Birliği ve Katılım Stratejisi çerçevesinde üç ayrı kalemden yardım alan Türkiye, Çerçeve Yönetmeliğin Konsey tarafından onaylanmasıyla birlikte tek çatı altından yardım alacak. Bu da Ankara'ya verilen paraların kontrolünü kolaylaştıracak bir takım teknik zorlukları da ortadan kaldıracak. 
     
     Son söz AB Konseyi'nin 
     Yönetmelikte diğer aday ülkeler gibi Türkiye'nin de tarım, altyapı, çevre alanlarına yönelik yardım programlarından yararlanmasının önemine dikkat çekiliyor. 
     Komisyon toplantısı sırasında söz alan Avusturyalı raportör Hannes Swoboda, Avrupa Parlamentosu'nun müzakere öncesi süreçte diğer adaylara uygulanan yöntemleri Türkiye için de uygulaması gerektiğini belirterek bunun "ayrımcılık havasından kurtulmak için" gerekli olduğunu söyledi. Swoboda, Avrupa Parlamentosu'nun Türkiye konusunda "devrede kalması" gerektiğini kaydetti. 
     Dışişleri Komisyonu'nun yeşil ışık yaktığı Çerçeve Yönetmelik, şubat ayı ortasında yapılacak Avrupa Parlamentosu Genel Kurulu'nda oylanacak. Ancak Avrupa Parlamentosu'nun vereceği kararın bağlayıcılığı yok. Bu konuda son sözü AB Konseyi söyleyecek. 
     
     
     


 EKONOMİ 
























</TEXT>
</DOC>
