<DOC>
<DOCNO> 47623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/guncel/gun06.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk senatör saçlarını kazıttı 
</HEADLINE>
<TEXT>

Belçika’da Flaman Yeşiller Partisi üyesi olan ilk Türk kökenli kadın parlamenter Meryem Kaçar hükümete kızınca tepkisini saçlarını kazıtarak gösterdi 
     GÜVEN ÖZALP Brüksel 

     Avrupa’da hükümetlerin politikalarının benimsenmemesine karşı birbirinden ilginç protestolar yapılıyor. Belçika Senatosu’nun iki Türk temsilcisinden biri olan Meryem Kaçar ilginç protestosunu Senato çatısı altına taşıdı. Flaman Yeşiller Partisi üyesi olan ve Belçika Senatosu’na giren ilk Türk kökenli kadın olma özelliğine sahip olan Kaçar hükümete kızınca tepkisini saçlarını kazıtarak gösterdi. 
     Üçüncü dünya ülkelerinin kalkınmasına katkıda bulunmak amacıyla uygulamaya sokulması öngörülen bir verginin Belçika hükümeti tarafından benimsenmemesini protesto eden Kaçar bir basın toplantısı sırasında saçlarını sıfıra vurdurdu. Basının ilgisini bu konuya çekmek için bu tür bir yönteme başvuran Senatör Kaçar amaçlarının döviz üzerinde yapılan spekülasyonların önüne geçilmesini sağlamak ve hükümeti bu özel verginin uygulanması konusunda ikna etmek olduğunu söyledi. 
     Bu verginin Belçika’nın programına eklenmesini talep eden Kaçar’a eşlik eden bayan meslektaşına rastlanmazken, erkek senatör ve parlamenterler arasından dört destek geldi. Makam aracı kullanmayıp işine bisiklet ve tren gibi araçlarla gitmeyi tercih etmesiyle de dikkat çeken Kaçar, bugün Gent şehrinde başlayacak Avrupa Birliği Devlet ve Hükümet Başkanları Zirvesi sırasında da protesto eylemi gerçekleştireceklerini söyledi. 
     



 GÜNCEL 


















</TEXT>
</DOC>
