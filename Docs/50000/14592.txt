<DOC>
<DOCNO> 14592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/soneko07.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura her ay zam var... 
</HEADLINE>
<TEXT>

     Devlet memurları ile memur emeklileri ve sözleşmeliler, Temmuz'da yapılacak genel zamma kadar her ay ek zam alacak görünüyor. 
     Maaşlarına yılın ilk yarısı için yüzde 10 zam yapılan, ancak Mart ayı sonunda enflasyonun yüzde 10.7'e ulaşması sonrasında, Bütçe Kanunu gereğince aradaki farkı ''2 puanlık refah payı'' ile birlikte alması gereken devlet memurlarına, 15 Nisan'da zamlı maaş verilecek. 
     Söz konusu zam, 31 Aralık tarihi itibarıyle maaşlara yüzde 2.7, Mart ayı maaşlarına ise yüzde 2.5 olarak yansıyacak. Katsayılar, Nisan ayı maaşlarını Mart'a göre yüzde 2.5 arttıracak şekilde yeniden belirlenecek. Bu şekilde toplam zam oranı, yüzde 10'dan 12.7'ye yükselecek. 
     Ancak zam uygulaması bununla bitmiyor. Bütçe Kanunu'nun ilgili hükmü uyarınca yıl içinde hangi ay memur maaş zammı, dönem enflasyonunun altında kalırsa, aradaki farkın 2 puanlık refah zammıyla birlikte maaşlara yansıtılması gerekiyor. Bu durumda aylık enflasyonun yüksek çıkması beklenen Nisan ve Mayıs aylarının ardından da, memura ek zam ihtiyacı doğacak. Nisan ayı enflasyonu yüzde 2 çıkarsa, 4 aylık enflasyon, ek zamla yüzde 12.7'ye ulaşacak memur maaş artışını geride bırakacak. Bu durumda 15 Mayıs'ta memura ''refah payı'' ile birlikte yeniden yüzde 2.1'lik bir fark verilmesi gerekecek. Aylık enflasyona paralel bu fark da büyüyecek. 
     Mayıs ayı enflasyonu da aynı tabloyu ortaya çıkaracak. Bu ayda da aylık enflasyon yüzde 2 olduğunda, 15 Haziran'da memur yine zamlı maaş alacak. 




</TEXT>
</DOC>
