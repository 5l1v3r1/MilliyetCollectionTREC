<DOC>
<DOCNO> 11058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur17.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilde kaza bilançosu 190 ölü, 255 yaralı 
</HEADLINE>
<TEXT>

     Türkiye genelinde, 9 günlük Kurban Bayramı tatilinde meydana gelen trafik kazalarında 190 kişi öldü, 255 kişi yaralandı. 
     Emniyet Genel Müdürlüğü Trafik Hizmetleri Başkanlığı verilerine göre, 3-11 Mart 2001 tarihleri arasında, polis ve jandarma bölgelerinde toplam 132 ölümlü trafik kazası meydana geldi. Bu kazalarda 190 kişi hayatını kaybetti, 255 kişi ise yaralı olarak kurtuldu. 
     Kazaların 60'ı şehir içinde meydana geldi. Bu kazalarda 72 kişi öldü, 55 kişi yaralandı. Şehir dışında meydana gelen 72 kazada ise ölü sayısı 118, yaralı sayısı 200 oldu. Trafik Hizmetleri Başkanlığı'ndan yapılan açıklamada, ''kısıtlama uygulanan döneme göre, kazalarda ve ölümlerde azalmanın devam ettiği''bildirildi. 
     Denizyolu, demiryolu ve havayolundaki toplam kaza, ölü ve yaralı sayısının yok denecek kadar az olduğu vurgulanan açıklamada, ''İçel'den Antalya'ya denizyolu yerine sadece Konya ve Toros Dağları'ndan geçen karayolunun kullanılması, ulaşım ilkelliği, kaza ve ölümlerin önemli nedenidir'' denildi. Geçen yıl 9 günlük Kurban Bayramı tatilinde 121 trafik kazası meydana gelirken, bu kazalarda 176 kişi hayatını kaybetmiş, 275 kişi de yaralanmıştı. Bu yıl Ramazan Bayramı ve yılbaşı tatilini kapsayan 10 günlük sürede ise 146 trafik kazası yaşanmış, bu kazalarda 195 kişi hayatını kaybederken, 369 kişi yaralanarak tedavi altına alınmıştı. 




</TEXT>
</DOC>
