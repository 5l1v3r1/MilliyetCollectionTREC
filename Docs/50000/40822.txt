<DOC>
<DOCNO> 40822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo15.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Matthaeus, Rapid Wien'e teknik direktör oldu 
</HEADLINE>
<TEXT>

     Almanya'nın FC Bayern Münih takımında oynarken geçen sezon futbola veda eden Lotthar Matthaeus, Avusturya'nın SK Rapid Wien takımının başına getirildi. 
     Almanya Milli Takımı'nın değişmez oyuncusu ve milli formayı 150 kez giyerek rekor kıran Lothar Matthaeus, bugün düzenlediği basın toplantısında SK Rapid Wien ile 2 yıllık sözleşme imzaladığını açıkladı. 
     Arkadaşı Günter Güttler'i de antrenör olarak beraberinde getiren 40 yaşındaki Matthaeus, ilk çalışmasına bugün futbolcularına yaptıracağı antrenmanla çıktı. 
     2 kez dünyada yılın futbolcusu seçilen Matthaeus, Avusturya'da Almanlara karşı önyargılı davranılmasının kendisini nasıl etkileyeceğinin sorulması üzerine, ''Ben Viyanalıları seviyorum. Umarım bir gün onlar da beni sever'' diye konuştu. 
     Resmi olarak ne kadar para aldığı açıklanmayan Matthaeus'a, yıllık 7 milyon dolar verileceği belirtiliyor. 






</TEXT>
</DOC>
