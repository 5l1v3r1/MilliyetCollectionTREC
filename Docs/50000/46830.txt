<DOC>
<DOCNO> 46830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun18.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'te şüphelenilen 3 Arap yolcu uçaktan indirildi 
</HEADLINE>
<TEXT>

     İsveç'te, Stockholm'den kalkacak bir charter uçağında bulunan 3 Arap, yolcular rahatsızlık duyunca uçaktan indirildi. 
     Iraklı ve Mısırlı olan ancak İsveç'te yaşayan bu kişilerden 2'sinin biletlerini Cuma günü, diğerininse dün aldığı belirtildi. 
     Uçaktan indirilen Araplar, biletlerini son anda almalarının nedeninin daha ucuza gelmesi olduğunu belirttiler. 
     Söz konusu kişilerin biniş işlemlerini yaptırırken sorun çıkmadığı bildirildi. Ancak kabin görevlileri Kanarya Adaları'na giden uçağın pilotuna, bazı yolcuların, bu kişilerin ''garip hareketlerde'' bulunduğunu söylediler. Pilot son anda bilet almalarından kuşkulandığı bu kişilerin uçaktan inmelerini istedi. 
     ABD'ye yapılan saldırılardan sonra birçok ülke havalimanları ve uçaklardaki güvenlik önlemlerini artırmıştı. 
     






</TEXT>
</DOC>
