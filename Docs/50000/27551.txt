<DOC>
<DOCNO> 27551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur23.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtbank davasında Balkaner şerefini geri istedi 
</HEADLINE>
<TEXT>

     Duruşmada tanık olarak dinlenen Yurtbank Merkez Şubesi Şef Yardımcısı Zeynep Varol, bankaya el konulmasının ardından sözlü talimatlar üzerine bankanın yetkili kişilerine, off shore hesaplarından ödeme yapıldığını söyledi. 
     İstanbul 5 No'lu DGM'de görülen duruşmada, Yurtbank Merkez Şubesi Müdürü Metin Ataseven ile aynı şubede şef yardımcısı Zeynep Varol tanık olarak dinlendi. 
     Varol ifadesinde, ''Bankaya 22 Aralık 1999 tarihinde el konulmasının ardından, verilen sözlü talimatlar ile bankanın yetkili kişilerine off shore hesaplarından ödeme yapıldı'' dedi. Bu işlemlerin resmiyete dökülmediğini, daha sonra bunlarla ilgili tutanak tutulduğunu belirten Varol, işlemin yasal olduğunu da savundu. Müdür Metin Ataseven de, sözlü talimatlar ile yapılan ödemelerden sonra belge alınamayacağına kanaat getirildiği takdirde tutanak tutulduğunu, bunun bir bankacılık kuralı olduğunu söyledi. Daha sonra diyecekleri sorulan 7 mudi de, ellerindeki paraları devlet güvencesindeki Yurtbank'a yatırdıklarını, bankaya el konulmasının ardından paraları geri alamadıklarını belirterek, banka yöneticilerinden şikayetçi olduklarını bildirdiler. 
     Duruşmada söz alan Ali Avni Balkaner, ''Ben tüyü bitmemiş yetimin hakkına tecavüz eden bir kişi olarak gösterildim. Ekonomik krizin nedeni değil, kurbanıyız'' dedi. Yurtbank'ı özelleştirmeden almadığını, tek şubeli bir banka iken 30 şubeli bir banka haline getirdiğini, 20 çalışan sayısını 600'e çıkardığını kaydeden Balkaner, ''Bankanın içini boşaltmadığım gibi doldurdum'' iddiasında bulundu. Balkaner, iki büyük depremin faaliyet alanları olan inşaat ve emlak sektörüne darbe vurduğunu, bu yüzden verilen kredilerin geri dönmediğini ifade ederek, bankaya el konulmadan önce gayrımenkul ortaklığının yüzde 51'ini mali yapının güçlenmesi için bankaya devrettiğini söyledi. ''Banka sahipliğim benim için sonun başlangıcı oldu'' diyen Balkaner, bütün servetini kaybettiğini öne sürdü. Balkaner sözlerini, ''Mahkemenizden şerefimi, haysiyetimi geri vermesini istiyorum. Sizden başka sığınacak limanım yok'' şeklinde bitirdi. 
     Tutuklu sanık avukatları söz alarak, müvekkillerinin üzerine atılı suçu işlemediklerini öne sürerek, tahliye talebinde bulundular. Mahkeme heyeti, tutuklu sanıklardan Bayram Eser, Murat Yanık, Engin Aras ve Nihat Yurdakök'ün tahliyesine karar verdi. Ali Avni Balkaner, Süleyman Ekiz ve Özcan Kaşlıoğlu'nun tutukluluk halinin devamı yönünde karar alan mahkeme heyeti, duruşmayı eksikliklerin giderilmesi amacıyla erteledi. 






</TEXT>
</DOC>
