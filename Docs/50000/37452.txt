<DOC>
<DOCNO> 37452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sonspo15.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'dan bir transfer daha... 
</HEADLINE>
<TEXT>

     Trabzonspor, daha önce prensip anlaşmasına vardığı Gana Genç Milli Takımı oyuncusu Patrick Villars ile sözleşme imzaladı. 
     Mehmet Ali Yılmaz Tesisleri'nde yapılan ve kulüp futbol şubesi sorumlusu Serdar Bali ile dış ilişkiler sorumlusu Kerim Kalafatoğlu'nun bulunduğu imza töreninde, Ganalı oyuncu kendisini 4 yıl bordo-mavili renklere bağlayan sözleşmeye imza attı. 
     Kulüp futbol şubesi sorumlusu Serdar Bali, birkaç gündür A takımla birlikte idmanlara çıkan Ganalı oyuncunun idmanlarını sürdüreceğini, ancak bu futbolcudan altyapıda da yararlanabileceklerini söyledi. 
     Gana Genç Milli Takımı'nda 14 kez forma giyen, 1 kez de A milli olan Villars ise imza töreninde yaptığı konuşmada, Trabzonspor'da kısa sürede büyük başarılar yaşamak istediğini belirterek, ''Hedefim Avrupa Şampiyonlar Ligi'nde Trabzonspor'un formasını giyen bir oyuncu olmaktır'' diye konuştu. 






</TEXT>
</DOC>
