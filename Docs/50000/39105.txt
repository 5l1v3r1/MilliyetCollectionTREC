<DOC>
<DOCNO> 39105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur02.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da deprem sırasında pencereden atlayan 2 kişi yaralandı 
</HEADLINE>
<TEXT>

     Düzce'nin Yığılca İlçesi'nde meydana gelen 5.4 şiddetindeki deprem sırasında, Bolu kent merkezinde ve ilçelerde yaşayan vatandaşlar, deprem anında yaşadıkları prefabrike konut ve binalardan dışarı çıktılar. 
     Depremden sonra, bir açıklama yapan Bolu Valisi Mehmet Ali Türker,emniyet yetkililerinden kendine ulaşan ilk bilgilere göre, deprem anında paniğe kapılan 2 vatandaşın balkondan atlayarak yaralandığını ve yaralıların Bolu İzzet Baysal Devlet Hastanesi'ne kaldırıldığını bildirdi. Türker, Bolu ve Düzce'de can kaybının olmadığını belirterek, ''Polis ve jandarma ekiplerimiz, bölgelerini tarayarak, hasar tespiti yapıyorlar ve can ve mal kaybı olup olmadığını araştırıyorlar'' dedi. 
     Öte yandan Bolu'da, deprem anında bulundukları yerlerden dışarı çıkan vatandaşların bekleyişi sürüyor. Çok sayıda vatandaş, kent merkezindeki parklarda toplandılar. 
     Düzce merkezi ile Akçakoca ve Mudurnu'da da vatandaşların paniğe kapılarak sokağa çıktıkları bildirildi. 






</TEXT>
</DOC>
