<DOC>
<DOCNO> 37464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur01.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Freni patlayan tüp kamyonu parçalandı, sürücüsü öldü... 
</HEADLINE>
<TEXT>

     İzmir'de meydana gelen trafik kazasında, freni patlayan kamyon parçalandı, araç sürücüsü de olay yerinde öldü. 
     Aliağa'ya giden boş LPG tüpleriyle yüklü Abbas Bülbül 61 yönetimindeki 43 EA 336 plakalı kamyonun freni, Manisa-İzmir yolunun 10. kilometresinde yokuş aşağı inerken patladı. Aşırı hızlanan ve kontrolden çıkan kamyon, yolun sağ tarafındaki arsada 100 metre kadar sürüklenerek ve takla atarak paramparça duruma geldi. Aliağa'ya boş tüp getirdiği belirlenen kamyon sürücüsü Abbas Bülbül, olay yerinde öldü. 
     Kaza sırasında kamyonda bulunan piknik, sanayi ve mutfak tipi boş tüpler, geniş bir alana dağıldı. 
     Görgü tanıkları, kazayı anlatırken, ''Şoför, kendi hayatını hiçe sayarak büyük bir faciayı önledi. Yokuş aşağıya indiği sırada sol tarafta benzin istasyonu vardı. İstasyona 200 metre mesafe kala direksiyonu sağ yöne kırdı. Benzin istasyonuna girseydi korkunç bir facia olabilirdi'' diye konuştular. 
     Kazayla ilgili soruşturma başlatıldığı bildirildi. 
     
     







</TEXT>
</DOC>
