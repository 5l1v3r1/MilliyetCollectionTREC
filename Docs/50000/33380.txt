<DOC>
<DOCNO> 33380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/ekonomi/eko04.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin istikrar paketini gevşetti 
</HEADLINE>
<TEXT>

Hükümet, muhalefet ve halkı ikna edemeyince memur ve emekli maaşlarının yüzde 13 oranında düşürülmesi kararını yumuşatma eğilimine girdi 
     EKONOMİ SERVİSİ 

     Arjantin Hükümeti, başkent Buenos Aires sokaklarında giderek şiddetlenen protesto gösterilerinin ardından, uygulamaya koyacağı kemer sıkma programını yumuşatma kararı aldı. 
     Geçtiğimiz hafta yaşanan mali krizin ardından, kamu harcamalarını azaltmayı hedefleyen bir reform programı hazırlayarak, tüm dünyaya ilan eden Arjantin Hükümeti, ne muhalefeti ne de halkı ikna edebildi. 
     
     Kesinti azaltılacak 
     Ülkenin bütçesini dengelemek ve toplam 128 milyar dolarlık borcunu hafifletmek isteyen hükümetin en çok tepki toplayan kararı kamu çalışanları ve emeklilerin maaşlarının yüzde 13 düşürülmesiydi. Hükümetin, ülkede bir kaosa yol açan bu kararı yumuşatmayı planladığı öğrenildi. 
     Hükümete yakın kaynaklar, Cumhurbaşkanı Fernando de la Rua ile ekonomiden sorumlu Devlet Bakanı Domingo Cavallo’nun, memur ve emeklilerin maaşlarından daha az oranda bir kesinti yapma seçeneği üzerinde çalıştıkları ve kararlarını bugün açıklayacaklarını bildirdiler. 
     
     IMF beğenmişti ama... 
     Hükümetin kemer sıkma programı, başta IMF olmak üzere, uluslararası kreditör kuruluşların ve yabancı yatırımcıların takdirini toplamıştı. 
     Ancak program içeride ters tepti. Muhalefet partileri, sendikalar ve geniş halk kitleleri, hükümeti "halkı IMF’ye ve yabancı sermayeye kurban etmekle" suçladılar. Analistler, şimdi Arjantin Hükümeti’ni bekleyen en önemli sınavın halkla, IMF arasında bir orta yol bulmak olduğunu ifade ediyorlar. 
     



 EKONOMİ 





















</TEXT>
</DOC>
