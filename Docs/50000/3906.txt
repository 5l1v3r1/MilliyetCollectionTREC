<DOC>
<DOCNO> 3906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/soneko14.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DuPont başkanı Türkiye'de 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, DuPont ve Sabancı Grubu'nun global işbirliğine yönelik olarak, ''Güzel Türkiye'miz için global gidişatta yerimizi almak zorundayız'' dedi. 
     ABD kimya devi DuPont'un Yönetim Kurulu Başkanı ve CEO'su Chad Holliday ile Başkan Yardımcısı George Mc Cormack, DuPont ile Sabancı eşit ortaklığıyla dünya çapında üretim yapmak üzere oluşturulan DuPontsa ve Dusa International şirketlerinin kuruluşu sonrasında temaslarda bulunmak üzere bu sabah Türkiye'ye geldi. 
     Sabancı Üniversitesi'nde incelemelerde bulunan Holliday ve Cormack, daha sonra Sabancı Center'de düzenlenen basın toplantısına katıldılar. 
     Sakıp Sabancı toplantıda yaptığı konuşmada, ''Güzel Türkiyemiz için global gidişatta yerimizi almak zorundayız'' dedi. DuPont'un bunun için bir numune olduğunu belirten Sabancı, ''Gönül istiyor ki bu numune daha dolu dolu olsun. Ben dünya devi DuPont şirketinin değerli başkan ve yardımcısını burada selamladığım için mutluyum gururluyum'' diye konuştu. Sabancı, DuPont camiasında 25 sene geçmişleri olduğunu, bu önemli firma ile Sabancı Grubu'nun belli noktalarda aynı şeyi düşündüklerini ve ortak değerlere sahip olan iki grubun birbirlerini anlayabildiklerini kaydetti. 
     Sabancı, başarılı işler için yola çıktıklarını, birçok işler yaptıklarını, ufukta da yeni işler yapmak için niyetleri olduğunu söyledi. 
     İki grubun biraraya gelmesinde, temel nedenin iş ahlakı, iş yürütme ve yönetim anlayışı, ortaklarına, müşterilerine ve çalışanlarına saygı olduğunu belirten Sabancı, şunları kaydetti 
     ''İşte bu ortak değerleri biz aynı şekilde hissettiğimiz içindir ki beraber yürüdük. İki sene evvel polyester konusunda bir şirket meydana getirmişiz. 920 milyon dolar ödenmiş sermayeli ve Amsterdam'da merkez ofisi olan. Memleketimizde ekonomik problemlerin ağır olduğu 25 gün evvel, ABD'deki 50 bin ton yıllık bir fabrikanın bu şemsiye içine girmesinde anlaştık. 600 milyon dolar ödenmiş sermayeli bir şirket meydana getirdik. Bunun da merkez ofisi Wilmington olmaktadır.'' 
     'ABD'de ve Avrupa'da 5'er fabrikamız. Afrika'da Mısır'da Kahire'de 1 fabrikamız var. Bitti mi Bitmek yok. Sanayide devam'' diyen Sabancı, daha iyiyi, daha büyüğü, daha verimliyi kovalayacaklarını ifade etti. 
     Sakıp Sabancı, ilerideki dönemde yine belki Çin'deki, Uzakdoğu'daki, İran'daki iş gerçekleşti diye basın mensupları ile biraraya gelmeyi temenni ettiklerini kaydetti. 
     Holliday'in sabah saat 06.10'da Türkiye'ye geldiğini ve Sabancı Üniversitesi'ni ziyaret ettiğini, öğleden sonra 15.00'te ise Avrupa'da bağlantılı olduğu başka yerlere gideceğini bildiren Sabancı, Başkan'ın bu yoğun temposunu da kendisiyle özdeşleştirerek, ''Arkadaşım diyorum ki benim gibi etme. Adın gibi tatil yap'' dedi. 
     DuPont Yönetim Kurulu Başkanı ve CEO'su Chad Holliday da, ''Dostum Sabancı ilişkilerimizi ne güzel anlattı'' diye başladığı konuşmasında, DuPont teknolojisi ve tesislerinin Sabancı Grubu teknolojisi ve tesisleri ile biraraya getirdiklerini hatırlatarak, daha da büyüme amacında olduklarını söyledi. 
     Bu sabah Sabancı Üniversitesi'ni ziyaret ettiğini belirten Holliday, ''Bana göre bu üniversite dünyanın her ülkesinde en iyi üniversitelerden biri olacak duruma sahip. Bu ilerici düşüncenin bir kanıtıdır. Sabancı Grubu ülkesinin eğitimine katkı sağlayarak çok doğru bir iş yapıyor'' dedi. 
     DuPont'un 200 yıl önce Fransa'dan ABD'ye göç eden bir ailenin çocuğu olduğunu belirten Holliday, şunları söyledi 
     "DuPont o zamanın başkanı Jefferson'a, kimyada mı tarımda mı yatırıma gideyim diye sorar. O da, kimya sektörüne gir der. Sabancı Grubu da Türkiye'yi değiştirecek alanlara girdi ve çok güçlü oldu. Çok benzer iki aileye başarılar diliyorum.'' 
     Sakıp Sabancı da, bir basın mensubunun ''DuPontsa ortaklığının Uzakdoğu'da yapılanma konusundaki eylem planı nedir '' şeklindeki sorusu üzerine, Çin, Malezya ya da İran'da ileride birgün incelemelerde bulunabileceklerini belirterek, ''2 sene önce bizimle konuşsaydınız, naylon işi yoktu. 3 sene önce konuşuyor olsaydınız, bu harita yoktu. Adana'da Sasa var. Ordan buraya geldik. Bir yere geliş zor olur ama onu büyütmek daha kolay olur'' dedi. 




</TEXT>
</DOC>
