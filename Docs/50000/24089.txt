<DOC>
<DOCNO> 24089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/soneko05.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren'in şirketleri gözaltı pazarına alındı 
</HEADLINE>
<TEXT>

     Galatasaray Kulübü Başkanı Faruk Süren'in şirketleri Makina Takım ve Transtürk Holding'in hisseleri, şirketlerin borçlarını ödemekte güçlük içerisine girdikleri ve finansman sıkıntısına düştükleri gerekçesiyle, Borsa kotundan çıkarılarak Gözaltı Pazarı'na alındı. 
     Borsa Yönetim Kurulu'nun dünkü toplantısında, işlem sıraları kapalı bulunan Makina Takım ve Transtürk Holding'in durumu görüşüldü. 
     Toplantıda, 2 şirketin de banka kredilerini, vergi borçlarını, SSK borçlarını, personel borçlarını ve satıcılara olan borçlarını ödeme güçlüğü içine düşmesi, alacaklıların icra yoluyla takibe geçmiş olmaları ve kredi kullandığı bankalar ve diğer finans kuruluşları ile borçlarını bir protokole bağlamak üzere geçen yıl Aralık ayından bu yana yapılan görüşmelerin henüz olumlu sonuçlanmadığı gözönüne alınarak, İMKB Kotasyon Yönetmeliği'nın 16. maddesindeki ''ortaklığın borçlarını ödemekte güçlük içerisine girmiş veya finansman sıkıntısına girmiş olması'' hükmü, aleyhine girişilen icra takipleri ve bankalarla sürdürdüğü görüşmelerle ilgili olarak kamuyu aydınlatma mevzuatına ve borsa düzenlemelerine uymaması ve hisse senetlerinin piyasa değerinin 6 Kasım 2000 tarihinden bu yana nominal değerinin altında işlem görmesi nedeniyle, hisse senetlerinin borsa kotundan çıkarılması kararlaştırıldı. 
     İMKB Yönetim Kurulu, 2 şirketin hisse senetlerinin, yarından itibaren Gözaltı Pazarı'nda işlem görmeye başlamasına karar verdi. Transtürk Holding ve Makina Takım hisselerinin işlem sırası, kapatılmadan önceki son işlem günü olan 24 Mayıs 2001 tarihindeki 2. seansta gerçekleşen işlemler üzerinden hesaplanan baz fiyatla işleme açılacak. 
     Bu arada Transtürk Holding ve Makina Takım, Türkiye Halk Bankası'nın önceki gün mesai saatinin bitiminden sonra, şirket menkulleri üzerinde ihtiyati haciz uyguladığını bildirdi. Transtürk Holding, Fındıklı'daki şirket binasında 4 milyar 295 milyon liralık, Makina Takım, Karaköy'deki şirket merkezinde 450 milyon lira değerinde menkul mallara ihtiyati haciz uygulandığını Borsa'ya iletti. 
     
     







</TEXT>
</DOC>
