<DOC>
<DOCNO> 26061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun02.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de katliamcı prensin kokainin etkisinde olduğu iddiası 
</HEADLINE>
<TEXT>

     Babası Kral Birendra ve annesi Kraliçe Aiswarya'nın da aralarında bulunduğu kraliyet ailesi üyelerini öldürdükten sonra intihar eden Nepal Veliaht Prensi Dipendra'nın, olay anında alkolün yanı sıra kokainin de etkisinde olduğu iddia edildi. 
     The Sunday Times gazetesinin, kraliyet ailesine yakın bir kaynağa dayanarak verdiği haberde, kendini vurduktan sonra hastaneye kaldırılan Prens Dipendra'nın kanında, kokain bulunduğu belirtildi. Bu arada, Londra'da yaşayan Nepalli doktor Raghav Dhital, gazetenin bu haberiyle ilgili olarak, ''Bu delilik anına, alkol ile uyuşturucunun karışması yol açmış olabilir'' yorumunda bulundu. Kraliyet ailesinden 9 kişiyi otomatik silahla öldüren Veliaht Prens Dipendra, kendi başına da kurşun sıkmış ve kaldırıldığı hastanede yaşamını yitirmişti. 







</TEXT>
</DOC>
