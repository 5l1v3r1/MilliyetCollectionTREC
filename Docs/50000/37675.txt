<DOC>
<DOCNO> 37675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/ekonomi/eko00.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye programda başarılı ve hırslı 
</HEADLINE>
<TEXT>

ABD Hazine Bakan Yardımcısı Steven Radelet, hükümetin kararlılığını överek Çok az ülke bu kadar kısa sürede bu kadar çok reformu hayata geçirdi’ dedi 
     ANKARA Milliyet 

     ABD Hazine Bakan Yardımcısı ve IMF’deki temsilcisi Steven Radelet, hükümeti yapısal reformlar konusunda hem övdü hem de reformları sürdürmesi konusunda uyardı. Türkiye’nin uyguladığı programı çok hırslı olarak değerlendiren Radelet, programdaki gelişmeler ilişkin "Son derece parlak ve cesaret verici" dedi. 
     Ankara’ya önceki gün gelen ve Devlet Bakanı Kemal Derviş’le yaptığı görüşmenin ardından dün de dış ticaretten sorumlu Devlet Bakanı Tunca Toskay’ı ziyaret eden Radelet, ABD’nin Ankara Büyükelçisi Robert Pearson ile birlikte basın mensuplarının sorularını yanıtladı. 
     Hükümetten birçok yetkiliyle bir araya geldiğini kaydederek, "Çok açık, verimli ve yapıcı görüş alışverişlerinde bulunduk" diyen Radelet, şöyle konuştu "Çok az sayıda ülke, bu kadar kısa bir dönemde, bu kadar çok reformu uygulamaya koyabildi. Hükümeti çabalarından dolayı takdir ediyoruz. Son dönemde yapılan net açıklamalar, hükümetin bu programına bağlılığını ve kararlılığını göstermesi açısından son derece önemli. Hükümetin bu reform programı üzerindeki kararlılığını ve taahhütlerini tam anlamıyla yaşama geçirmeyi önümüzdeki aylarda da sürdürmesi halinde, bunun Türk ekonomisinde çok net gelişmelerin sağlanmasıyla sonuçlanacağına güvenimiz tamdır." 
     
Gelişmeler cesaret veriyor’      Radelet, programla ilgili olarak son birkaç ay içinde sağlanan gelişmeleri "Son derece cesaret verici ve parlak" diye nitelendirdi. Kendileri açısından cesaret verici şeylerin neler olduğunun sorulması üzerine de enflasyonun düşüşe geçtiğini, son birkaç hafta içinde oldukça yükselen faiz oranlarının da inişe geçtiği yönünde işaret bulunduğunu kaydetti. 
     Radalet, şunları söyledi "Bankacılık sektörünün yeniden yapılandırılması, bankaların Türk işadamlarına ve halkına daha hizmet verebilmesi için çok iyi gelişmeler sağlandı. Uygulanmaya devam edilmesi halinde, ekonomiyi düzeltici sonuçlar verecektir. Diğer cesaret verici gelişme de özellikle ihracat alanında görülüyor. İhracattaki gelişme üretimin artırılması ve işsizliğin azaltılmasında ümit veriyor." Radalet, "Hükümetin taahhütlerinin geçerli olduğu ve programın uygulanmasına devam edildiği sürece, bunun ekonomi üzerinde olumlu bir etki yapacağına inanıyoruz" diye konuştu. 
     
Derviş’e ayrıcalık yok’      Steven Radalet’e Derviş ile görüşmede ne konuştuklarını sorması üzerine, ABD Ankara büyükelçisi Robert Pearson araya girerek, "Burada önemli olan hükümetin tüm bakanlarıyla olan görüşmelerimizdir. Size belirtmek istediğimiz, Türk hükümetinin tümüyle görüşmelerde bulunduğumuzdur. Tüm bu görüşmeler verimliydi. Bir tek Kemal Derviş görüşmesi gibi bir ayrım yapmak istemiyorum. Tüm görüşmeler olumlu geçti" dedi. 
     Radelet, Ankara temasları sırasında ekonomi yönetiminin tamamına yakınıyla görüştü. Türkiye’de yaklaşık iki gün kalan Radelet, Maliye Bakanı Sümer Oral, özelleştirmeden sorumlu Devlet Bakanı Yılmaz Karakoyunlu, Devlet Bakanı Tunca Toskay, Hazine Müsteşarı Faik Öztrak ve Merkez Bankası Başkanı Süreyya Serdengeçti ile görüşmeler yaptı. 
     



 EKONOMİ 























</TEXT>
</DOC>
