<DOC>
<DOCNO> 26700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur23.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Demirel İstanbul Adliyesi'nde ifade verdi 
</HEADLINE>
<TEXT>

     Egebank'ın eski sahibi Yahya Murat Demirel ile beraberindeki 3 kişi, Halk Bankası'ndan usulsüz olarak alındığı iddia edilen 159 milyon dolar krediyle ilgili ifadelerine başvurulduktan sonra, yeniden Kartal Özel Tip Kapalı Cezaevi'ne götürüldüler. 
     İstanbul Adliyesi'ne cezaevi ring aracıyla getirilen ve basın mensuplarının görüntülememesi için dehlizden savcı odasına alınan Yahya Murat Demirel ile Egebank Off-Shore'nin ortağı Barbaros Olcay ve Demirel'in yakın arkadaşları Gökalp Baştürk ile Şaban Ayhan Tatlıgil, soruşturmayı yürüten Cumhuriyet Savcısı Osman Uludüz'e yaklaşık 2 saat ifade verdiler. 
     Demirel ile beraberindeki 3 kişi, ifadelerinin alınmasının ardından yeniden Kartal Özel Tip Kapalı Cezaevi'ne götürüldüler. 
     Demirel, Baştürk, Olcay ve Tatlıgil'in, ifadelerinde, 159 milyon dolar krediyi kullandıklarını, ancak kredinin usulsüz alınmadığını söyledikleri öğrenildi. Demirel'in, borcunu ödeyeceğini bildirdiği de belirtildi. 
     İstanbul Cumhuriyet Savcısı Uludüz, Halk Bankası Genel Müdürlüğü'nün, ''Yahya Murat Demirel'in bazı şirketlerinin bankadan usulsüz kredi kullandıkları'' yolunda yaptığı suç duyurusu üzerine, bankanın ve kredi kullanan şirket yöneticilerinin aralarında bulunduğu 12 kişi hakkında soruşturma başlatmıştı. 
     







</TEXT>
</DOC>
