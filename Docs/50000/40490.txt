<DOC>
<DOCNO> 40490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur13.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Apo ile geldiler, seçimle gidecekler" 
</HEADLINE>
<TEXT>

     CHP Genel Başkanı Deniz Baykal, hükümetin ''Apo ile geldiğini, seçimle gideceğini'' savundu. 
     Baykal, Trabzon'un Akçaabat ilçesinde halka hitaben yaptığı konuşmada, bugün yaşanan ekonomik krizin tek sorumlusunun iktidar olduğunu ileri sürerek ''Onlar Apo ile geldiler, seçimle gidecekler. iz 3 yıl önce bugün yaşanan krize dikkat çekmiştik. Bugün yaşananlar,CHP'yi dinlememenin faturasıdır'' dedi. 
     Türkiye'nin, Cumhuriyet tarihinde yaşamadığı bir kriz yaşadığını ifade eden Baykal, konuşmasını şöyle sürdürdü 
     ''İnsanlar aynı işi yapıyorlar, ancak emeklerinin karşılığını alamıyorlar. Herşeyin değeri arttı, ancak gelir azaldı. Halk yoksullaştı. Gelinen nokta, israf noktasıdır. Bunun da sorumlusu Türkiye'yi yönetenlerdir. Yıllarca borç alındı, hala alınıyor. Alınan borçlarla ne yapıldı Türkiye nereye götürüldü Ülkeyi yönetenler yarını düşünmediler. Yönetenler, hayırsız bir evlat gibi, zengin bir babanın servetini har vurup harman savurmuştur.'' 
     Bu noktaya gelinmesinde bir unsurun da yolsuzluklar olduğunu savunan Baykal, ''Türkiye'de devlet, attığı her adımda yolsuzluğa teslim olmuştur. Türkiye'deki bankaların zararının 3 yıl önce 3.6 milyar dolar olduğunu söylemiştik. Bugün Türkiye'de 21 bankanın devlete zararı 21 milyar dolardır. Aradaki fark, 18 milyar dolardır. Bu fark, CHP'nin söylediğini dinlememenin akıl parasıdır'' diye konuştu. 
     Baykal, bölge ürünlerinden fındığa verilen fiyatın, piyasa fiyatının altında olduğuna dikkati çekerek ''Fındık fiyatı, tarihinde ilk defa piyasanın altında verilmiştir. Türkiye, kendi eliyle kendini yaraladı. Tütün dışarıdan ithal ediliyor. Güzelim Akçaabat, Ege tütünü işe yaramaz hale getiriliyor'' şeklinde konuştu. 
     
     







</TEXT>
</DOC>
