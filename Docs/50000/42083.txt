<DOC>
<DOCNO> 42083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/spor/spo15.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Eczacıbaşı’nın gözü zirvede      BAYANLAR A1 Voleybol Ligi’nde geçen sezon başarılı bir yıl geçiren Eczacıbaşı, kadrosunu iki yıldız isimle takviye etti. Mavi - Beyazlı ekip, Rus Milli Takımı’nın smaçörü Elena Godina ve pasörü Tatiana Gratcha ile sözleşme imzalayıp, yabancı transferine noktayı koydu. Zirveyi hedefleyen Eczacıbaşı’nda yeni sezonda daha önce Vakıfbank’ı da çalıştıran Polonyalı Andrei Niemczyk görev yapacak. 
     
Haftanın hakemleri Bursa - Diyarbakır Ünsal Çimen F.Bahçe - Y.Yozgat Kuddusi Müftüoğlu Malatya - G.Saray Selçuk Dereli Antalya - Denizli Sadık İlhan Trabzon - Samsun Serdar Tatlı G.Antep - Ç.Rize Ali Uluyol Göztepe - A.Gücü Kadir Tozlu G.Birliği - Kocaeli Sebahattin Bitirim      
Gustave Bursa’da      LİGDE alınan kötü sonuçların ardından transfer çalışmalarına ağırlık veren Bursaspor, Kamerunlu Bahoken Gustave’yi şehre getirdi. Yeşil - Beyazlılar’ın dün akşamki idmanına çıkan Gustave’nin, Fransa’nın 2. lig takımlarından Havre’de oynadığı ve beş kez ülkesinin ümit milli takım formasını giydiği bildirildi. Başkan Erdoğan Bilenser, 22 yaşındaki oyuncuyla her konuda anlaştıklarını açıkladı. 
     
Dostluk bildirisi      KARADENİZ derbisi niteliğindeki Trabzonspor - Samsunspor maçı öncesi, Bordo - Mavili takımın teknik direktör, Sadi Tekelioğlu’nun yaptığı dostluk çağrısına Samsunspor yönetimi de katıldı. Bir bildiri yayınlayan yönetim, "Dostluk sonuçtan da önemlidir. Samsunspor olarak maçın sonucu ne olursa olsun iki kulüp futbolcularının sahadan el ele çıkmasını istiyoruz" ifadelerini kullandı. 
     
Malatya heyecanlı      LİGDE puanı olmayan ve yarın sahasındaki ilk maçta Galatasaray’ı konuk edecek olan Malatyaspor geri sayıma geçti. İnönü Stadı’nın bakım ve onarım çalışmaları tamamlanırken, Teknik Direktör Erdoğan Arıca, Galatasaray karşısında hedeflerinin puan hasretine son vermek olduğunu söyledi. Arıca, "Taraftarımızın desteğiyle bunu başaracağımıza inanıyorum" dedi. 
     
Gaziantep arayışta      UEFA Kupası’nda İsrail’in Hapoel Tel Aviv takımı ile yapacağı maçın ertelenmesi üzerine gözünü Çaykur Rize maçına çeviren Gaziantepspor’da takviye arayışları devam ediyor. Futbol Şube Sorumlusu Asım Atmaz, "Brezilya’dan transfer yapabiliriz. Galatasaray’dan istediğimiz oyuncularla ilgili olarak yanıt alamadık. Bursasporlu Okan ve Murat Sözkesen’den de sonuç çıkmadı" dedi. 
     
İstanbulspor’da hedef üç puan      İSTANBULSPOR, bugünkü Beşiktaş maçında namağlup unvanını korumanın hesaplarını yapıyor. Kampa çekilen Sarı - Siyahlı ekipte sakatlıkları süren Bülent Üçüncü ve Engin Şahin’in dışında eksik futbolcu bulunmuyor. Teknik Direktör Aykut Kocaman, "İyi futbol oynayıp, galip gelmek istiyoruz. Hiç yenilmedik ve gol yemedik. Bu unvanımızı sürdürmeyi hedefliyoruz" dedi. 
     



 SPOR 

























</TEXT>
</DOC>
