<DOC>
<DOCNO> 21924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/yazar/cemal.html </URL>
<DATE> 2001/05/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hukuksuzluğa karşı hukuk reformu... 
</HEADLINE>
<TEXT>

     Demokrasinin belkemiğini kuvvetler ayrılığı, yani yasama, yürütme ve yargının birbirinden bağımsızlığı oluşturur. Fransız siyaset felsefecisi Montesquieu 1748 yılında bu konunun çerçevesini çizerken özetle demiştir ki 
     "Yargının yasama ve yürütmeden ayrı olmadığı yerde özgürlük yoktur. Yargının yasamayla birleştiği yerde yurttaşların özgürlüğü ve yaşamı tehlikededir. Yargının yürütmeyle birleştiği yerde yargıç despottur." 
     Aradan 250 yıl geçmiş... 
     Biz hala kuvvetler ayrılığı ilkesini devlet düzenimizde geçerli kılamadık. Yargı bağımsız değil. Özellikle yürütme karşısında zayıf, boynu bükük. Siyaset yargıya çokça karıştığı için, yargı üzerinde baskı kurabildiği için de adalet çarkı doğru dürüst dönmüyor. 
     Yasama, yürütme karşısında etkisiz. Denetim görevini yapamıyor. 
     Yürütme, halk oyuyla seçilmiş bir organ olmasına rağmen atanmışlar dünyasında zayıf kalabiliyor. 
     Bu nedenlerle demokrasimiz tıkır tıkır işlemiyor. Hukuk devleti bir özlem olarak kalmaya devam ediyor. 
     Özellikle 'hukuk reformu'nu bir türlü hayata geçiremediğimiz için hukuksuzluk bir bela olarak devlet ve toplum düzenimizin baş köşesindeki yerini koruyor. 
     Son örnek 
     Yılmaz - Şalk kavgası... 
     Bir başbakan yardımcısıyla bir DGM savcısı arasında veya bir iktidar partisiyle bir iddia makamı arasında böyle bir kavga, ülkemizde geçerli hukuksuzluğun su yüzüne vurmasından başka bir şey değildir. 
     Bu kavga bir yanda siyasetin yargıya müdahalesidir siyasetin yargıyı baskı altına alma çabasıdır. Diğer yanda, yargının hukuk dışına taşan yönelişleridir. Ama aynı zamanda yer yer askerin de yargı üzerine düşen gölgesidir. 
     Bunların hepsi, eğer ülkemizde demokratik hukuk devleti olacaksa, düzeltilmesi gereken hukuksuzluk örnekleridir. 
     Bir iktidar partisi, bir başbakan yardımcısı, daha iddianame bile ortaya çıkmadan savcılık makamını sistemli biçimde baskı altına almaya yönelmişse... 
     Bir savcı, iktidar partisiyle ilgili söylentiden ibaret bir rüşvet iddiasını önce dalgınlıkla, sonra da bilerek iddianamesine koyduğunu söyleyebilmişse... Hukuk geleneğine ters olarak basın toplantısıyla açıkladığı iddianamesinde, bazıları suç niteliğinde birçok özensizliğin örneklerini vermişse... Üstelik bir de başbakan yardımcısını kamuoyu önünde siyasi ahlaksızlık ile suçlayabilmişse... 
     Bir iktidar partisi milletvekili de alnından vurulur diyerek savcıyı hedef gösterebilmişse... 
     Bütün bunlar olabiliyorsa, dört başı mamur bir hukuksuzluğun yaşandığı bir devlet düzeniyle karşı karşıyayız demektir. 
     Bu durumda ne yapmak gerekir 
     Yanıtı tek değil bu sorunun. 
     Ancak yanıtlar da sır değil. 
     'Yargı bağımsızlığı'nı istemek hakkımız. Hukuksuzluğun yok edecek hukuk reformu istemez hakkımız. Ve tabii Beyaz Enerji soruşturmasında gerçeklerin ortaya çıkmasını istemek de hakkımız. 
     Unutmayın 
     Talat Şalk'ın iddianamesi tam 60 sayfa. ANAP'ı ayağa kaldıran bölümse birkaç paragraf. Geri kalan 59 sayfa ciddi rüşvet, yolsuzluk ve usulsüzlük iddialarından oluşuyor. Elbette bu iddialar da aydınlanmalıdır. 
     Bir başka konu daha var 
     Anayasa 83 ve 100. maddeler. 
     Yani milletvekillerinin dokunulmazlık zırhı... Başbakan ve bakanların ancak Yüce Divan'da hesap vermeleri... 
     Bu maddeler böyle kaldıkça, örneğin savcıyı hedef gösteren o milletvekili, ya da bu malum maddeler olmasa, sanık sandalyesine oturtulacağı açıklanan o enerji bakanı nasıl hesap verecekler, söyler misiniz 
     Bu nedenle 83 ve 100'ün değiştirilmesini istemek de hakkımız, eğer bu ülkede gırla giden hukuksuzluğun köküne kibrit suyu dökmek ve büyük balıklarla uğraşmak istiyorsak... 
     ----------- 
     The Times Literary Supplement'ın 20 Nisan 2001 tarihli sayısında, İngiltere'de yürütmenin yargıyı nasıl siyasallaştırmaya çalıştığını anlatan ilginç bir makaleden... 
     
     







Yeni dinamizm 


Cinayete ödül... 


Hükümetteki hava 


Lise Müdürü ve linç hukuku 


Hukuksuzluğa karşı hukuk reformu... 


Omletli siyaset 


19 Mayıs 1915 


Önemli kalmanın yolu... 


Ne olacak bu bankaların hali 


Hukuk nasıl kurtulur 


Kültür de denetlenir 


MHP ve kabine 


Sezer'e çağrı "Daha çok hukuk" 


Dükkanlar satılacak 


Sadun Hoca’nın " şıköları 


Balkaner’in kasasından Demirel’e uzanan liste 


</TEXT>
</DOC>
