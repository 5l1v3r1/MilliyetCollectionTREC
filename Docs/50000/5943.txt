<DOC>
<DOCNO> 5943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko17.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır giyimciler yakındı 
</HEADLINE>
<TEXT>

     Türkiye Giyim Sanayicileri Derneği Başkanı Güngör Keşçi, ''Hazır giyim sektörünün çalışması engellenerek, Türkiye'nin çok önemli ekonomik çıkarları gözardı ediliyor'' dedi. 
     Müteselsil kefalet ile mal satın aldıkları tedarikçilerin kestiği faturaların doğruluğundan ihracatçının sorumlu tutulmasından yakınan Keşçi, ''Maliye Bakanı'ndan rica ediyorum, bu müteselsil belasından bizi kurtarsın. Aksi takdirde, bütün ihracatın tıkanmasına, firmaların elinin kolunun bağlanmasına neden olacak'' dedi. 
     Güngör Keşçi, marka yaratıcılarıyla birlikte düzenlediği basın toplantısında, ülke ihracatının yüzde 27.5'ini, imalat sanayi istihdamının yüzde 25'ini ve imalat sanayi üretiminin yüzde 26'sını gerçekleştiren hazır giyim sektörünün, son zamanlarda son derece büyük bir ilgisizlikle karşılaştığını belirtti. 
     Keşçi, sektörün geleceğini tehlikeye düşürecek yaklaşımlarda bulunulduğunu ileri sürerek, şöyle dedi. ''Bu yaklaşım, hükümetin başından başlıyor. Bizzat, hükümetin başkanı geçen yılın verdiği bir panikle ithalatın kısıtlanması yönünde talimat verebiliyor. Yatırım yapmak isteyen sanki suç işliyormuş gibi,yatırım teşvikleri geciktiriliyor. İhracatın hammaddesi ve modanın, markanın gelişmesini sağlayacak malzeme, aksesuar ithalatı zorlaştırılıyor. Bu büyük sektörün çalışması engellenerek, Türkiye'nin çok önemli ekonomik çıkarları gözardı ediliyor.'' 
     Keşçi, ''Uzakdoğu'dan milyarlarca dolarlık tekstil hammadesi ithal ediliyor'' gibi ''yalan yanlış'' bilgilerle, Başbakan'dan başlayıp bütün bürokrasinin, işçi sendikalarının kandırılmaya çalışıldığını öne sürdü. 
     Türkiye'nin toplam 2.5 milyar dolarlık tekstil ithalatının 1.5 milyar dolarlık bölümünün tekstilciler tarafından tekstil hammaddeleri, 997 milyon dolarlık bölümünün hazır giyimciler tarafından kumaş olarak ithal edildiğini belirten Keşçi, kumaş ithalatı içinde Uzakdoğu'nun payının yüzde 21 olduğunu kaydetti. Dampingli fiyatlara ve sınırlardan kaçak mal sokulmasına kesinlikle karşı olduklarını söyleyen Keşçi, ''Çin'den gelen tekstilde yüzde 300 damping uygulanıyor'' iddialarının gerçeği yansıtmadığını savundu. Keşçi, bu nedenle bir damping dosyası açılmasını ve telafi edici vergi konulmaya çalışılmasını eleştirdi. Güngör Keşçi, ''Sınırları kapatırsanız, kendi yağımız ile kavrulduğumuz 1970'li yıllara döneriz. O zaman, Türkiye uluslararası piyasalarda etkili olamaz. Ayrıca, iç piyasada enflasyon düşürülemez'' dedi. 
     KDV iadesi sorununa da değinen Keşçi, müteselsil kefalet kuralı ve vergi kaçıranlar yüzünden ihracatçının trilyonlarca liralık KDV alacağını tahsil edemediğini bildirdi. 
     Müteselsil kefalet ile mal satın aldıkları tedarikçilerin kestiği faturaların doğruluğundan ihracatçının sorumlu tutulmasından yakınan Keşçi, ''Maliye Bakanı'ndan rica ediyorum, bu müteselsil belasından bizi kurtarsın. Aksi takdirde, bütün ihracatın tıkanmasına, firmaların elinin kolunun bağlanmasına neden olacak'' dedi. 
     Keşçi, şöyle konuştu 
     ''Maliye Bakanı'nı, huzurunuzda ihbar ediyorum. Mal aldığı herhangi bir firmanın unutulmuş bir belgesi, yanlış faturası vardır. Maliye Bakanı'nı böyle bir durumdan sorumlu tutmak ve hayali işlem yapmakla suçlamak nasıl abes ise, sanayici ve ihracatçının da bu şekilde sorumlu tutulması abestir. Bu konunun düzeltilmesini istiyoruz. Bu konunun insan haklarına, Anayasa'ya aykırılığını ileri sürerek, gerekirse uluslarası mahkemelerde konuyu gündeme getirip düzelttirmek istiyoruz.'' 
     İstihdam üzerindeki vergi ve SSK primi yükünün asgari ücrette yüzde 50'ye vardığına, rakiplerine göre istihdamda 3 kat fazla devlet maliyeti ile karşılaştıklarına dikkat çeken Keşçi, istihdam üzerindeki yükün yüzde 15'e çekilmesini önerdi. Güngör Keşçi, devletin ''vergi üstüne vergi'' koyan anlayıştan da vazgeçmesini istedi. Eximbank'ın ihracatçının kredi alabileceği tek kaynak olduğunu ifade eden Keşçi, Eximbank'ta şu anda 300 milyon doların üzerinde kredi talebi bulunduğunu, devletin sanayici ve ihracatçıya destek olmak amacıyla ayırdığı 800 milyon dolarlık fonun yarısının Eximbank'a aktarılmasını talep etti. 
     Keşçi, bir soru üzerine, reel sektörün sorunlarının çözümü için yarın toplanacak zirveye davet edilmediklerini belirtti. 
     Güngör Keşçi, zirveden sanayi, üretim, ihracat üzerindeki yanlışları düzeltecek tedbirler alınmasını beklediklerini belirterek, şöyle dedi 
     'Umarım, vergi affı gibi bir şey çıkmaz. Biz, vergi affına karşıyız. Aflar, eşitsizlik ve haksız rekabet yaratıyor. Zamanında vergisini, sigortasını ödeyenleri enayi yerine koyuyor.'' Toplantıda daha sonra, sektör temsilcileri sorunları hakkında görüş bildirdiler. 




</TEXT>
</DOC>
