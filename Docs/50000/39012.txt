<DOC>
<DOCNO> 39012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/guncel/gun01.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alarko Holding’i ortağına bıraktı 
</HEADLINE>
<TEXT>

Garih, vasiyetine ortaklardan biri ölünce diğeri, 5 yıl boyunca şirketleri hiçbir müdahale olmadan yönetecek’ hükmü ekletti 
     NEVSAL ELEVLİ İSTANBUL 

     Alarko Şirketler Topluluğu Yönetim Kurulu Başkanı Üzeyir Garih’in, öldürülmeden 4 gün önce İsviçre’de vasiyetini değiştirdiği ortaya çıktı. 
     Garih, her yıl yenilediği bilinen vasiyeti üzerindeki son değişikliği, öldürülmesinden 4 gün önce yaptı. İsviçre’deki avukatının yanına giden Garih, 21 Ağustos’ta yaptığı değişiklikle vasiyetine çok önemli bir hüküm ekledi. 
     Holdingdeki ortağı İshak Alaton’la yaptığı ve vasiyetine geçirdiği anlaşmaya göre, "ortaklardan birisi ölünce hayatta kalan diğeri, şirketleri 5 yıl boyunca herhangi bir müdahale olmadan" yönetecekti. 
     
     
Kadınları kandırırlar’      Alaton ve Garih’in yüzde 48’er hissesine sahip olduğu holdingin yüzde 2’lik payının da kurulan vakfa aktarıldığı belirtildi. Garih, ölümünden sonra holdingin yönetiminde neden ailesi yerine ortağını yetkili kıldığını soran yakın çevresine şu yanıtı verdi 
     "Benim eşim çok fazla iyi niyetlidir. Ben öldükten sonra genç birisi onu kandırabilir. Kadın milletinin ne yapacağı belli olmaz. Onun için bu işlerde en iyisi ortaktır." 
     
     
Kızı sinir krizi geçirdi      Garih, pazartesi günü çok yakınındaki isimlerden birine, "Çok yoruldum. Önümüzdeki günlerde bir hafta sonu Bodrum’a gidip 2 gün dinleneceğim" dedi. 
     Garih’in, geçen yıl İsrail’den gelerek Türkiye’ye yerleşen kızı Dalia, olayı televizyonlardan öğrendi. Dalia Garih, telefonla kendisine ulaşan yakınlarına, cinayete isyanını, hıçkırıklar arasında, "Nasıl kıydılar, babama nasıl kıydılar" sözleriyle dile getirdi. Sinir krizi geçiren Dalia Garih, sakinleştirici verilerek dinlendirilmeye çalışıldı. Lili Garih’in telefonlarına ise yakınları çıktı. 
     
Son görüştüğü Bulgar bakan şok geçirdi      Elim bir cinayete kurban giden Üzeyir Garih’in son görüştüğü kişilerden Bulgaristan’ın ekonomiden sorumlu Başbakan Yardımcısı Nikolay Vasilev, cinayet sonrası ülkesinin İstanbul Başkonsolosluğu’nda bir basın toplantısı düzenledi. 
     Basın toplantısında, Garih’le saat 11.00 - 12.00 arasında Alarko Holding’de bir görüşme yaptıklarını söyleyen Vasilev, ünlü işadamının özel odasında gerçekleşen görüşme sırasında bir de hatıra fotoğrafı çektirdiklerini anlattı. 
     Kendilerini sıcak şekilde ağırlayan ve ABD’deki yıllarından konuşan Garih’in öldürülmesine inanamadığını da dile getiren Bulgar Bakan, Garih’in Bulgaristan’daki projelerle yakından ilgilendiğini de sözlerine ekledi. 
     
İshak Alaton’un acısı büyük      Cep telefonu için öldürdüler’ 
47 yıllık ortağı, işadamının Deli Fuat lakaplı bir çocuk tarafından cep telefonu için bıçaklandığını iddia etti 
     FATİH ÇINAR 

     Öldürülen işadamının yakın dostu ve 47 yıllık iş ortağı İshak Alaton, saldırganın Garih’in cep telefonunu almaya çalıştığını açıkladı. Alaton, "Bize gelen bilgiye göre, Deli Fuat diye bir çocuk, telefonunu almak istedi. Üzeyir Garih ona para vermek istemiş, sonra arkasından gelip bıçaklama olmuş" dedi. 
     Alaton, Garih için "O öteki dünyaya inanırdı" diye konuştu. 
     
     General kayboldu’ 
     Garih’le en son önceki gece birlikte olan Alaton, cinayet haberini telefonla aldıktan sonra Ortaköy’deki holding merkezine gitti. Burada kendisi için bir ambulans ile doktor bekletilen Alaton’un oldukça bitkin olduğu ve titrediği görüldü. Arabasına dayanarak ayakta duran Alaton’un elinde de Rennie ve Zantac ilaç kutuları vardı. 
     Alaton, "Biz büyük bir aileyiz, bir general kayboldu. Fakat şirketimiz devam edecek" derken, cinayeti de "İzahı mümkün olmayan bir olay yaşıyoruz" diye değerlendirdi. 
     



 GÜNCEL 















</TEXT>
</DOC>
