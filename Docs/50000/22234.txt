<DOC>
<DOCNO> 22234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/yasam/yas03.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İki kardeş en son anneleriyle konuştu 
</HEADLINE>
<TEXT>

     AYŞEGÜL AYDOĞAN Susurluk 

     İki kız kardeş, önceki gün saat 15.00’te annelerini aradı. Birlikte tenis oynadıklarını ve eve geldikten sonra da temizlik yaptıklarını söylediler. Stilistlik okulunda okuyan Işık, eğitim için İngiltere’ye gitmek istiyordu. Martta okuluna kayıt yaptırmış, biletini alıp bavulunu hazırlamıştı. Ebru’nun ise en büyük hayali, "Rüyalarının ülkesi ABD’ye gitmekti." Ebru, geçen yıl gittiği ABD’de iş görüşmeleri de yapmıştı. 
     Geçen pazar Anneler Günü nedeniyle soluğu Susurluk’ta alıp anneleri Nuriye Hanım’ın ellerinden öpmüşlerdi. 
     
     Eşi bir yıl önce öldü 
     Eşi Sinan’ın ölümünün üzerinden bir yıl geçmeden aynı kaderi paylaşan Ebru, İngilizce ve İspanyolca’nın ardından Rusça öğrenmek için çabalıyordu. Ebru, kültürü ve bilgisi kadar güzelliğiyle de tanınıyordu. Üç yıl önce ATV’nin düzenlediği Güzellik Yarışması’na katılmıştı. Balıkesir’de koleji birincilikle bitiren Ebru, ODTÜ İşletme Bölümü’nü de başarıyla bitirmişti. 
     
     Cevapsız sorular 
     Işık da başarılı, güzel, çevresinde sevilen bir genç kızdı. O da İngilizce ve İtalyanca öğrenmişti. Kızlarının kimseye tepeden bakmadığını, sahibi oldukları kafede bulaşık bile yıkadıklarını belirten Nuriye Balkan, "Kızlarım Susurluk’ta örnek gösteriliyorlardı. Güzel giyinir ama namazlarını da kılarlardı" deyip "Kimler, neden, nasıl kıydı onlara " sorusuna cevap arıyordu. 
     
     Amcaları tutuklu 
     Avşar Çaldıran’ın bir sapık tarafından öldürülmesinin ardından Susurluk’ta baş gösteren olaylarda provokatörlük suçlamasıyla tutuklanan Ramazan Balkan, Ebru ve Işık’ın amcalarıydı. Balkan ailesinin bütün girişimlerine rağmen Ramazan Balkan’ın bugünkü cenazeye katılmasına izin verilmedi. 
     



 YAŞAM 
















</TEXT>
</DOC>
