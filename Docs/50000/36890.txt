<DOC>
<DOCNO> 36890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sonspo05.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da hakeme sitem... 
</HEADLINE>
<TEXT>

     Samsunspor'da, Fenerbahçe karşısında alınan yenilginin üzüntüsü yaşanırken, teknik direktör Yücel Uyar, ''Fenerbahçe karşısında kaybedilen puan önemli bir kayıp değil'' dedi. 
     Maçın ilk yarısında çok iyi bir oyun ortaya koyduklarını, ancak, defans hatası sonucu gol yediklerini belirten Yücel Uyar, şunları söyledi 
     ''Maça çok iyi başladık. Başa baş mücadele ettiğimiz bir sırada defasımızda yaptığımız hata sonucu kalemizde golü gördük. Golden sonra toparlanamadık. Yine defans hatası yaptık ve ikinci golü yedik. Maç bu golden sonra tamamen koptu. Takımımı belirli bölümlerde beğendim. Ancak, eksiğimiz var. Bunları gidermek için çok çalışacağız. Bu arada, Fenerbahçe gibi bir takıma yenildik. Bunun için kaybedilen puanı önemli bulmuyorum. Önemli olan diğer maçlarımız.'' Uyar, forvet ve orta sahada eksiklerinin bulunduğunu da kaydederek,''Bu mevkilere yabancı futbolcu almayı düşünüyoruz. Arayışımız sürüyor. En kısa zamanda transfer gerçekleşecek'' dedi. 
     Fenerbahçe maçını yöneten Erol Ersoy'un maç içinde hatalar yaptığını ifade eden basın sözcüsü Suat Çalık ise, şunları söyledi 
     'Fenerbahçe'nin Samsunspor'u yenmesi normal bir sonuç. Ancak, bizim isyanımız yapılan hakem hatalarına. Hakem Erol Ersoy kesinlikle art niyetli değildir. Bunun öncelikle bilinmesini istiyorum. Sevdiğimiz, tecrübesine ve dürüstlüğüne inandığımız bir hakemimiz. Ancak, maç içinde bazı kararlarda hatalı davrandı. Öncelikle Johnson'un Ertuğrul'a dirsek atması kırmızı karttı. Bunu görmedi. Yine Abdullah'ın Müslüm'e hareketi kesinlikle kırmızı kartlıktı. Bunlar verilmedi ve Ertuğrul'a kırmızı kart gösterildi. Hakemlerimizin daha dikkatlı olması gerekiyor. Çünkü, bu lig onların yönetimiyle bitecek. Biz sadece uzülüyor, sitem ediyoruz. İsyan etmiyoruz. Bu hep böyle oldu.'' 






</TEXT>
</DOC>
