<DOC>
<DOCNO> 34597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur05.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde yok yok... El bombası, kırbaç, eroin, testere... 
</HEADLINE>
<TEXT>

     İstanbul'da bulunan 5 cezaevinde 7 ay içinde yapılan aramalarda, el bombasından kırbaca, eroinden şaraba, cep telefonundan bisiklet lastiğine kadar 47 çeşit suç unsuru ele geçirildi. 
     İl Jandarma Alay Komutanlığı verilerinden derlenen bilgiye göre, 1 Ocak ile 25 Temmuz 2001 tarihleri arasında, kapalı ve açık bölümleri bulunan Bayrampaşa ile Metris ''E'' Tipi, Ümraniye ''E'' Tipi, Kartal Özel Tip ve Paşakapısı ''D'' tipi cezaevlerinde yapılan aramalar, tutuklu ve hükümlülerin, bulundurulması yasak olan hemen her şeyi cezaevlerine soktuklarını ya da buralarda imal ettiklerini bir kez daha ortaya koydu. 
     Bu dönemde Bayrampaşa Cezaevi'nde yapılan aramalarda, 21 adet tabanca ile 205 adet mermi ele geçirildi. Bu tabancalardan 2'si koğuşlarda yapılan aramalarda, 19'u da cezaevi dışından atılan paketlerin içinde bulundu. 
     1 adet el bombasının da ele geçirildiği cezaevinde, çoğunluğu dışarıdan atılan 159 adet cep telefonu, 81 sim kart, 124 batarya ve 121 şarj aleti yakalandı. 
     Bayrampaşa Cezaevi'nde yapılan aramalarda ayrıca, 312 adet kesici ve delici alet ile 5 kilo 2 gram esrar, 92 gram eroin ve 82 adet uyuşturucu hap da elde edildi. 
     Ümraniye E Tipi Cezaevi'nde yapılan aramalarda el yapımı 3 adet pala, 1 adet testere, 1 adet murç, 1 adet mengene ve 1 adet çekiç ele geçirildi. 
     103 adet maket bıçağı ile 92 adet kaynak elektrotunun bulunduğu cezaevinde, 1 adet avcı bıçağı, 1 adet karga burnu pense, 1 adet kontrol kalemi, 1 adet karton makası ve 2 adet şiş de bulundu. 
     Metris E Tipi Cezaevi'nde ise cezaevi koşullarında yapılmış 5 litrelik şarap elde edildi. 
     Ateşli silah yakalanmayan cezaevinde, 1 adet cep telefonu, 4 adet sim kart, 1 adet plastik saplı bıçak, 6 gram eroin, 26 gram esrar ile 72 adet uyuşturucu hap bulundu. 
     Ünlüler Cezaevi 
     Kamuoyunda ''Ünlülerin cezaevi'' olarak bilinen ve Cavit Çağlar, Hayyam Garipoğlu, Mehmet Ali Ağca ile Erol Evcil'in de tutuklu olduğu Kartal Özel Tip Cezaevi'nde, diğerlerinden farklı olarak hiçbir kesici ya da delici alet veya silah yakalanmadı. 
     Bu cezaevindeki aramalarda, 11 adet cep telefonu, 13 adet sim kart, 2 adet cep telefonu kulaklığı, 6 adet batarya, 1 adet şarj cihazı, 1 adet adaptör ve 8 gram uyuşturucu madde bulundu. 
     Paşakapısı'nda kırbaç 
     Diğer cezevlerinde silah, uyuşturucu ve cep telefonları ele geçirilirken, Paşakapısı D Tipi Cezaevi'nde 1 adet el kırbacı ile 3 adet bisiklet iç lastiği yakalanması dikkat çekti. 
     130 adet kesici alet ile 4 bıçağın yakalandığı cezaevinde, 24 adet uyuşturucu hap, 13 adet radyo kulaklığı, 2 adet telefon kulaklığı, 115 adet teyp kasedi, 2 adet tığ, 31 adet pil, 2 takım domino taşı, 8 takım oyun kağıdı, 274 gram macun, 1 adet sim kart, 13 adet teyp ve wolkman, 3 adet teyp motoru, 23 metre kablo, 12 adet sopa, 1 adet nargile başlığı, 3 adet anahtar, 5 adet cep telefonu, 13 adet batarya, 500 gram alçı, 2 adet boya, 4 adet tutkal, 1 adet mezura, 10 adet tıbbi amaçla kullanılan plaster ele geçirildi. 
     Bayrampaşa Cezaevi'nde olduğu gibi yerleşim birimi ile iç içe olan Paşakapısı Cezaevi'nde ele geçirilen malzemelerin büyük bölümünün, dışarıdan atılan paketlerin içinde yakalandığı belirtildi. 
     
     






</TEXT>
</DOC>
