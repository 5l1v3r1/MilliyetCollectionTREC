<DOC>
<DOCNO> 35164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/ekonomi/eko05.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB’un 100 milyon doları Eximbank’ta 
</HEADLINE>
<TEXT>

Odalar Birliği’nin, nasıl kullandırılacağı’ tartışması eski Başkan Miras’ı istifaya götüren 100 milyon doları, Eximbank’a aktarıldı 
     ANKARA Milliyet 

     Türkiye Odalar ve Borsalar Birliği’nin TOBB 100 milyon doları, nihayet Eximbank’a aktarıldı. Kaynağın kullanım esasları, eski Başkan Fuat Miras karşıtlarının istediği şekilde belirlendi. 
     Bilindiği gibi TOBB kaynaklarından Eximbank’a aktarılan 100 milyon doların, banka tarafından kullandırımında TOBB yönetimi içinde ayrılık çıkmış, eski Başkan Miras, kullandırımın tamamen Eximbank’a bırakılmasını isterken, muhalifleri, 200 bin dolarlık dilimler halinde özellikle KOBİ’lere kullandırılmasını şart koşmak istemişlerdi. Yönetimde yalnız kalan Miras, istifa etmişti. 
     
     Toskay’dan güvence 
     Dün Devlet Bakanı Tunca Toskay’ın da katılımıyla Eximbank Genel Müdürü Ahmet Kılıçoğlu ve TOBB Başkanı Rifat Hisarcıklıoğlu’nun imzaladığı protokolde, TOBB’un sağladığı 100 milyon doların, KOBİ’lere ağırlık verilerek ve öncelikle 200 bin dolarlık limitler dahilinde kullandırılacağı belirtildi. 
     Toskay, protokolun imzalanmasından sonra yaptığı konuşmada, "Hiç şüpheniz olmasın, bu gelecek 100 milyon doların hemen hemen tamamı bu söylediğimiz prensipler dahilinde 200 bin dolarlık limit içinde kalmak kaydıyla KOBİ’lere tahsis edilecek. Kimsenin bir endişesi olmasın" dedi. 
     



 EKONOMİ 


























</TEXT>
</DOC>
