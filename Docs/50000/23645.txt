<DOC>
<DOCNO> 23645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun03.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Amazon ormanlarında yeni bir kabile bulundu 
</HEADLINE>
<TEXT>

     Brezilya'da, Amazon ormanlarında yaşayan yeni bir kabilenin bulunduğu bildirildi. 
     Brezilya'daki Ulusal Yerli Vakfı FUNAI adlı kuruluştan yapılan açıklamada, ormanların güneybatısında Jutai ve Jutaizinho nehirlerinin kavuşma noktasında yaşayan Djapas adlı bir kabilenin bulunduğu ve bu kabileye mensup 25 kişiyle temasa geçildiği belirtildi. 
     Kabile üyeleriyle temasa geçen vakıf heyetinin başkanı Sydney Possuelo, Djapas mensuplarının komşu Canamaris kabilesi tarafından yaklaşık 7 yıldan beri köle olarak kullanıldıklarını kaydetti. Çok yoksul bir yaşam süren Djapas mensuplarının Canamaris kabilesine çalıştıklarını ve karşılığında aliminyum eşyalar ile kumaş aldıklarını belirten Possuelo, bulunan yeni kabilenin üyelerinin, kendi şeflerini seçme özgürlüklerinin olmadığını da ifade ettiklerini açıkladı. Amazon bölgesinde halen, hiçbir şekilde uygarlıkla tanışmayan yaklaşık 20 kabile olduğuna dikkat çeken Possuelo, bu kabileleri korumak istediklerini bildirdi. 







</TEXT>
</DOC>
