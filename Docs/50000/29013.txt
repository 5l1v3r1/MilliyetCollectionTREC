<DOC>
<DOCNO> 29013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/guncel/gun04.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bilim adamları hazırladı, BM kabul etti 
</HEADLINE>
<TEXT>
İşkenceye Türk kılavuzu 
Adli Tıp doktorları, artık "darp izine rastlandı" veya "darp izi yok" gibi iki satırlık rapor tutmayacak. Soruşturmada BM’nin "İstanbul Protokolu" olarak kabul ettiği sıra izlenecek 
     ŞÜKRAN ÖZÇAKMAK İstanbul 

     Türk bilimadamları, işkence soruşturmasında izlenmesi gereken standartları belirleyerek Birleşmiş Milletler BM patentli kılavuz hazırladı. BM tarafından "İstanbul Protokolu" olarak kabul edilen standartlar, Türkiye İnsan Hakları Vakfı TİHV tarafından bir kitapta toplandı. Protokolun oluşturduğu standartlar BM tarafından İngilizce, Fransızca, Arapça, İspanyolca, Çince, ve Rusça’ya çevrilerek yayınlanacak. Protokole göre, Adli tıp doktorları artık "darp izine rastlandı" veya "darp izi yok" şeklinde iki satırlık rapor tutmayacak ve işkence iddiaları askıda kalmayacak. 
     İşkence iddialarına karşı hukuki ve tıbbi alanda uyulması gereken standartlar, Türk Tabipler Birliği TTB , TİHV ve Adli Tıp Uzmanları Derneği işbirliği içerisinde iki yıllık bir çalışma sonucunda hazırlandı. BM tarafından kabul edilen bu standartlar, işkence ve aşağılayıcı muamele veya cezaların etkili biçimde soruşturulması ve belgelendirilmesine kılavuzluk edecek. 
     
     Standart getirildi 
     Uluslararası kılavuz niteliğindeki kitapçık, İşkence Görenlerle Uluslararası Dayanışma Günü nedeniyle dün İstanbul Tabip Odası’nda yapılan bir toplantıda basına tanıtıldı. İstanbul Protokolu Koordinasyonu adına konuşan Adli Tıp Uzmanı Dr. Önder Özkalıpçı, "Daha önce Minnesota Protokolü’ adıyla 1991 yılında yayınlanan BM belgesi, yargısız infaz iddialarındaki otopsi uygulamalarına ilişkin prosedürlere uluslararası standart getirmişti. İstanbul Protokolu’ ise yaşayan insanların işkence iddialarının araştırılmasına standart getiriyor" dedi. 
     
     10 yılda 5 bin işkence 
     Özkalıpçı, İstanbul Protokolu’nu şöyle anlattı "Standartlara göre hareket edildiğinde hukuk sağlam temellere oturacak, şaibeler ortadan kalkacak, hukukçuları ve hekimleri baskıdan koruyacak. Kitapçığı doktorlara ve baro odalarına dağıttık. Adalet Bakanlığı ile temasa geçip İstanbul Protokolu’nun tanıtılması için toplantılar yapacağız. İstanbul Protokolu’nu ne kadar sahiplenirsek o kadar uygulamaya konur, yaptırım gücü oluşur." 
     TİHV Başkanı Yavuz Önen ise, 1990’dan beri 5 binden fazla işkence gören insanı tedavi ettiklerine dikkat çekerek böylesi bir kılavuzun hazırlanmasının önemini anlattı. 
     



 GÜNCEL 




















</TEXT>
</DOC>
