<DOC>
<DOCNO> 34068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/spor/aspo.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baltalar çıktı 
</HEADLINE>
<TEXT>

G.Saray yönetimi, Cem Uzan’ın 5 milyon dolarlık haciz atağına karşı atak ile yanıt verdi. Uzan, Disiplin Kurulu’na sevk edildi. Forma reklamı konusunda da tazminat davası için harekete geçildi 
     HALİL ÖZER 

     SARI-KIRMIZILI kulüpte Cem Uzan’ın, Başkan Mehmet Cansun’a getirdiği hacizlerle başlayan çekişme sonunda savaş baltaları toprağın altından çıkarıldı. Yönetim Kurulu, bu konuda Cansun’a tam destek verirken, karşı taarruz için de düğmeye dün basıldı. Yönetim, öncelikle Uzan’ı, Disiplin Kurulu’na sevketti. Tüzükte yer alan ve kulübün onur ve saygınlığını küçük düşürücü, kötü zan altında bırakacak hareketler yapılması halinde, o kişinin ceza almasını içeren 18. maddeden sevk edilen Cem Uzan üyelikten atılacak. 
     
Telsim’e dava      GALATASARAY Yönetim Kurulu, göğüs reklamı anlaşmasını bozan Telsim’e de tazminat davası açacak. Yöneticiler, Cem Uzan’la imzalanan sözleşme gereği, mukavelenin tek taraflı feshi halinde, o yılın parası olan 8.5 milyon doların tahsilinin yanı sıra, iki milyon dolarlık tazminat talebiyle dava açma hakları bulunduğunu söylediler. Cim - Bom, davayı kazanırsa, kasasına 10.5 milyon dolar girecek. Ancak Vakıfbank’taki temlik kalkmadığı ve Uzan’ın beş milyon dolar tazminat hakkı olduğu için G.Saray, sadece 5.5 milyon dolar alabilecek. 
     
Altaylı iddiası      UZAN ile Galatasaray arasındaki savaşta dün yeni bir iddia daha ortaya atıldı. İkinci Başkan Fatih Altaylı’nın, gazetesinde hakkında yazı yazmasına sinirlenen Cem Uzan’ın, Cansun’a haciz için harekete geçtiği ileri sürüldü. Altaylı ise "Eğer neden bensem, benim yüzümden Galatasaray’ın paraları verilmiyorsa, anlaşmalar bozuluyorsa, hemen istifa ederim. Önemli olan Galatasaray’dır" ifadesini kullandı. Bu gelişmeler yaşanırken, Cem Uzan’ın eski başkan Faruk Süren’e de haciz getireceği haberleri bomba gibi patladı. 
     
Süren’e de haciz      SÜREN, yayılan bu söylentiler üzerine açıklama yaparak, kendisinin sadece protokolde imzasının bulunduğunu, senete imza atmadığını söyledi. Galatasaray yönetimi ise Faruk Süren’in, protokolün dışında, senette de imzasının bulunduğunu açıkladı. Cem Uzan’ın, Süren’e icra getirebilmesi için, protokoldeki imzasının geçerlilik taşıdığını kanıtlaması gerektiği de ifade edildi. Ayrıca Sportif A.Ş. başkanlığından istifa eden, ancak kabul edilmeyen Faruk Süren, "İstifa tek taraflıdır. Kararımı verdim. Dönüş yok" dedi. 
     
Ve ikinci haciz      CEM Uzan önceki gün evine haciz gönderdiği Galatasaray Başkanı Mehmet Cansun’un bu kez iş yerine aynı işlemi uygulattı. Cansun’un dün işyerine giden icra memurları ve avukat Mehmet Şafak eşyaları listeledi. 
     
Mehmet Cansun, MİLLİYET’e anlattı      Hacizlerin perde arkası 
     AHMET TULGAR 

     "Jardel için anlaştık" 
     G.SARAY Başkanı Mehmet Cansun, önceki gün ve dün gerçekleşen haciz olay-larının perde arkasını MİLLİYET’e anlattı. Cansun, Süper Kupa’yı kazandıktan sonra Cem Uzan’la yıllık 8 milyon dolarlık forma reklamı anlaşması imzaladıklarını hatırlattı ve "Bu anlaşmanın ardından, aynı gruba Jardel’i kendilerinin sponsorluğunda transfer etmek istediğimizi bildirdik. Yani bonservisi onların olacaktı. Size kira ödeyelim’ dedik. Onlar ise Hayır. Biz size 6 milyon dolar yardım edelim’ önerisini getirdi. Jardel 16 milyon dolardı. Yine de, bu altı milyon dolara güvenerek Jardel ile anlaştık" dedi. 
     
     "Reklam karşılığı aldık" 
     CANSUN, Jardel’le 6 milyon doları peşin, 10 milyon doları 1.5 yıl vadeli sözleşme yaptıklarını ifade etti. Başkan şöyle devam etti "Vade bölümüne de, Vakıflar Bankası’ndan teminat mektubu alıp, verdik. Fakat Cem Uzan’ın firması sonradan Fatih hoca kalsaydı, 6 milyon doları verecektik’ dedi. Peki bu firmanın bizimle forma reklamı anlaşması yok mu Vakıflar Bankası’na gidip, Telsim firmasıyla imzaladığımız forma reklamına karşılık, 1.5 yıllık teminat mektubu talep ettik. Banka karşı tarafın onayını istedi. Cem Uzan’a gittik, 28 Şubat 2001’e kadar forma sözleşmesinin iade edilmesini taahhüt ettik." 
     
     "Kriz planı etkiledi" 
     BAŞKAN, Kasım’da şirketleşip, halka açılmayı planladıklarını, ancak kriz nedeniyle bunu gerçekleştiremediklerini de belirtti. Cansun sözlerini şu şekilde bitirdi "Böyle olunca, Vakıflar Bankası’na borçlarımızı peyderpey ödedik. Ama kontratı alıp, zamanında iade edemedik. İşte haciz olayının gerçekleşme nedeni de bu. Cem Uzan, ilave anlaşmadaki beş milyon dolarlık cezai maddeyi işleme sokmak istedi. İşin ilginç yanı bu anlaşmada, kişisel olarak benim imzam yer almıyor. Ancak bu olayın iyi tarafı şu oldu. Biz Galatasaray olarak nasıl büyük tehlike atlatmışız, ortaya çıktı." 
     



 SPOR 
























</TEXT>
</DOC>
