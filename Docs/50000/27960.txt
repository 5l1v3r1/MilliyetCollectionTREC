<DOC>
<DOCNO> 27960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/guncel/gun05.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BAHÇELİEVLER KATLİAMINA 36 yıl 
</HEADLINE>
<TEXT>

Haklarında yedişer idam kararı bulunan katliamın iki sanığının cezası 23 yıl sonra Yargıtay’da kesinleşti. Ancak cezalar infaz edilmeyecek 
     ANKARA Milliyet 

     1980 öncesine damgasını vuran cinayetlerden biri olan Bahçelievler katliamı davası sonuçlandı. Yargıtay Ceza Genel Kurulu, 1978’de Ankara Bahçelievler’de 7 Türkiye İşçi Partili TİP öğrenciyi öldürdükleri gerekçesiyle, Ankara 3. Ağır Ceza Mahkemesi’nce 7’şer kez idam cezasına mahk m edilen Ağaoğlu ve Adanalı hakkındaki kararı onadı. 
     
     9. Daire bozmuştu 
     Ankara 3. Ağır Ceza Mahkemesi’nin, Ağaoğlu ve Adanalı hakkında verdiği kararı, Yargıtay 9. Ceza Dairesi, sanıkların "suça direkt olarak iştirak etmedikleri" iddiasıyla bozdu. Ağır Ceza Mahkemesi’nin "direnmesi" üzerine Yargıtay Ceza Genel Kurulu’na gelen davada dün karar açıklandı. 
     Ankara 3. Ağır Ceza Mahkemesi, "Ağaoğlu ve Adanalı, diğer asli faillerle birlikte plan yapmışlar, evi saptamak için öldürülenlerden birini tarif etmişler, tetiği çeken hükümlü Haluk Kırcı’nın bu hareketi dışında tüm eylemleri gerçekleştirmişler ve böylece fiili doğrudan doğruya beraber işlemişlerdir" görüşünü savunmuştu. 
     
     18 üyenin oyuyla 
     Yargıtay Ceza Genel Kurulu, bu görüşle birlikte Yargıtay 9. Ceza Dairesi’nin bozma kararını ve 9. Ceza Dairesi’nin kararını yerinde bulan Yargıtay Cumhuriyet Başsavcılığı tebliğnamesini inceledi. 
     Genel Kurul, Ankara 3. Ağır Ceza Mahkemesi’nin Ağaoğlu ve Adanalı hakkındaki 7’şer kez idamda direnme kararını usul ve yasaya uygun bularak 5’e karşı 18 üyenin oyuyla onadı. Ceza Genel Kurulu’nun bu kararıyla Ağaoğlu ve Adanalı hakkındaki hüküm kesinleşti. 
     Adanalı ve Ağaoğlu’nun, "7’şer kez idamla cezalandırılmaları" kararına rağmen, suçu 1991’den önce işledikleri için cezaları infaz edilmeyecek. İdam cezası yerine 10 yıl hapis cezası uygulanacak. Sanıklar aynı suçu 7 kez işlediklerinden her ikisinin cezası "70’er yıl hapis" olarak belirlenecek. Ancak bir sanık en fazla 36 yıl hapis yatacağından cezanın infazı bu şekide gerçekleşecek. 
     
     Kırcı da 7 idam almıştı 
     Bu davada daha önce Ankara 1. Sıkıyönetim Mahkemesi Haluk Kırcı’yı 7 kez idamla cezalandırmıştı. Yargıtay’ın onadığı kararı veren Ankara 3. Ağır Ceza Mahkemesi ise, Fransa’da oldukları sanılan gıyabi tutuklu sanıklar Mahmut Korkmaz ve Kadri Kürşat Poyraz’ın dosyasını bu davadan ayırmıştı. 
     



 GÜNCEL 



















</TEXT>
</DOC>
