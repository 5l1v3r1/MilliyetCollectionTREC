<DOC>
<DOCNO> 34784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur03.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'a kötü haber...AİHM RP'nin kapatılmasını haklı buldu 
</HEADLINE>
<TEXT>

     Refah Partisi'nin kapatılmasıyla ilgili yapılan başvuruda kararını açıklayan Avrupa İnsan Hakları Mahkemesi, "RP'nin kapatılması haklı" dedi. 
     AİHM'in kararı ile Necmettin Erbakan'ın siyaset yasağı bir kez daha tescil edilmiş oldu. 
     Karar sabah açıklandı 
     Avrupa İnsan Hakları Mahkemesi AİHM , Anayasa Mahkemesi tarafından kapatılan Refah Partisi yöneticilerinin yaptığı şikayet başvurusunda Türkiye'yi haklı buldu. 
     Mahkeme tarafından yapılan açıklamada, parti kapatma davasıyla ilgili olarak RP yöneticilerinin Avrupa İnsan Hakları Sözleşmesi'nin AİHS toplantı düzenleme ve dernek kurma özgürlüğüyle ilgili 11. maddesinin ihlal edildiği yolundaki iddiasının reddedildiği bildirildi. 
     Açıklamada, kapatılan Refah Partisi'nin başta eski genel başkanı Necmettin Erbakan olmak üzere yetkililerine yönelik yaptırımların, ''demokratik toplumun korunması için vazgeçilmez bir sosyal ihtiyaç olarak değerlendirilebileceği'' görüşü dile getirildi. 
     Parti yöneticilerinin şiddeti çağrıştıran söylemlerini de dikkate alan mahkeme, partinin hedeflerinin demokratik kurallara aykırı olduğunu kaydetti. 
     Kararda, Refah Partisi'nin İslami kurallara yönelik eylemleri yüzünden Şeriat'tan soyutlanmasının mümkün olmadığı görüşü dile getirildi. 
     Kapatılan Refah Partisi'nin sivil barışı ve demokratik rejimi riskli hale getirdiği görüşüne de gerekçeli kararda yer verildi. Mahkeme kararı, 3'e karşı 4 oyla alındı. 
     Avrupa İnsan Hakları Sözleşmesi'nin parti kapatmayla ilgili 11. maddesine ilişkin başvurunun reddeden mahkeme, RP yöneticilerinin yine Türkiye aleyhinde yaptığı diğer şikayet başvurularının incelemeye alınmasına gerek görmedi. 
     AİHM'nin 3. Dairesi tarafından görülen davada, Mahkeme Heyeti Başkanlığını Fransız Yargıc Jean Paul Costa yaptı. 
     Türk yargıç Rıza Türmen'in de yer aldığı Mahkeme Heyeti'nde karara imza atan diğer yargıçlar ise şunlar 
     Arnavutluk'tan Kristaq Traja, Norveç'ten Hanne Sophie, İngiltere'den Nicolas Bratza, Avusturya'dan Willi Fuhrmann, Rum Kesimi'nden Loukis Loucaides. 
     Davanın geçmişi 
     Anayasa Mahkemesi tarafından kapatılan Refah Partisi yöneticileri Necmettin Erbakan, Şevket Kazan ve Ahmet Tekdal, 1998 yılında AİHM'ye yaptıkları şikayet başvurusunda, Avrupa İnsan Hakları Sözleşmesi'nin 11 ayrı maddesinin Türkiye tarafından ihlal edildiğini ileri sürmüşlerdi. 
     AİHM, 3 Ekim 2000 tarihinde verdiği kararda, Rafah Partisi yöneticilerinin yaptığı başvurunun incelenmeye alınmasına karar vermişti. 
     Strasbourg Mahkemesi, 16 Ocak 2001 tarihinde yaptığı duruşmada, kapatılan Refah Partisi'nin ve Türk Hükümeti'nin avukatlarını dinlemişti. 
     Duruşmada, AİHM yargıçları, kapatılan RP'nin şeriat yanlısı bir parti olup olmadığı yolunda avukatlara sorular yöneltmişlerdi. 
     Avrupa İnsan Hakları Mahkemesi AİHM , kapatılan Refah Partisi ile ilgili kararında, ''ilgili ülkenin, iç barış ve demokratik rejimini tehlikeye atacak siyasi bir hedefin gerçekleşmesini, eylemler somut hale dönüşmeden engelleyebileceği'' görüşüne yer verdi. 
     AİHM kararında, Refah Partisi yöneticilerinin, ''laiklik ilkesine farklı bir içerik kazandırma bahanesiyle inanç ayrımcılığı temelinde çok hukuklu bir sistem ve Avrupa İnsan Hakları Sözleşmesi'nin AİHS temel değerlerine açıkça aykırı olan bir Şeriat devleti kurma isteklerini ilan ettiklerini ve iktidara gelmek ve iktidarda kalmak için güce başvuracakları yönünde bir şüpheye meydan verdikleri'' belirtildi. 
     Mahkeme kararında özetle, ''çoğulculuk demokrasinin ayrılmaz bir parçası olsa dahi, ilgili devlet, AİHS ile uyuşmayan, ülkede iç barış ve demokratik rejimi tehlikeye atacak siyasi bir hedefin gerçekleşmesini, eylemler somut hale dönüşmeden engelleyebilir'' denildi. 
     Avusturyalı Willi Fuhrmann, Kıbrıs Rum Kesimi'nden Loukis Loucaides ve Nicolas Bratza, başvuruyu haklı bulurken, Arnavut hakim Kristaq Traja, Norveçli Hanne Sophie Greve, Türk yargıç Rıza Türmen ve mahkemenin Başkanı Fransız Jean-Paul Costa, RP yöneticilerinin başvurusunun reddi için oy kullandılar. 
     

</TEXT>
</DOC>
