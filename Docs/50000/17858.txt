<DOC>
<DOCNO> 17858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sonspo10.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş idmanında tartışma... 
</HEADLINE>
<TEXT>

     Beşiktaş, Kocaelispor ile yapacağı lig maçının hazırlıklarını, bugün gerçekleştirdiği tek antrenmanla sürdürdü. 
     Beşiktaş'ın bugünkü antrenmanında futbolcuların son derece hırslı ve istekli oldukları gözlenirken, zaman zaman yapılan sert hareketler sonrasında futbolcular arasında tartışmalar yaşandı. Bir pozisyonda İbrahim'in, Rahim'e sert girmesi üzerine, 2 futbolcu saha ortasında birbirleriyle tartıştı. Birbirlerine sert bir biçimde bakarak konuşan ikili, daha sonra sakinleşerek çalışmayı sürdürdü. 
     Teknik direktör Christoph Daum yönetiminde Fulya Tesisleri'nde gerçekleştirilen ve yaklaşık 2 saat süren idmanda, siyah-beyazlı futbolcular, önce antrenör Roland Koch eşliğinde kondisyon çalışması yaptı. 
     Daha sonra Daum, futbolcuları 2 gruba ayırarak, kanatlardan yapılan ortalarla gol çalıştırdı. Alman teknik adam, çalışma sırasında oyuncularının istediği hareketleri yapamamaları üzerine, oyunu sık sık durdurarak futbolcularını uyardı. Siyah-beyazlılar çift kale maç yaparak, idmanı tamamladı. 
     Bu arada antrenmana, Hagi'nin jübilesi için Romanya'ya giden Miroslav Karhan, A Milli Takım kampında bulunan Tayfur, Nihat, Fevzi ile Rusya Milli Takımı'na giden Khlestov ve sakatlığı bulunan Halilagiç katılmadı. 
     Alman teknik adam, 6 oyuncusunun yokluğunda, ümit takımdan Erman ve Ali Cansun'u A takım antrenmanına dahil etti. 



</TEXT>
</DOC>
