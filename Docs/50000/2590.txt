<DOC>
<DOCNO> 2590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/yazar/uras.html </URL>
<DATE> 2001/01/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Her yüz Amerikalının ellisi "hisse senedi" sahibi 
</HEADLINE>
<TEXT>

     Kapitalizm denilen şeyin esası, sermayenin halka dağılımıdır. ABD'de fakirin de fakiri, zenginin de zengini var ama, genelde sistem "fırsat" üretiyor. Çalışmak isteyene iş de var, aş da var... ABD'de büyük küçük her 100 Amerikalının 50'si bir halka açık şirketin veya bir yatırım fonunun hisse senedine sahip. Küçükler nasıl sahip oluyor konusuna açıklık getireyim... Aileler çocuk doğar doğmaz, çocuğun eğitim masraflarını karşılamak için değişik tasarruf araçlarını kullanarak para biriktirmeye başlıyor. Çocuk adına bir yatırım fonuna her ay para bağlamak veya hisse senedi almak tercih edilen yatırım şekillerinin başında geliyor. Bu yoldan yatırım fonlarına, borsaya para akıyor. 
     The New York Times gazetesinde ABD toplumunda geçen yüzyıl içindeki değişimi özetleyen bir araştırma yayımlandı. 
     1920 yılında her 100 gencin 30'u "Bu ülkede gelir dağılımı bozuk. O yüzden bazıları çok zengin, bazıları çok fakir" diye düşünürken, bu oran 2000 yılı sonunda 100'de 44'e yükselmiş. 
     1920 yılında her 100 gencin 47'si, "Bir insan başarısız ise suçu kendisinde aramalı" diye düşünürken, bu oran 2000 yılı sonunda 65'e yükselmiş. 
     1900'lü yılların başında Amerikalı aileler gelirlerinin yüzde 43'ünü gıdaya harcarken, şimdilerde gıda harcamalarının toplam harcamalardaki payı yüzde 15'e gerilemiş. Bugünlerde toplam gelirin yüzde 17'si sağlık, 26'sı konut harcamalarına gidiyor. 1900'lü yılların başında evli her 100 kadından sadece 6'sı çalışırken, şimdilerde 61'i çalışıyor. 
     Evlenme çağına gelmiş her 100 beyaz kadının 60'ı, siyah kadının 39'u evlenebiliyor. Doğan her 4 beyaz bebeğin 1'i, doğan her 3 siyah bebeğin 2'si evlilik dışı ilişkiden doğuyor. 
     1900'lü yılların başında beyazlarda yaşam süresi ortalama 48 yıl, siyahlarda 33 yıl, beyaz ile siyah arasındaki fark 15 yılmış. 1900'lü yılların sonunda bu fark 7'ye düşmüş. Beyaz erkekler şimdilerde ortalama 74 yıl, beyaz kadınlar 80 yıl yaşıyor. 
     Çalışma yaşı olarak kabul edilen 20 ile 59 yaş arasındaki nüfus ile çalışmayan nüfus arasındaki oran bire bir dolayında olmasına rağmen, nüfusta yaşlanma başlamış. 1900'lü yılların başında 20 yaş altı nüfus toplamın yüzde 44'ü iken, bu oran şimdilerde yüzde 29'a düşmüş. 
     ABD'de yaşayan her 10 kişinin biri, ABD dışındaki bir ülkede doğup, ABD'ye gelmiş. Tarım alanlarındaki nüfus 4'ten bire düşerken, şehirlerdeki nüfus birden ikiye çıkmış. 
     Havalandırma aletinin kullanımındaki yaygınlaşma, ABD'de şehir nüfuslarında değişikliğe yol açmış. Sıcak ve rutubetli olduğu için insanların kaçtıkları şehirler, havalandırma aletleri kullanılmaya başlandığından bu yana büyüme göstermiş. Houston, San Diago ve Phoenix gibi sıcak ve rutubetli şehirler ABD'nin on en kalabalık şehri sıralamasında St. Louis, Boston ve Cleveland'ın yerini almış. 
     1900'lü yılların başında ABD'de verem en büyük ölüm sebebi iken, şimdilerde her yüz bin kişinin 352'si kalpten, 201'i kanserden ölüyor. 
     Son bir rakam... Kültür ile ilgili. 1900'lü yılların başında ABD'de yılda 6 bin kitap basılırken, yüz yıl sonra bu rakam 60 bine ulaşmış... 
     
     





Askerin gücü siyasetin zaafı 


Bir Kış Öyküsü 


Ecevit Üzülüyorum 


Kedi olalı... 


Yılmaz'ın çıkışı, sivil siyaset ve asker... 


"G" planı 


"Şark Ekspresi'nde Cinayet" .. 


AB işi bitti gibi 


Ermeni yalanı 


Lafı bırakın ülkeye bakın 


Beyaz, mavi, mor derken... 


Evdeyseniz babamlar size darbe yapmaya gelecek... 


Kulaklarınızı tıkayın... 


"İkinci Bahar" ve jandarma 


Siyasetin yapamadığı 


Bıktık vallahi 


Yılmaz'ın başı kel mi 


Sizin işiniz değil 


Diken Üstünde bir "Silahlı Kuvvetler" 


Her yüz Amerikalının ellisi "hisse senedi" sahibi 


Irak ile ikinci bahar 


</TEXT>
</DOC>
