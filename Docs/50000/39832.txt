<DOC>
<DOCNO> 39832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/soneko14.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da bankalara Euro dağıtımı başlıyor 
</HEADLINE>
<TEXT>

     Almanya'da 1 Ocak 2002 tarihinden itibaren markın yerine kullanılmaya başlanacak olan yeni para birimi Euro'lar, hafta başından itibaren sıkı güvenlik önlemleri altında bankalara taşınmaya başlanacak. 
     Güvenlik nedeniyle bu konuda ayrıntılı bilgi vermeyen polis, sadece yeni Euro banknotlarının ve bozuk paraların yaklaşık 2 bin 300 para aracıyla Almanya'nın her bir yanındaki bankalara taşınacağını açıkladı. 
     Avrupa Merkez Bankası EZB , 6 Eylül Perşembe günü Frankfurt'ta düzenleyeceği bir basın toplantısında Euro banknotlarının güvenlik işaretlerini açıklayacak. 
     Almanya'da, 17 Aralık tarihinden itibaren bankalardan kişi başına azami 20 mark karşılığı, madeni para olan 1 ve 2 Euro'larla sent adı verilen bozuk para alınabileceği bildirildi. 
     Almanya'da 2002 yılının Şubat ayı sonuna kadar markla alış veriş yapabilmek mümkün olacak. Müşteriler para üstünü Euro ve sent cinsinden alacak. 






</TEXT>
</DOC>
