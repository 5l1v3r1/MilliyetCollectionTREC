<DOC>
<DOCNO> 4697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/dunya/dun02.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizim meclisimiz Ankara'da' 
</HEADLINE>
<TEXT>

     GÜLAY FIRAT İstanbul 

     Fransa Cumhurbaşkanı Jacques Chirac'ın Ermeni soykırımı yasasını onaylamasına, Türk Ermenileri de tepki gösterdi. 
     Kumkapı Meryem Ama Kilisesi Salonu'nda, Türk Ermeni Patriği 2. Mesrob, ruhani meclis üyeleri, vakıf yönetim kurulu başkaları ve farklı meslek guruplarından 90 temsilcinin katılımyla yapılan toplantıda, Fransız Ulusal Meclisi'nin, 1915 olaylarını görüşürken, Türkiye'de yaşayan Ermeniler hakkında da kuşku uyandıracak söylemlerde bulunduğu kaydedildi. Türk vatandaşı Ermenilerin sorunlarının paylaşacağı parlamentonun TBMM olduğu vurgulanan açıklamada şu görüşlere yer verildi 
     "Türkiye'de yaşamını sürdüren Ermenilerin ekonomik ve sosyal herhangi bir sorunu yoktur. Özellikle dini açıdan tam bir serbestlik içinde yaşanmaktadır. Yabancı ülke parlamentolarının Türkiye Ermenilerinin hamisi gibi davranmaları, tarafımızca gereksiz bir tutum olarak algılanmaktadır. Lozan Antlaşması doğrultusunda, Türkiye Ermenileri 540 yıllık Patrikanesi, iki hastanesi, 57 kilisesi, 58 vakfı, 18 okulu, 25 korosu, 17 derneği, iki spor kulübü, üç gazete ve beş dergisiyle onurlu yaşamını sürdürmektedir." 
     Uluslararası stratejiler uğruna bu tür müdahalelerinin, kendilerini üzdüğünü vurgulayan Türk Ermenileri, "Bu tutuma son verilmesini dileriz" yorumunda bulundu. 
     Bildirinin, başta Fransa olmak üzere bir çok ülkeye faks ve e - mail yoluyla iletileceği öğrenildi. 
     


 DÜNYA 













</TEXT>
</DOC>
