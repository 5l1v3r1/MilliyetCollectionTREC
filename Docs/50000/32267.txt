<DOC>
<DOCNO> 32267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/yasam/ayas.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecimer kıskıvrak 
</HEADLINE>
<TEXT>

Interpol’un kırmızı bülteniyle aranan Ayşegül Tecimer, Fas’ın Marakeş kentinde sabaha karşı düzenlenen operasyonla yakalandı 
     TOLGA ŞARDAN Ankara 

     Tarihi eser kaçakçılığından yargılanan ve hakkında 4.5 yıl hapis cezası bulunan Ayşegül Tecimer Fas’ta yakalandı. Tecimer Marakeş’te, sevgilisi Hüseyin Mete Deniz’le birlikte ele geçirildi. 
     Hırsızlık malı Kuranı Kerim’i satın almaktan yargılanan ve 4.5 yıl hapis cezası aldıktan sonra yurt dışına kaçan Tecimer’in izi Fas’ta bulundu. 
     
     Özel ekip gitti 
     1998’de yurt dışına kaçtıktan sonra ABD, İngiltere ve Fransa’ya giriş - çıkış yaptığı saptanan Tecimer’in yakalanması için Emniyet Genel Müdürlüğü özel bir ekip oluşturdu. Kaçakçılık ve Organize Suçlarla Mücadele Daire Başkanlığı, Tecimer’in yakalanması için "Mumya" kod adıyla operasyon hazırlığına başladı. 
     Polis, Tecimer’e ulaşmak için, sevgilisi Deniz’i takibe aldı. Uzun süredir Tecimer’le birlikte olan Deniz’in bir süre önce Fas’ın önemli şehirlerinden olan Marakeş’te bir ev kiraladığı belirlendi. 
     Mumya Operasyonu dosyasını alan üç kişilik özel ekip, salı günü Fas’a gitti. Beş gün boyunca Fas polisiyle sürekli irtibat kuran Türk ekibi, sonunda yerel yetkilileri ikna ederek operasyona başladı. Fas polisi, Marakeş’teki adrese önceki gün sabaha karşı düzenlenen operasyonla, kırmızı bültenle aranan Tecimer ve Deniz yakalandı. Tecimer’in son bir yıldır, zaman zaman Fas’a giriş - çıkış yaptığı, 1.5 aydır da sürekli Fas’ta olduğu belirlendi. 
     
     Bugün mahkemede 
     Tecimer için Interpol de devreye girerek "iade prosedürü"nü başlatırken, Tecimer’in, bugün iade için tutuklanması talebiyle mahkemeye çıkacağı belirtildi. 
     Tecimer’i yakalayan özel ekip, bir süre önce de Cavit Çağlar’ı yakalayarak iadesini sağlamıştı. 
     
     Sevgilileri yakalatıyor 
     Ünlü suçluları yakınları ve sevgilileri yakalatıyor. En son Ayşegül Tecimer, sevgilisi Mete Deniz takip edilerek yakalandı. 

</TEXT>
</DOC>
