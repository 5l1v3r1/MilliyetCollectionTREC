<DOC>
<DOCNO> 11225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur20.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ karsız kaldı 
</HEADLINE>
<TEXT>

     Türkiye'nin önemli kış turizmi merkezlerinden Uludağ'da, kar kalınlığının kayak yapmaya elverişsiz olması üzerine, otel işletmecileri pistlere kar takviyesi yaptılar. 
     Geçen yıl aynı dönemde 4 metreyi bulan kar kalınlığının bu yıl 29 santimetreye kadar düşmesi sonucu, Uludağ'da faaliyet gösteren otel işletmecileri, çareyi pistlere kar taşımakta buldular. 
     Kar motosikletlerinin arkasına taktıkları brandalarla yüksek kesimlerden aldıkları karı pistlere taşıyan otelciler, ''Şu anki kar kalınlığı kayak sporu için elverişsiz. Çareyi kar taşımakta bulduk'' dediler. 
     Öte yandan, hava sıcaklığının 6 derece dolayında seyrettiği Uludağ'da, kar kalınlığının istenen seviyeye ulaşmaması halinde, önümüzdeki günlerde yapılması planlanan kayak yarışlarının iptal edilebileceği bildirildi. 
     



</TEXT>
</DOC>
