<DOC>
<DOCNO> 39836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/soneko18.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank'a ait malların satışına başlanıyor... 
</HEADLINE>
<TEXT>

     Tasfiye kararı verilen Etibank ve bünyesinde birleştirilen İnterbank ve Esbank'ın ihtiyaç fazlası menkul ve gayrimenkulleri 3 Eylül 2001 tarihinden itibaren satışa çıkarılacak. 
     Eskidiji Müzayede Evi'nin organizasyonu ve danışmanlığında gerçekleştirilecek satış Açık Teklif Alma Ulusü ile yapılacak. 
     Satışa sunulacak mobilya sayısı yaklaşık 27 bin 500 adet, elektronik eşya sayısı 10 bin adet, gayrimenkul sayısı 1,000 adet, otomobil sayısı da 80 adet olacak. 
     Teminat bedelleri mobilya, kasalar ve elektronik eşya için 200 milyon lira, otomobiller için bir milyar lira, resim için 500 milyon lira ve gayrimenkuller için 2 milyar lira olarak belirlendi. 
     Mobilya, kasalar ve elektronik eşya ile resimler için komisyon yüzde 15 artı komisyonun KDV'si, otomobiller için komisyon yüzde 3 artı komisyonun KDV'si, gayrimenkuller için komisyon da yüzde 2 artı komisyonun KDV'si olarak belirlendi. 
     Satılan gayrimenkulerin ödemesinin 7 gün, diğerlerinin ise 24 saat içinde yapılması gerekiyor. 
     Konuya ilişkin olarak düzenlenen basın toplantısında konuşan Eskidiji Müzayede Evi sahibi Dikran Masis, 23 günde 110 banka şubesinin mobilya, kasa ve elektrik-elektroniklerini satacaklarını söyledi. 
     32 günde 97 müzayade düzenleyeceklerini ve bunun bir rekor olacağını belirten Masis, 18'i Anadolu'da olmak üzere 67 kişinin bu organizasyonda görev alacağını kaydetti. Masis, ''Türkiye'nin her yerinde günde yaklaşık 5-6 müzayede yapacağız'' dedi. 
     Etibank'ın kedilerini davet ettiğini ve Sümerbank'ta olduğu gibi yine aynı şartlarda Etibank'ın tasfiyesini üstlendiklerini belirten Masis, şunları söyledi 
     ''Etibank'ın işi biraz daha zor. Çünkü kira sözleşmeleri var. Buna göre Türkiye çapında şubelerin bir an önce boşaltılması lazım. O nedenle yeni bir sistem geliştirerek burada ağırlığı şubelere verdik. Mobilyalarla birlikte elektronikler de şubelerde satılacak.'' 
     Masis, Sümerbank satışlarıyla ilgili olarak da, 2 gayrimenkul satışının iptal edildiğini, birincisinde imar durumu olmadığını, diğerinde ise kiracının çıkmadığını anlattı. Masis, ''Sümerbank'ta kimseyle mahkemelik olmadık, Sümerbank'tan beklenen neticeyi aldık. 
     Sümerbank dahi böyle bir neticeyi beklemiyordu'' dedi. 
     Sümerbank müzayedesinde elde ettikleri gelirin çok düşük olduğuna da işaret eden Masis, 'Üzeyir Garih'e nasılsın diye sorduklarında hep iyiyim derdi. Biz de hiç mi kötü olmazsın diye sorduğumuzda 'niye düşmanlarımı sevindireyim' diye yanıt verirdi. Sümerbank'tan elde ettiğimiz gelir o kadar düşük ki ben de düşmanlarımı sevindirmemek için bunu açıklamıyorum'' diye konuştu. 
     Masis, 1 ay sonra 7 bin metrekarelik dünyanın en büyük müzayede evini Yenibosna'da açacaklarını da açıkladı. 
     Etibank İnşaat Emlak Müdürü Halit Doğrul da, 3 bankanın 110 şubesinin satışı ile geriye toplam 159 şube kalacağını söyledi. 
     Sümerbank'ın kendileri için iyi bir örnek olduğunu belirten Doğrul, gazetecilerin sorusu üzerine gayrimenkullerle ilgili expertiz çalışmalarının devam ettiğini, ne kadar gelir beklendiği yönünde bir şey söylemenin yanlış olacağını kaydetti. 
     Gayrimenkul satışlarının ağırlıklı olarak İstanbul bölgesinde olacağını ifade eden Doğrul, Ankara, İzmir, Adana ve Antalya'da da satışların yapılacağını söyledi. 
     Bankanın eski sahiplerinin gayrimenkulleri olup olmadığının sorulması üzerine de Doğrul, çalışmaların henüz netleşmediğini, kesin sonuçların 10-15 gün sonra çıkacağını belirtti. 
     3 Eylül 2001 tarihinde Etibank Bursa Mustafa Kemal Paşa şubesindeki mobilya, kasalar ve elektronik eşya ile başlayacak satışlar 21 Ekim 2001 tarihine kadar sürecek. 






</TEXT>
</DOC>
