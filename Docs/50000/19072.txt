<DOC>
<DOCNO> 19072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/guncel/agun.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeğin baharı 
</HEADLINE>
<TEXT>

Esnaf eylemlerinin ardından güvenlik güçlerinin "provokasyon" endişesiyle tedirginlikle beklediği 1 Mayıs, olaysız ve coşkuyla kutlandı 
     Ekonomik krizle birlikte baş gösteren esnaf eylemlerinin ardından güvenlik güçlerinin "provokasyon" endişesiyle tedirginlikle beklediği 1 Mayıs, birkaç arbede dışında olaysız ve coşkuyla kutlandı. 
     Ankara’da, mitingin yapıldığı Tandoğan Meydanı’na yürüyen göstericiler, ellerinde çok sayıda Türk bayrağının yanı sıra, "Yolsuzluğa karşı alanlardayız", "Yaşasın 1 Mayıs" yazılı pankartlar taşırken, bazı banliyö trenleri düdük çalarak yürüyüşçülere destek verdi. Alanda 4 bin polis görev aldı. Mitingde konuşan KESK Merkez Yönetim Kurulu Üyesi Hasan Hayır da, "Yıllardır coşkuyla alanları doldurduğumuz 1 Mayıs’larda hiç bu kadar öfkeli, bu kadar hınçla dolu olmamıştık" dedi. Konuşmaların ardından slogan atan katılımcılar, 5 saat sonra olaysız dağıldı. 
     
"Başbuğ Ecevit" sloganı      İstanbul’daki 1 Mayıs kutlamalarına da 50 bin kişi katıldı. 14 bin polisin görev yaptığı mitinge, bazı yaşadışı örgütler, farklı isimler altında sızdı. Çoğunluğu beyaz giyen HADEP’liler de Abdullah Öcalan lehine sloganlar attı. Türk - İş, DİSK, Hak - İş ve KESK tarafından düzenlenen kutlamalar, 1 Mayıs 1977’de ölen 34 kişiyi anmak için Taksim Kazancı Yokuşu’na ziyaretle başladı. Çağlayan Meydanı’ndaki mitinge katılanlar ise kontrol noktalarında sıkı aramadan geçtikten sonra, "Başbuğ Ecevit", "Hükümet istifa", "Kurt - kuş - arı, IMF iktidarı", "Ölümleri durdurun" sloganları atarak yürüyüşe geçti. 
     Kortejde DHKP - C, "Devrimci Çözüm" pankartı altında toplandı ve yüzlerini kırmızı bez parçalarıyla örttü. Sanatçı Ferhat Tunç’un Türkçe ve Kürtçe şarkılar söylediği miting olaysız dağıldı. Taksim Meydanı’na gelen ikisi kadın altı kişi, Kürtçe ve Türkçe yazılı "Yaşasın 1 Mayıs" pankartı açmak isteyince gözaltına alındı. Diğer illerde yapılan 1 Mayıs kutlamaları olaysız sona ererken, Diyarbakır’da Valiliğin izin vermemesine karşın korsan gösteri yapıldı. 
     
Doğru yanıt D ÇİLLER      DYP Genel Başkanı Tansu Çiller’in, 1 Mayıs İşçi Bayramı nedeniyle yayımladığı mesajda, işçilerin tarihi mücadelesine değinen "solcu bir üslup" kullanması dikkat çekti. Çiller, işçilerin Sanayi Devrimi sürecinde, hak arama mücadelelerinin tarihi çerçevesini çizdi. "İşçilerimiz dünyada da haklarını alabilmek için, tarihte büyük mücadeleler vermiştir" diyen Çiller, mücadelenin iş durdurmaya kadar uzandığını belirtti. 
     
Mesut Yılmaz Bayram olsun      Başbakan Yardımcısı Mesut Yılmaz, Türk - İş Başkanı Bayram Meral’in, 1 Mayıs’ın İşçi Bayramı ilan edilmesi önerisine sıcak baktıklarını, bu teklifi hükümet ortaklarına ileteceğini söyledi. 
     Yılmaz’ı TBMM’deki makamında ziyaret eden Meral, 1 Mayıs’ın, hükümet tarafından İşçi Bayramı olarak ilan edilmesini istedi. Yılmaz da, toplu sözleşme görüşmelerinin olumlu sonuçlanacağını umduğunu belirtti. 
     
Rusya’da yaşlı 1 MayısDIŞ HABERLER SERVİSİ 
     1 Mayıs İşçi Bayramı, dünyada da çeşitli sendika, siyasi parti ve platformlar tarafından düzenlenen etkinliklerle kutlandı. Göstericilerin genel şik yet konusuysa işsizlik ve yolsuzluk oldu. 
     RUSYA 1 Mayıs, eski coşkusundan uzak gösterilerle kutlandı. Moskova ve diğer kentlerdeki gösterilere ağırlıklı olarak yaşlılar katıldı. Emekli maaşlarına zam yapılmasını isteyen yaşlı göstericiler Stalin’in resimlerini taşıdı. Krasnoyarsk bölgesinde de göstericiler "Bize ikinci bir Stalin lazım" yazılı pankartla yürüdü. Moskova’daki gösteride, Apo’nun resmini taşıyan bir grup PKK’lı da yer aldı. 
     BELÇİKA Aşırı sağ görüşlü Flaman Vlaams Blok partisinin düzenlediği yürüyüş, yabancıların yaşadığı mahallede gerçekleştirildiği için gerginlik yarattı. 
     İTALYA 1 Mayıs, konserlerle kutlandı. İşçi Bayramı için önceki gün tatil ilan edilince, ülkede 6 milyon kişi, 4 günlük tatile çıktı. 
     KUZEY KORE Kore Yarımadası’nın 1945’te bölünmesinin ardından ilk kez iki tarafın işçileri Diamond Tepesi’nde birlikte 1 Mayıs’ı kutladı. 
     İNGİLTERE Londra’da Trafalgar Meydanı yakınındaki Oxford Street’te kapitalizmi protesto eden göstericilerle polis arasında çatışma çıktı. Polis, şişe fırlatan göstericilere karşı cop kullandı. 
     NORVEÇ Başkent Oslo’daki 1 Mayıs kutlamalarında göstericiler, İşçi Partisi lideri ve Dışişleri Bakanı Thorbjoern Jagland’ın yüzüne yaş pasta attı. 
     AVUSTRALYA 1 Mayıs gösterilerine katılan küreselleşme karşıtı yüzlerce kişi güvenlik güçleriyle çatıştı. Sydney’de iki polis hastaneye kaldırılırken, 28 kişi yaralandı, 30 protestocu tutuklandı. 
     
Eşcinseller aranmadı      Bu yılki 1 Mayıs kutlamalarına katılan eşcinseller, Ankara’da aranmadan miting alanına alındılar. Kendi kurtuluşlarının heteroseksüellerin de kurtuluşu olacağını dile getiren eşcinsellerin bir araya geldiği Kaos GL grubundan Ali Özbaş, "Kaos 1 Mayıs Bildirisi" başlıklı yazısında, "Biz kadınları seven kadınlar, erkekleri seven erkekler olarak buradayız" ifadelerine yer verdi. 
     



 GÜNCEL 



















</TEXT>
</DOC>
