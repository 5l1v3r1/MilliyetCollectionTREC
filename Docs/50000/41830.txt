<DOC>
<DOCNO> 41830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sontur11.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Sandal'a 'vergi ziyanı' davası... 
</HEADLINE>
<TEXT>

     Pop müzik sanatçısı Mustafa Sandal hakkında, vergi ziyanına neden olduğu gerekçesiyle 6 ay ile 3 yıl arasında hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, İstanbul Defterdarlığı İhbarlar ve Denetim Koordinasyonu Gelir Müdürlüğü'nün 21 Ağustos 2001 tarihinde yaptığı şikayet ile 31 Temmuz 2001 tarihli vergi suçu raporunun incelendiği anlatıldı. 
     Buna göre, Beşiktaş Vergi Dairesi mükellefi olan Sandal'ın, Beyoğlu Vergi Dairesi mükellefi Meterol Turizm Sanayi Ticaret Limited Şirketi'nden 13 milyar 185 milyon lira tutarında 2 fatura alarak kayıtlarına geçirdiği anlatılan iddianamede, bu faturaların herhangi bir mal ve hizmet karşılığında alınmadığının anlaşıldığı belirtildi. Sanığın yanıltıcı belge kullanarak vergi ziyanına neden olduğu ifade edilen iddianamede, Sandal'ın ''213 sayılı Vergi Usul Kanunu'na muhalefet etmek'' suçundan 6 ay ile 3 yıl arasında hapis cezasına çarptırılması istendi. Sandal'ın yargılanmasına, önümüzdeki günlerde İstanbul 4. Ağır Ceza Mahkemesi'nde başlanacak. 







</TEXT>
</DOC>
