<DOC>
<DOCNO> 16169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/guncel/gun08.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erçel'in parası kabul edilir mi 
</HEADLINE>
<TEXT>

ÇAPRAZ ATEŞ 
     ESRA KURT İstanbul 

     Merkez Bankası eski Başkanı Gazi Erçel, bankadaki 52 milyar lirasını, dalgalı kur uygulaması başlamadan dövize çevirdi ve 31 milyar lira kazandı. Eleştirilere hedef olan Erçel, aradaki farkı Çağdaş Yaşamı Destekleme Derneği'ne ÇYDD bağışladığını açıkladı. ÇYDD ise bunu kabul etmedi. Bu, para kabul edilmeli mi, edilmemeli mi, tartışmasına yol açtı. 
     
     Prof. Dr. Türkan Saylan ÇYDD Genel Başkanı 
Aklamak oluyor      Çok doğru bir iş yaptığımız iyice kanıtlandı. Sayın Erçel, parayı ÇYDD hesabına yatırdığını söyledi. Bankaya, "kabul etmiyoruz" talimatını veriyoruz. Yargıtay Cumhuriyet Başsavcısı Sabih Kanadoğlu, soruşturma izni verilmesi için Başbakanlığa başvurdu ve Başbakan Bülent Ecevit, Başbakanlık Teftiş Kurulu'nu harekete geçirdi. Devlet tarafından aklandıktan sonra, bağışçı tekrar parasını istediği yere verebilir. Ama, bu adres biz olmayız. Türkiye böylesine ekonomik kriz içindeyken, bu şekilde yapılmış bir karı aklamak gibi oluyor. Erçel, aklansa bile biz bu parayı almayacağız. 
     
     İbrahim Halil Şahin ADD Gnl Bşk 
Bu paraya karşıyız      Temettü, faiz, rant sarmalında, küreselleşme emrinde bir yapı ve bu yapının kazandırdığı bir para bu. Üretilmeden elde edilen bir miktar. Biz, temettü, faiz, rant, küreselleşme emrindeki kazançlara karşı olduğumuzu senelerdir vurguluyoruz. Böyle bir parayı bize göndermeye, kimse cesaret edemez. 
     
     Ümit Pekel Çevre - Sokak Hayvanları Derneği 
Bizim için sakınca yok      Biz bu parayı çok arzu ederiz. Ama nedense dernekleri değil, kurumları tercih ediyorlar. Oralarda da nereye gittiği belli değil. Biz, belli bir çerçevede, bulunan tüm hayvanların bakımını, tedavisini, ameliyatları dahil bütün sağlık problemlerini yükleniyoruz. Bu şekilde, çevrelerindeki insanlara da sağlık getiriyoruz. Bizim paraya ihtiyacımız var. Çok küçük bir klinikte, bu mücadeleyi, İstanbul yakasında veriyoruz. Böyle bir yardım bize gelse, hiç değilse yerimizi büyüttüğümüz gibi, baktığımız yaralı hayvan sayısını artırırız. 
     
     Kezban Hatemi Hukukçu 
Kara para değil      Bağış, karşılıksız yapılan bir ödemedir. Ancak karşı taraf, dernek, kabul etmek zorunda değil. Bu şekilde bağış gerçekleşmiş olmuyor. Hukuken karşı tarafın da kabulüne bağlı. Bu, kara para değil. Belki, ahlaki bir zaafı gösteriyor. Başka bir şeyi değil. Kara paranın tarifi kanunda bellidir. Bu faizdir. Bu suç değil. Yalnız, devalüasyonu bilecek durumda olması, bir nevi şaibe ihtiva ediyor. Üst düzey bürokratlar, bulundukları konumun ahlaki sorumluluğunu taşımalılar. 
     


 GÜNCEL 


















</TEXT>
</DOC>
