<DOC>
<DOCNO> 18060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur23.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'nin Ersümer hakkındaki görüşü 24 saat sonra belli olacak 
</HEADLINE>
<TEXT>

     MHP Grup Başkanvekili İsmail Köse, Beyaz Enerji davasının iddianamesinin iki yerinde Enerji ve Tabii Kaynaklar Bakanı Cumhur Ersümer'in suçlandığını bildirerek, bu suçlamaları ancak yargının ortadan kaldırabileceğini bildirdi. 
     Köse, ellerinde olan dosyası incelediklerini belirterek, MHP'nin bu konudaki tavrının yarın belli olacağını söyledi. TBMM'de gazetecilerin konuyla ilgili sorularını yanıtlayan Köse, ''kişisel'' görüşlerini dile getirdi 
     İddianamedeki suçlamalar nedeniyle Bakan Ersümer ve hükümetin töhmet altında kalmaması gerektiğini belirten Köse, ''Sayın Bakan hakkında Savcı'nın iki konudaki iddiasını ortadan kaldıracak mercii yargıdır. Sayın Bakan yargılanmalıdır, aklanmalıdır'' dedi. 
     Ankara DGM Başsavcısı'nın, iddianamenin TBMM'ye gönderilmeyeceğini, ''Meclis isterse verileceğini'' söylediğini hatırlatan Köse, şöyle konuştu 
     ''Ancak Savcı, başından göndermeliydi. Bakın elimde bir örneği var Başbakanlık Teftiş Kurulu tarafından incelenmiş ve 5 tane bakan hakkında inceleme ve soruşturma açılması konusunda bir yazı geliyor. Sayın TBMM Başkanı iki ay önce Meclis Genel Kurulu'na bilgi veriyor. Gelin dosyaları inceleyin, eğer soruşturma gerekiyorsa, bu bakanlarla ilgili soruşturma komisyonu kurun diyor. Sayın Savcı da aynı belgeleri, iddianamesinde iki yerde suçladığı Sayın Bakan'la ilgili dosya münderecatını Adalet Bakanlığı aracılığıyla gönderebilirdi. Onu göndermediler. Daha oradaki kanaatimi muhafaza ediyorum. Neden göndermediler O sorunun cevabını arıyorum. O bir noksanlık... Sayın Savcı'nın bu belgeleri, bilgileri, dosyayı Adalet Bakanlığı'na göndermesi gerekiyordu. Göndermedi ne oldu İşte aldık dosyayı, elimizde. 
     Burada iki yerde suçlanmış olan bir insanın bu suçlanma ile karşı karşıya bırakılması fevkalade yanlış olur. Bir defa Bakanlar Kurulu'nu rahatsız eder, kendi partisini rahatsız eder, MHP'yi de çok rahatsız eder.'' 
     Bir soru üzerine, Savcı'ya dosyayı göndermesi için bir çağrıda bulunmalarına gerek kalmadığını, MHP'nin, elinde olan dosyanın incelemesini yaptığını bildiren köse, ''Zannediyorum yarın bu saatlerde MHP grubu olarak ne yapacağımız konusundaki kanaatimiz açıklığa kavuşacaktır'' diye konuştu. 
     Köse, ''benim şu andaki kanaatimi soruyorsanız kesinlikle soruşturma açılmalıdır. Bakan yargılanmalıdır, aklanmalıdır'' dedi. 







</TEXT>
</DOC>
