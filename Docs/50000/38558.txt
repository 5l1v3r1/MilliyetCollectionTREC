<DOC>
<DOCNO> 38558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/spor/spo04.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz Asla sımarmam 
</HEADLINE>
<TEXT>

Bordo-Mavili ekibin genç yıldızı, eleştirilere kulaklarını tıkadığını belirtti, "Terbiyemi önce ailemden, sonra da Trabzonspor’dan aldım" dedi 
     TRABZONSPOR’un genç yeteneği Gökdeniz, "son dönemde şımardı" sözlerine tepki gösterdi. Eleştirilere kulaklarını tıkadığını ifade eden Gökdeniz, "Ben şımarmadım, asla da şımarmam. Terbiyemi önce ailemden, sonra da Trabzonspor’dan aldım. Hakkımda böyle düşünenlere gülüp geçiyorum" diye konuştu. Genç futbolcu, sağ kanatta oynamayı da yadırgadığını ifade etti. 
     ORTA sahada daha başarılı olduğunun altını çizen Gökdeniz, "Sağ kanatta verimli olamıyorum. Orta sahada hücuma daha fazla destek olabiliyordum. Daha özgürdüm ve yeteneklerimi sergileyebiliyordum. Bu da takıma daha fazla yararlı olmamı sağlıyordu" açıklamasını yaptı. Bordo - Mavili oyuncu, en büyük arzusunun kaptan olmak ve şampiyonluk yaşamak olduğunu sözlerine ekledi. 
     
     Kapılar kapandı 
     TRABZONSPOR yarınki Bursaspor maçı için basına kapalı bir çalışma yaptıktan sonra tesislerinde kampa girdi. Teknik Direktör Sadi Tekelioğlu, "Kolay rakip, zor rakip, diye hiçbir takımı belirli kategoriye koyamayız. Bursaspor maçında azami dikkatli olmalıyız. Taraftarımızı yine aynı yoğunlukta ve coşkunlukta stadda göreceğimizi umut ediyorum. Onların desteğiyle hedefe ulaşırız" diye konuştu. 
     
     Salazar’a ceza 
     PERULU Salazar’ın 16 Ağustos’taki milli maç için gittiği ülkesinden dönmemesi tepkilere yol açtı. Cumartesi günü geleceğini bildirmesine rağmen uçaklarda yer bulamadığı gerekçesiyle dönüşünü erteleyen bu futbolcuya ceza verilmesi gündeme geldi. Trabzonspor Başkanı Özkan Sümer, "Kimseye tolerans tanımayız. Geç gelişinde ihmal seziyorum" dedi. 
     



 SPOR 

























</TEXT>
</DOC>
