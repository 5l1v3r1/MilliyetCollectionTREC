<DOC>
<DOCNO> 27089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur12.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepçeyle otopsi mezar açtıracak 
</HEADLINE>
<TEXT>

     Kayseri'de, öz babasını bıçaklayarak öldürdüğü iddiasıyla yargılanan sanığın duruşmasında, doktorun, ölen kişinin bıçak yarasına kepçe sapı sokarak hazırladığı rapor kabul edilmeyince mahkeme heyeti mezarın açılmasına karar verdi. 
     Kayseri 2. Ağır Ceza Mahkemesi'nde yapılan duruşmada, tutuklu sanık Hasan Erbaş 19 ile avukatı Hulusi Arpaç hazır bulundu. 
     Mahkeme heyeti, İstikbal Sağlık Ocağı'nda görevli Doktor Mehmet Rüştü Sorgunlu'nun, Hüseyin Erbaş'ın bıçak yarasının derinliğini ölçmek için kepçe sapı kullanarak hazırladığı raporun Adli Tıp Kurumu uzmanlarınca kabul edilmemesi sonucu, Erbaş'ın mezarının açılarak yeniden otopsi yapılmasına karar verdi. Hasan Erbaş, Mart ayında, Talas İlçesi Mevlana Mahallesi'ndeki evlerine gece alkollü olarak gelen babası Hüseyin Erbaş ile tartışmış,çıkan kavgada Hüseyin Erbaş aldığı bıçak yarasıyla hayatını kaybetmişti. Cinayetten sonra ceset üzerinde inceleme yapan İstikbal Sağlık Ocağı'nda görev yapan Doktor Mehmet Rüştü Sorgunlu, önceki duruşmada ''Bıçak yarasının derinliğini ve zarar verdiği iç organları belirlemek için kepçe sapı kullandım. Gayet narin şekilde hareket ettim. Bıçağın açtığı delik dışına çıkmadım ve mide ile akciğerin zedelendiği kanaatine vararak rapor tuttum'' diye ifade vermişti. 







</TEXT>
</DOC>
