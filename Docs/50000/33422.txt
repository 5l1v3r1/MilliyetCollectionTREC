<DOC>
<DOCNO> 33422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/spor/spo15.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Kulüplerden tepki      SÜPER Lig kulüpleri, Teleon’un teminat mektubundan geriye kalan 8.5 milyon doların kendilerine dağıtılmasını bekliyor. Hukuki girişimlerden sonuç alamayan Teleon’un, bu paranın kendilerine geri iade edilmesi için federasyona baskı yaptığı bildirilirken, kulüpler 8.5 milyon doların havuzda pay edilmesinin gerektiğini ifade ediyorlar. Kulüpler Birliği, federasyona başvurup, böylesine mali kriz yaşanan bir ortamda, paranın gecikmesinden doğacak zararı da hatırlattı. 
     
Fatih Terimli Milan’a övgü      İTALYAN basını, ilk hazırlık maçında Varese’yi 2 - 1 mağlup eden Fatih Terim’in takımı Milan’ı beğendi. La Gazzetta dello Sport, "Yeni Milan alkışa layık" başlığını atarken, "Kırmızı-Siyahlı imparator’, eski alışkanlıklarını unutmuyor. Savunma daha mükemmelleştirilirse, Terim memnun olabilir" yorumunu yaptı. Corriere dello Sport Gazetesi de Rui Costa, Inzaghi, Kaladze’nin iyi bir performans ortaya koyduğunu yazdı. Terim ise "Tatilden sonra 6 günlük çalışmanın ardından oynamak kolay değil" dedi. 
     
Dünya rekoru      PORTEKİZ’in başkenti Lizbon’da düzenlenen Atletizm Yarışmaları’nda, ev sahibi ülkeden Susana Feitor bayanlar 20 kilometre yürüyüşte Dünya rekoru kırdı. Feitor, müsabakayı bir saat 29 dakika 36.4 saniyede tamamlayarak, 1.35.23.7 ile Litvanyalı Kristina Saltanovic’a ait rekoru tarihe gömdü. 
     
Sefa Sirmen hedefi çizdi      KOCAELİSPOR, İngiltere 2. Lig ekiplerinden Preston’u 2 - 0 yenerek, Avusturya kampındaki ilk galibiyetini aldı. Karşılaşmayı izleyen Başkan Sefa Sirmen, "Çok iyi bir kadro oluşturduk. Bu sezon şampiyonluğa oynayacağız" dedi. Önceki akşam oynanan karşılaşmada Körfez ekibinin gollerini Nuri ve Lazarov kaydetti. 
     
Samsun’a iki forvet      SAMSUNSPOR, Yugoslav Kızılyıldız’ın forveti Goran Stoilkoviç ile Bosna Hersek’in Slobada Tuzla takımının santrforu Dragan Pejiç’i getirdi. İki futbolcu bugün takımla çalışmalara katılacak. Geçen sezon Yugoslavya’da yılın futbolcusu seçilen Partizan’dan Radenoviç ile de temaslar sürüyor. 
     
Sircan beğenildi      BURSASPOR’da Mustafakemalpaşa maçında denenen milli libero Boşnak Peczal Sircan göz doldurdu. Üçü yabancı, biri Kıbrıslı altı oyuncu ise vasat bulundu. 
     
Gençlik ateşi dün yandı      TÜRKİYE’nin lejyoner hastalığı salgını nedeniyle katılmadığı 6. Avrupa Gençlik oyunları dünkü muhteşem açılışla start aldı. IOC Başkanı Rogge’nin de katıldığı açılışta olimpiyat meşalesi yandı. 46 ülkeden 2000’i aşkın sporcunun 10 dalda mücadele edeceği oyunlar 26 Ağustos’ta sona erecek. Dünkü uluslararası gazetecilik seminerinde Türkiye’nin oyunlara katılmaması tepki topladı. 
     
Ergin "tuş"      ORDU’NUN Ünye İlçesi’ndeki yağlı güreşlerde, Kırkpınar Başpehlivanı Vedat Ergin tuş oldu. Ergin, daha önce Ahmet Taşçı’yı da yenen Ordulu Kenan Şimşek’e finalde tuşla kaybetti. 
     
Yıldırım isyanı      BALIKESİR’DEKİ Türkiye Bisiklet Şampiyonası’nda Hakan Yıldırım, dereceye girmesine rağmen milli takıma alınmayınca sporu bıraktı. 85 kez milli olan Yıldırım, 4 kilometrelik ferdi takipte ikinci, takımda ise birinci olmasına rağmen milli takıma alınmadı. Son yarışta diğer sporcuların yavaş pedal çevirerek desteklediği Yıldırım, "Mafyalaşma başladı. Haksızlıklar nedeniyle sporu bıraktım" dedi. 
     



 SPOR 




















</TEXT>
</DOC>
