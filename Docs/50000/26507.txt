<DOC>
<DOCNO> 26507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur20.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüyler ürperten iddia...Perinçek "Casa uçağına sabotaj yapıldı" 
</HEADLINE>
<TEXT>

     İşçi Partisi İP Genel Başkanı Doğu Perinçek, Malatya'da Casa uçağının sabotajla düşürüldüğünü iddia etti. 
     Perinçek, İP Genel Merkezi'nde düzenlediği basın toplantısında, Casa uçaklarının kazaları ve Kuzey Irak'taki gelişmelere ilişkin değerlendirmelerde bulundu. 
     Bakanlar Kurulu'na dün sunulan rapor, Türk Havacılık ve Uzay Sanayi A.Ş.'den TAI yapılan açıklama ve Genelkurmay Başkanlığı'nın 29 Mayıs 2001'de basına dağıttığı 20 sayfalık bilgi notunda, ''uçaklarda üretim hatası bulunmadığı, uçuş öncesi kontrollerin normal olduğu ve pilotaj hatası bulunmadığının'' açıklandığına işaret eden Perinçek, emekli Hava Korgeneral Aslan Öner'in ''uçağın kumanda sistemine sabotaj yapıldığı'' yolundaki değerlendirmelerine de dikkati çekti. 
     ABD'nin, Türkiye'nin savaş sanayine girmesini istemediği görüşünü dile getiren Perinçek, ''İP olarak, eldeki bulgu, veri ve yaptığımız açıklamalardan sonra, net bir şekilde Malatya'da Casa uçağının düşmesinin bir sabotaj olduğunu söylüyoruz'' dedi. 
     Perinçek, Türkiye'nin, Malatya'daki kaza öncesi bazı Kuzey Afrika, Ortadoğu ve Asya ülkelerinden önemli miktarda Casa uçağı siparişi aldığını, benzer uçaklar üreten ABD'nin bile bu sayının çok gerisinde kaldığını belirtti. 
     ABD'nin isteği doğrultusunda Kuzey Irak'ta Kürt devleti kurdurulacağını savunan Perinçek, yarın Brüksel'de yapılacak NATO zirvesinde de bu konunun ele alınacağını öne sürdü. 
     
     







</TEXT>
</DOC>
