<DOC>
<DOCNO> 16936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur30.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedri Baykam'ın romanına toplatma kararı çıktı 
</HEADLINE>
<TEXT>

     İstanbul 4. Sulh Ceza Mahkemesi, sanatçı Bedri Baykam'ın yazdığı ''Kemik'' adlı romanın, ''Genel ahlaka aykırı olduğu'' gerekçesiyle toplatılmasını kararlaştırdı. 
     Başbakanlık Küçükleri Muzır Neşriyattan Koruma Kurulu Başkanlığı'nın yazılarını ve raporlarını dikkate alan İstanbul Basın Savcılığı, Piramid Yayıncılık tarafından 3. baskısı yapılan Bedri Baykam'ın ''Kemik'' adlı romanının toplatılması için 4. Sulh Ceza Mahkemesi'ne başvurdu. 
     Başvuruyu değerlendiren hakim de kitabın, içinde yer alan yazıların ''Küçüklerin maneviyatı üzerinde muzır tesir yaratacağı, ayrıca halkın ar ve haya duygularını incitmesi, cinsel arzuları tahrik ve istismar etmesi nedeniyle genel ahlaka aykırı olduğu'' gerekçesiyle toplatılmasını kararlaştırdı. 
     Öte yandan, toplatılma kararıyla ilgili yazılı açıklama yapan Bedri Baykam, bu uygulamayı kabul etmesinin mümkün olmadığını belirterek, kendisi ve avukatı Tayfun Akçay'ın konunun üzerine gideceğini bildirdi. 
     Baykam, konuyla ilgili önümüzdeki günlerde basın toplantısı düzenleyeceğini kaydetti. 
     
     




</TEXT>
</DOC>
