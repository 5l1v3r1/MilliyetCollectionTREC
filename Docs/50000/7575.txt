<DOC>
<DOCNO> 7575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sonspo01.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş istatistiklerde Adanaspor'a karşı önde 
</HEADLINE>
<TEXT>

     Beşiktaş ile Adanaspor, yarın yapacakları karşılaşmayla birlikte, Birinci Futbol Ligi'nde 38. kez karşı karşıya gelecek. 
     Ligde ilk olarak 30 Ekim 1971'de İstanbul'da 0-0 berabere sona eren maçta karşılaşan 2 ekibin bugüne dek yaptığı 37 maçta, Beşiktaş 16, Adanaspor ise 7 galibiyet alırken, taraflar 14 karşılaşma da ise eşitliği bozamadı. 
     ''Kara Kartallar''ın toplam 41 golüne, ''Toros Kaplanları'' 25 golle karşılık verdi. Sezonun ilk yarısında Adana'da yapılan maç 1-1 berabere sonuçlanmıştı. 
     Beşiktaş ile Adanaspor arasında, İstanbul'da yapılan lig maçlarında, siyah-beyazlı takımın üstünlüğü bulunuyor. Siyah-beyazlılar, İstanbul'da şimdiye dek 18 kez konuk ettiği Adanaspor'u 10 kez yenerken, turuncu-beyazlılar ise deplasmanda 2 kez güçlü rakibini yenme başarısını gösterdi. İstanbul'daki 6 maç da berabere sonuçlandı. 
     İstanbul'daki maçlarda Beşiktaş 25, Adanaspor ise 9 gol attı. 2 takım arasında geçen sezon İstanbul'da yapılan lig maçını Adanaspor 1-0 kazanmıştı. 
     
     



</TEXT>
</DOC>
