<DOC>
<DOCNO> 30650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sondun02.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD tecavüzcü askeri Japonya 'ya teslim edecek 
</HEADLINE>
<TEXT>

     ABD'nin Japonya Büyükelçisi Howard Baker, ABD ve Japonya'nın, Okinava adasında genç bir kadına tecavüz etmekle suçlanan Amerikalı askerin teslimiyle ilgili bir anlaşmanın son ayrıntıları üzerinde çalıştığını söyledi. 
     Amerikan Büyükelçiliği'nden bir yetkilinin açıklamasına göre Baker, sorunun bugün çözülmesi konusunda umutlu olduklarını ifade etti. 
     Öte yandan adının açıklanmasını istemeyen üst düzey bir Amerikalı yetkili, ABD hükümetinin, Amerikan Hava Kuvvetleri'nde görevli 24 yaşındaki Amerikalı çavuş Timothy Woodland'i, Japon yetkililere teslim etmeyi kabul ettiğini söyledi. Yetkili, iki ülkenin anlaşmaya vardığını ve Büyükelçi Baker'ın bugün başkent Tokyo'da Japon yetkililerle yapacağı görüşmeden sonra Woodland'in teslim edilmesinin beklendiğini kaydetti. Bu arada, Amerikalı asker Woodland'in bu sabah Okinava polisi tarafından sorgulandığı bildirildi. Çavuş Timothy Woodland'e yönelik suçlama, iki hükümet arasında sürtüşmeye yol açmıştı. ABD yönetimi, geçen Cuma günkü tecavüz olayından bu yana, Woodland'in yasal haklarının korunmasının garanti altına alınmasını sağlamak için Japonya ile temas halinde bulunuyor. 







</TEXT>
</DOC>
