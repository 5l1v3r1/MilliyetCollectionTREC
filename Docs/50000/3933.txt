<DOC>
<DOCNO> 3933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur15.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da şehitler için düzenlenen tören sona erdi 
</HEADLINE>
<TEXT>

     İçişleri Bakanı Sadettin Tantan, ülkede güvensizlik ortamı yaratmak isteyen karanlık güçlere karşı ülkede şehit olmak isteyen milyonlara insanın bulunduğunu söyledi. 
     Bakan Tantan, Şehitlik Semti'nde dün düzenlenen saldırıda şehit olan Emniyet Müdürü Gaffar Okkan ile 5 polis memuru için Diyarbakır Valiliği önünde düzenlenen törende yaptığı konuşmada, şehitlerin acısının milletin yüreğini parçaladığını ve Türk milletinin yüreğine taş bastığını belirtti. 
     Şehitlerin huzur ve güvenliği sağlamak için canını, kanını, her şeyini, Türkiye uğruna feda ettiklerini kaydeden Tantan, Diyarbakır'da sağlanan huzur ve güven ortamının yüce Türk milletinin her sathına dalga dalga yayıldığını ifade etti. Tantan, şöyle devam etti 
     'Saygıdeğer Diyarbakırlılar, hissiyatınızı anlıyorum. Çünkü siz yıllardan beri terörün sıkıntısını ve belasını çektiniz. Ama bu yiğit avlatlarımız sizlerle birlikte burada güven ortamını sağladı. Şu bilinmelidir ki ülkenin her neresinde olursa olsun, her türlü illegal oluşumlara, terörist faaliyetlere karşı güvenlik güçleri, bütünüyle kesintisiz mücadeleye devam edecek ve bunu ülke gündeminden süratle ortadan kaldıracaktır. 
     Bu milletin evlatları şunu bilmelidir ki ülkemizin önünü tıkamak isteyenler ülkede güvensizlik ortamı yaratmak isteyenler, asla buna muvaffak olamayacaklardır. Bu karışıklığı yapmak isteyen sistemin mimarları ve aktörleri şunu bilmelidir ki bu ülkede şehit olmak üzere bekleyen milyonlarca insan vardır. Ben halkımızdan sabırlı davranmalarını, güvenlik güçlerine destek vermelerini, güvenlik güçlerine de yüreklerine taş basarak bütün bu katilleri en kısa zamanda yakalayarak yüce Türk adaletine teslim etmelerini diliyorum.'' 
     Tantan, bundan sonra bu tür menfur saldırıların olmayacağını da ümit ettiğini belirterek, acılarının büyük olduğunu kaydetti. İçişleri Bakanı Tantan, sözlerini şöyle sürdürdü 
     'Gaffar Okkan benim emniyet müdürüm. Aynı zamanda benim hemşehrim.Çok yetenekli, cesur, yiğit, bulunmaz emniyet müdürlerinden biriydi. O burada biraz daha kalmak istedi. Kalmak istemisinin nedeni Diyarbakır'a biraz daha hizmet edebilmek ve Diyarbakırspor'u birinci lige taşımaktı. Onun anısı ilelebet devam edecektir. Buradaki bütün hizmetlerin takipçisi bizzat ben olacağım. Diyarbakırlıların gönlü rahat olsun. Sizleri kimse karıştıramayacaktır. Bizler yüce Türk Milletiyle birlikte güvenlik güçlerimizle, halkımızla birlikte bütün bu illegal oluşumlara karşı birebir mücadele edeceğiz.'' 
     Emniyet Genel Müdürü Turan Genç de, polis teşkilatının vatandaşın canını ve malını korumak için kendini şehit verdiğini ifade ederek, gerektiği zaman ülkenin bütünlüğünü, vatandaşın canını ve malını korumak için bundan sonra da şehit vermeye devam edeceklerini belirtti. 
     Katillerin en kısa zamanda yakalanarak Türk adaletine teslim edileceğini de belirten Genç, ''milletimin, Diyarbakırlıların ve teşkilatımın başı sağolsun'' dedi. Konuşmaların ardından İl Müftü Vekili Mehmet Köse'nin dua okumasından sonra cenazeler, Bakanlar, yetkililer ve vatandaşların omuzunda Ofis Semti'ne kadar getirildi. Yol boyunca vatandaşlar cenazeye karanfiller atarken, terörü lanetlediler. Şehit Emniyet Müdürü Okkan ile sağlık Bakanı Osman Durmuş'un yeğeni polis memuru Atilla Durmuş'un cenazeleri uçakla Ankara'ya gönderilmek üzere Havaalanına götürülürken, ambulanslara vatandaşlar yürüyerek eşlik ettiler. Şehit polis memurlarından Mehmet Sepetçi'nin cenazesi Aydın'a, özel kalem görevlisi Mehmet Kamalı'nın cenazesi Hatay'a, Sabri Kün'ün cenazesi İçel'e ve Selahattin Baysoy'un cenazesi de memleketi olan Batman'a gönderildi. 




</TEXT>
</DOC>
