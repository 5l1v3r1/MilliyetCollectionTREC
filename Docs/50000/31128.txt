<DOC>
<DOCNO> 31128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun14.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Robert Redford'dan Bush'a "Çevre konusunda cahil" 
</HEADLINE>
<TEXT>

     Amerikalı ünlü aktör Robert Redford, ABD Başkanı George Bush'u çevre konusunda ''cahillikle'' suçladı ve gelecek hafta yapılacak İklim Konferansı'nda diğer ülkelerin ABD'ye baskı yapmaları çağrısında bulundu. 
     Aktörlük ve yönetmenliğin yanı sıra aktif bir çevreci olan Redford, Almanya'da yayımlanan haftalık Stern dergisine verdiği demeçte, ''Bush'un, ABD'nin doğal kaynaklarının israf edilmesine ilgisiz olduğunu'' söyledi. 
     ''Bush aydınlatılmıyor ve küresel bir dünyada yaşadığımızdan habersiz'' diyen Redford, Bush'un, yönetimde görevli endüstri ve ordudan gelen danışmanlarına çok fazla güvendiğini düşündüğünü belirtti. 
     Redford, ''Onlar son 40 yıldır süren değişimler konusunda kör ve sağır. Bu bir trajedi, çünkü diğer ülkelerden gerçekten çok şey öğrenebiliriz'' diye konuştu. Bu arada, Bush'un çevre politikasını eleştirenlere ünlü rock grubu Rolling Stone'un solisti Mick Jagger'ın eski eşi Bianca Jagger da katıldı. İngiltere'nin başkenti Londra'da Yeşiller Partisi'nin iklim değişikliklerinin yarattığı tehlikeler konusunda başlattığı kampanyaya katılan Bianca Jagger, ''Sanırım Bush'un politikaları Dünya'nın yaşamını sürdürmesini tehlikeye atan bir Rus ruleti gibi'' dedi. 
     İklim Konferansı, 16 Temmuz'da Almanya'nın Bonn kentinde yapılacak. Konferansa katılacak heyetler, ABD'nin sera etkisi yapan gazların azaltılmasını öngören Kyoto Protokolü'nü imzalamayı reddetmesinin ardından, küresel ısınma konusunda nasıl ilerleme kaydedileceğini tartışacak. Avrupa Birliği AB , 1997 yılındaki Kyoto Protokolü'nün ABD yönetimi olmaksızın onaylanmasına çalışacağını ilan etmişti. 
     






</TEXT>
</DOC>
