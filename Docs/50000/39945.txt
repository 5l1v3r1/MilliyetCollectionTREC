<DOC>
<DOCNO> 39945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/spor/yture.html </URL>
<DATE> 2001/09/01/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Stresball 
</HEADLINE>
<TEXT>

     Neredeyse ummadık taş baş yarıyordu... Üst üste katıldığımız 5. Avrupa Şampiyonası’nda belki de tarihin en stresli maçlarından birini oynadık. Turnuva öncesi herkesin kapalı kutu olarak gördüğü Letonya’nın kolay lokma olmadığını defalarca dile getirip, "Grubun en kritik maçı" diyen başantrenör Aydın Örs haklı çıktı. İstanbul’u göremeden elenir gözüyle bakılan Letonya, Ay - Yıldızlı ekibimize resmen kök söktürdü. Bir de buna ilk maç sendromu eklenince sahada ve tribünde ölüp ölüp dirildik. 
     Ev sahibi olmak sanki dezavantajdı. Sahaya oldukça stresli çıkan millilerimiz, maçı kaybetme endişesi ve gerilimi ile üst üste hatalar yaptı. Sahip olduğumuz fiziksel avantajı, Letonya’nın mükemmel taktiği dezavantaja dönüştürdü. Uzunlarımızın ağır kalmasından faydalanarak, switchlerle kolay boş toplar bulan Letonya, dış şutlarla potamızı dövmeye başladı. Ve ne yazık ki bu handikap son ana kadar bizi sürekli sıkıntıya soktu. Savunmayı toparlamak için ikinci yarıda alınan tedbirler bu kez de hücum gücünü düşürdü. Guardlar Kerem ve Orhun’un gününde olmayışları oyun kurgusunu da olumsuz etkiledi. 
     Maçın ilk dakikalarında Hüseyin’in hem pota altı, hem de uzak şutlarla bulduğu basketler ekibimizi ayakta tuttu. Hidayet bir parlayıp, bir sönerken, sahanın en iyisi Mirsad canını dişine takarak, müthiş mücadele verdi. 
     Letonya yakaladığı en küçük fırsatı dahi Miglinieks, Bagatskis ve Stelmahers ile üç sayılık basketlere dönüştürdü. Millilerimize sürekli rahatsızlık veren switchlerde de pota altına indirdikleri toplarda Kambala ile etkili oldular. 
     Neyse ki Letonya’nın sürpriz oyunu millilerimizin galibiyet inancını kıramadı. Son periyodda İbrahim’in soğukkanlı faul atışları, Mirsad’ın pota altındaki müthiş savaşı galibiyeti zor da olsa kurtarmaya yetti. 
     Bence millilerimiz en zorlu sınavı aştı. Slovenya karşısına daha rahat çıkacağını düşündüğüm ekibimiz, grup birinciliği hedefine ulaşacaktır. Yeter ki savunmada daha dikkatli olalım, hücumda aceleci ve zamansız şut atmayalım. 
     



 SPOR 




























</TEXT>
</DOC>
