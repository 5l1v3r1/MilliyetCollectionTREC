<DOC>
<DOCNO> 2999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur16.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut operasyonu sanıkları da af istedi 
</HEADLINE>
<TEXT>

     Gazeteci-yazar Uğur Mumcu suikastının faillerini yakalamak amacıyla başlatılan, daha sonra ortaya çıkan bağlantılar üzerine Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi 22 olayı kapsayan ''Umut Operasyonu''na ilişkin 21 sanıklı davanın görülmesine devam edildi. 
     Ankara 2 No'lu DGM'de görülen davanın 7. duruşmasına, 8'i tutuklu 10 sanık, 12 sanık avukatı, 14 müdahil avukatı ve Uğur Mumcu'nun ablası müdahil Beyhan Gürson katıldı. 
     Sanık yakınlarının da izleyici olarak bulunduğu duruşma için DGM binası içinde ve dışında yoğun güvenlik önlemlerinin alındığı görüldü. 
     Mahkeme Başkanı Hüseyin Eken, Eskişehir E Tipi Kapalı Cezaevi'nde bulunan tutukluların ''ödenek yokluğu'' nedeniyle duruşmaya getirilemediklerinin bildirildiğini ifade etti. 
     Başkan Eken, Adli Tıp Kurumu Kriminal Daire Başkanlığı'ndan gelen rapora göre, Prof. Dr. Muammer Aksoy suikastinde kullanılan silah ile mermi çekirdeklerinin, Sincan'da bulunan Beratta marka tabancadan atıldığının anlaşıldığını bildirdi. 
     Eken, Ankara Cumhuriyet Başsavcılığı'nın, sanıkların işkence gördüğüne ilişkin iddiaları üzerine başlattığı soruşturmada takipsizlik kararı verdiğini kaydetti. 
     Sanık Hasan Kılıç, mülkiye müfettişlerince hazırlanan rapora göre,63 bankada ve 6 finans kurumunda hesabı olduğu ifadelerini kabul etmedi. Kılıç, hesapların isim benzerliğinden kaynaklandığını savunarak, yeniden araştırılmasını istedi. 15 yıldır ticaretle uğraştığını belirten Kılıç, ''Ancak 15-20 şubede hesabım olabilir. İstanbul dışında da hiçbir ilde hesabım yoktur. Varolan hesapların işlem hacimleri de çok küçüktür. Türkiye'nin dört bir yanındaki banka şubelerinde hesap gözüküyor. Ben sadece bu bankalar arasında para yatırmak için gidip gelsem, ömrüm biter'' diye konuştu. 
     Sanık Mehmet Şahin 135 banka şubesinde, sanık Mehmet Ali Tekin 11 banka ve 3 finans kurumunda, sanık Arif Tarı 2 banka şubesinde hesabı olduğu bilgilerini kabul etmediler. 
     Sanıklar Talip Özçelik ve Mehmet Şahin'in avukatları, müvekkillerinin yargılandıkları Türk Ceza Kanunu'nun TCK 146. ve 168. maddelerinin 4616 sayılı Şartla Salıverilme, Dava ve Cezaların Ertelenmesine İlişkin Yasa kapsamı dışında bırakılmasının Anayasa'nın eşitlik ilkesine aykırı olduğunu belirten, bu maddelerin yasa kapsamına alınmasını ve bunun için de mahkemenin Anayasa Mahkemesi'ne başvurması istemini içeren dilekçe sundular. 
     Cumhuriyet Savcısı Hamza Keleş, ''sanıklara atılı suçlar, sevk maddeleri ve suçun niteliği gözönüne alındığında, sanık avukatlarının Anayasa'ya aykırılık iddialarının ciddi görülmediğinden'' reddine karar verilmesini istedi. 
     Mahkeme Başkanı Hüseyin Eken, 4616 sayılı Yasa'nın kısmen af kısmen de şartla tahliye yasası olduğundan kuşku bulunmadığını belirterek, Anayasa'nın 87. maddesine göre af çıkarma yetkisinin TBMM'ye ait olduğunu, TBMM bir atifet kurumu olarak af yetkisini kullanırken, etkili, güvenilir, kamu ve toplum düzeni ile kamu sağlığı gibi ölçütler kullandığını ve bazı suçları affetme bazı suçları da af kapsamı dışında bırakma yetkisine sahip olduğunu kaydetti. 
     TBMM'nin, çıkaracağı af yasasının hangi tarihleri kapsayacağını belirleme yetkisine da sahip olduğunu belirten Eken, şöyle konuştu 
     ''Anayasa'nın 10. maddesindeki eşitlik, kutsal eşitliktir. Mutlak anlamda eşitlik değildir. Konumları farklı olanlara farklı kuralların uygulanması eşitlik ilkesine aykırılık oluşturmaz. TCK'nın 146. ve 168. maddeleri ile düzenlenen suçların bir terör suçu olduğundan kuşku yoktur. Ülkemiz uzun yıllardır terörizm ve şiddet hareketlerine maruz kalıyor. Anayasa af konusunda zaten bir ayrım yapmıştır. Terör suçlarına özel bir önem verildiği için DGM'ler kurulmuş, Terörle Mücadele Kanunu'nun 16 ve 17. maddeleri ile de terör suçundan tutuklanan ve hükümlü kişilerin infazları için daha ağır koşullar getirilmiştir.'' 
     Mahkeme Başkanı Eken, bu nedenlerle, ''sanık avukatları tarafından ileri sürülen Anayasa'ya aykırılık iddiası ciddi bulunmadığından reddine'' karar verildiğini açıklayarak, duruşmayı öğleden sonraya bıraktı. 




</TEXT>
</DOC>
