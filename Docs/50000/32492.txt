<DOC>
<DOCNO> 32492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sondun07.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Havayolları, Concorde'u yeniden uçurmaya hazırlanıyor 
</HEADLINE>
<TEXT>

     İngiliz Havayolları, geçen yıl Paris'te yaşanan ve 113 kişinin yaşamına mal olan kazadan bu yana ilk kez filosundaki Concorde uçaklarından birini bugün deneme uçuşuna çıkarıyor. 
     British Airways'ın tecrübeli pilotlarından Mike Bannister'ın gerçekleştireceği uçuşun, yerel saatle 14.00 civarında Heathrow Havaalanı'ndan başlayacağı ve Atlantik üzerinde yapılacağı belirtildi. Concorde uçağının hız sınırlarını zorlayacağı 3 saat 40 dakika sürmesi planlanan bu uçuşun ardından İngiltere'ye döneceği, bu kez de Oxford'daki Brize Norton askeri üssüne iniş yapacağı kaydedildi. Yapılan deneme uçuşunun geçen yıl Paris yakınlarında yaşanan kazanın ardından İngiliz Havayolları ve Fransız Havayolları Air France'ın yeniden Concorde servislerine başlayıp başlamama yolunda alacakları kararda büyük önem taşıyacağına işaret eden uzmanlar, bu önemli uçuşun İngiliz sivil Havacılık uzmanları tarafından da kabin içinde izleneceğini söylediler. 
     Havacılık çevreleri, kabin içindeki bu kişilerin Concorde'larda yapılan bazı teknik yenilemelerin etkilerini de yakından görme fırsatı bulacaklarını belirttiler. Paris yakınlarında meydana gelen kazanın, Charles de Gaulle Havaalanı pisti üzerindeki bir metal cisimin lastiği kesmesi sonucu meydana gelmiş olabileceğinin belirtilmesi üzerine, Concorde firmasının özellikle uçağın lastiklerini güçlendirmek için özel bir çaba harcadığı belirtiliyor. Firmanın ayrıca kaza sırasında hemen patlayarak olayın bir felakete dönüşmesine yol açan yakıt tanklarını da elden geçirdiği ifade ediliyor. 







</TEXT>
</DOC>
