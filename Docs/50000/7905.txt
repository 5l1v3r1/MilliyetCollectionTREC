<DOC>
<DOCNO> 7905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/dunya/dun01.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK’ya yasak geliyor 
</HEADLINE>
<TEXT>

İngiltere’de terör örgütlerine hayatı dar edecek yeni anti - terör yasası yürürlüğe girdi. Terörist örgütler listesine alınması beklenen PKK’nın amblemi bile artık suç sayılacak 
     LONDRA Milliyet 

     İngiltere’de Başbakan Tony Blair başkanlığındaki İşçi Partisi hükümeti tarafından çıkarılan yeni "terörle mücadele yasası" dün resmen yürürlüğe girdi. İngiltere’yi üs olarak kullanıp bir başka ülkede terörist faaliyetler düzenleyen örgütleri yasa dışı ilan eden yeni yasa uyarınca başta PKK olmak üzere ülkedeki tüm ayrılıkçı, yıkıcı ve bölücü örgütler artık hiçbir eylem yapamaz hale gelecek. 
     Blair hükümeti, yasa kapsamı içine girecek "terörist örgütler" listesini hazırlama çalışmalarına ise devam ediyor. Terör örgütleri listesinin ABD’nin düzenlediği ve PKK dahil 40 örgüte yer verdiği listeye bakılarak yapılacağı bildirildi. Listeye dahil edilmesi halinde, PKK’nın İngiltere’deki faaliyetlerinin tümüyle sona ermesinin an meselesi olduğu belirtildi. 
     Terörün tarifini genişleterek terör örgütlerinin neredeyse tüm faaliyetlerini durduran yeni yasa terörist örgütler listesine giren örgütlerin İngiltere’de yardım toplamasını, finansal kaynak sağlamasını, propaganda yapmasını yasaklıyor. 
     
Göz yummayacağız’      Yasaya göre, "terörist örgütler"e üye olmak, finansal destek yapmak, kamuya açık ya da kapalı yerde amblemini kullanmak, yine kamuya açık ya da kapalı yerde örgüt adı verilerek üç kişiden fazla bir grupla toplantı ya da gösteri düzenlemek suç sayılacak. 
     İçişleri Bakanı Jack Straw İngiltere topraklarını kullanarak bir başka ülkede terörist eylemler yapılmasına yol açacak hiçbir faaliyete göz yumulmayacağını vurgularken The Daily Telegraph gazetesi yayınladığı geniş bir şemada, İnglitere’de faaliyet gösteren dünyanın belli başlı terör örgütleri arasında PKK’ya da yer verdi. 
     


 DÜNYA 












</TEXT>
</DOC>
