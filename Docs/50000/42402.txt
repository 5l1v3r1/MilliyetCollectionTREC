<DOC>
<DOCNO> 42402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/spor/spo02.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'ün sırrı Rüştü 
</HEADLINE>
<TEXT>

Fenerbahçe, Yimpaş Yozgatspor önünde sıkıntılı dakikalar yaşadı. Ama 21. galibiyetini, Ceyhun’un yüreklere su serpen süper füzesi ile yakaladı 
Direkler arasındaki büyülü eldiven, yine Sarı-Lacivertli takımın nabzını tuttu. Her iki yarıda yüzde yüz gollük pozisyonlara ustaca "dur" dedi 
     HÜSEYİN YAVUZ 

     SARI - Lacivertli takım için Barcelona maçı öncesi son provaydı. Ama tribünde seyircisi, sahada da futbolu yoktu. Orta sahası düşen, forveti havayı döven Fenerbahçe, Rüştü’nün inanılmaz kurtarışları ve Ceyhun’un tek golüyle Yimpaş Yozgat virajını kazasız - belasız döndü. Konuk ekip, cesur futbolu, organize oyunu ile pozisyonlar yakaladı. Ancak Rüştü gibi "dev" bir eldiveni geçemedi. Fenerbahçe, Şampiyonlar Ligi öncesi aradığı morali, futbolu ile değil, ama 21 maçlık rekorunu egale ederek buldu. 
     MUSTAFA Denizli, liglerin Şampiyonlar Ligi’nin arasına sıkışması nedeniyle yoğun atmosfere gireceklerini söyledi, "Alışacağız, yaşayacağız, öğreneceğiz" dedi. Denizli, oyuncularında gizli stres olduğunu belirtti, "Rekor kırmak için heyecanlandılar. Ama rakip de kazanmak için sahaya çıkmıştı" diye konuştu. 
     DENİZLİ, ikinci yarı düşündüklerine yakın bir futbol oynadıklarını da ifade etti. Tecrübeli hoca şunları söyledi "Başarılı pas yüzdesini artırabilseydik, daha rahat kazanırdık. Lazetiç’e izin vermek için, eleştirenlerden izin alamam. İyi yaptım. Futbolcunun kafasındaki sorunu da çözdüm." 
     
Cesurdu      KUDDUSİ Müftüoğlu cesur bir maç yönetti. Faul kararlarında eyyam yapmadı. Ancak bazı faulleri iyi süzemedi, göstermesi gereken bir - iki kartı da atladı. Yine de ilk yarıda Yozgat’ın itiraz ettiği penaltılık pozisyona "devam" demekle ve yönetimiyle olumlu puan aldı. Yardımcıları ise aynı başarıyı yakalayamadı. 
     

</TEXT>
</DOC>
