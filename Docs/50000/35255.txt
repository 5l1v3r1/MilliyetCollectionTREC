<DOC>
<DOCNO> 35255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sondun05.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da bomba yüklü otomobil patladı 7 yaralı 
</HEADLINE>
<TEXT>

     Londra'nın batısında dün gece bir otomobile konan bombanın patlaması sonucu 7 kişinin yaralandığı bildirildi. 
     Yaralıların kaldırıldığı Ealing Hastanesi yetkilisi, Sky News haber kanalına yaptığı açıklmada, hastaneye kaldırılan 7 kişinin hafif yaralandıklarını söyledi. Olaydan sonra ikinci bir bomba bulunması olasılığına karşı polisin patlamanın meydana geldiği bölge ve çevredeki caddeleri kordon altına aldığı kaydedildi. 
     Patlamanın sorumluluğunu henüz hiçbir örgütün üstlenmemiş olmasına karşın polis yetkilileri, İrlanda Cumhuriyetçi Ordusu IRA ile ihtilafa düşerek ayrılan ''Gerçek IRA'' adlı radikal örgütün olayla bağlantısı olmasından kuşkulanıldığını bildirdiler. Öte yandan, Güney Amerika'ya yaptığı resmi ziyaret çerçevesinde Mexico City'de bulunan İngiltere Başbakanı Tony Blair de olayı kınadı. Blair'in adına açıklamada bulunan sözcüsü, ''Başbakan, bu tip şiddet olaylarının hem yanlış, hem de amaçsız olduğuna inanmaktadır'' dedi. Sözcü, Blair'in Kuzey İrlanda'da barışın ancak diyalog yoluyla sağlanabileceği inancında olduğunu da sözlerine ekledi. 







</TEXT>
</DOC>
