<DOC>
<DOCNO> 16573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo06.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın deplasman sıkıntısı... 
</HEADLINE>
<TEXT>

     Avrupa Şampiyonlar Ligi çeyrek final rövanşında 18 Nisan Çarşamba günü Real Madrid ile karşı karşıya gelecek olan Galatasaray, bu sezon Şampiyonlar Ligi'nde deplasmanlarda genelde başarısız sonuçlar aldı. 
     Sarı-kırmızılılar, Avrupa Şampiyonlar Ligi'nde Ali Sami Yen Stadı'nda oynadığı son 13 maçı kaybetmezken, son 7 maçta ise sadece 1 beraberlik alıp 6 maçtan zaferle çıktı. 
     ''Cim Bom'' kendi evinde büyük üstünlük kurduğu Avrupa'nın önemli takımları karşısında, deplasmanda ise etkili olamadı. Galatasaray, bu sezon Şampiyonlar Ligi grup maçlarında yaptığı 6 deplasman maçında sadece 2 beraberlik alabilirken, 4 karşılaşmadan ise boynu bükük ayrıldı. 
     
     Deplasmanda 4 gol atabildiler 
     Kendi evinde oynadığı son 10 maçın hepsinde fileleri havalandırma başarısını gösteren Galatasaray, bu sezon Şampiyonlar Ligi'nde deplasmanda oynadığı 6 maçta ise sadece 4 gol atabildi. 
     Oynadığı 4 deplasman maçında gol atamayan sarı-kırmızılılar, Monaco ve Milan takımlarına 2'şer gol attı. Galatasaray, deplasmanda attığı 4 gole karşı, kalesinde ise 13 gol gördü. 
     Galatasaray, bu sezon deplasmanda sadece Glasgow Rangers'dan gol yemedi. 



</TEXT>
</DOC>
