<DOC>
<DOCNO> 16332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/guncel/gun02.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl’ uçmaya devam ediyor... 
</HEADLINE>
<TEXT>

Suçu eski çalışanlara yükledi Parayı onlar çaldı 
     İHSAN YILMAZ İstanbul 

     Yurtdışında kaçak yaşayan Jet - Pa Holding Yönetim Kurulu Başkanı Fadıl Akgündüz, Jet - Pa şirketlerine ortak olarak para kaptıran mağdurlara gönderdiği mektupta, yıllardır birlikte olduğu eski arkadaşlarını suçladı. 
     Hakkında açılan davalara yurtdışından sağlık raporu göndererek katılmayan, mallarına da "ihtiyati tedbir" konulan Akgündüz, şirketin milyonlarca markını çaldığını iddia ettiği eski yöneticilerin, yaptıkları talanın ortaya çıkmaması için şirketi batırmaya çalıştığını iddia etti. Akgündüz, İslam dünyasını arkasına aldığını ve 380 bin İmza marka otomobil sipariş bağlantısı yaptığını da ileri sürdü. 
     
Sanal alemde duyurdu      "Bismillahirrahmanirrahim" diye başladığı mektubun bir örneğini, "fadilakgündüz.com" adlı internet sitesinde yayınlayan Akgündüz, şirketinin eski yöneticilerinin Almanya’daki Jet - Pa GmbH ve Liechtenstein’daki Jetpa AG şirketlerinin iflası için yoğun çaba sarfettiğini savundu. 
     Akgündüz şöyle dedi "Grubumuza ait milyonlarca mark değerindeki varlıkları gasp eden kişiler, her ne kadar Avrupa’da görev yapmış eski çalışanlarımızdan Naim Demirel Avrupa Genel Koordinatörü , Kazım Sever, Hasan Çiftçi, Ali Osman Uğurlu ve Ökkeş Sepetçi ise de, bu ekibin organizatörlerinin Türkiye’deki eski avukatlarımızın bir bölümü olduğunu biliyoruz. Bu avukatlardan Nejat Aday ve Orhan Konak, yukarıda adı geçen diğer ekip elemanları gibi bu suça fiilen iştirak etmiştir." 
     
Parayı iade etsinler...      Fadıl Akgündüz, suçladığı kişilerin 14 yıl boyunca talimatlarının dışına çıkmayarak güvenini kazandığını söyledi ve bu kişilere, "Dar günde ihanet ederek bu şirketin düşmanlarına hizmet etmeyin. Gasp ettiğiniz malları iade edin" çağrısında bulundu. 
     "Jetpa’nın büyük projelere gebe olduğunu" da savunan Akgündüz, İmza’nın teknik olarak 2002’de üretime geçebilecek durumda olduğunu ileri sürerek şu ifadeleri kullandı "Tek fark, otomobilin önce Avrupa’da, sonra Türkiye’de üretilmesidir. 10 ülkeden dört yıl için toplam 380 bin adet satış bağlantısı yapılmış ve bununla ilgili resmi anlaşmalar imzalanmıştır." 
     


 GÜNCEL 

































</TEXT>
</DOC>
