<DOC>
<DOCNO> 18247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur31.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersümer olayında gözler Bahçeli'de... 
</HEADLINE>
<TEXT>

     İktidar ortağı MHP'nin, Enerji ve Tabii Kaynaklar Bakanı Cumhur Ersümer hakkındaki tavrını, Genel Başkan Bahçeli'nin hükümet ortaklarıyla görüşmesinden sonra belirleyeceği öğrenildi. 
     ''Kişisel görüşlerini'' dün açıklayan MHP'li bazı yöneticiler, ''Bakan Ersümer'in yargılanarak aklanması gerektiğini'' savunarak, partinin tavrının da bugün ortaya konulacağını açıklamışlardı. Ancak, ANAP yönetiminin bugün yaptığı toplantıda, Beyaz Enerji Davası iddianamesindeki suçlamalar konusunda iktidar ortaklarına bilgi verme kararı almasından sonra MHP de bu görüşmenin sonunu beklemesi eğilimi ağırlık kazandı. Genel Başkan ve Başbakan Yardımcısı Devlet Bahçeli'nin, kendisi Ankara'ya dönünceye kadar parti yetkililerinin konuyla ilgili bağlayıcı açıklamalarda bulunmamasını istediği öğrenildi. 







</TEXT>
</DOC>
