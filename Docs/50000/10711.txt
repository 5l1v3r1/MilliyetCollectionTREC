<DOC>
<DOCNO> 10711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/yasam/yas08.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Telekom’a seks hatları’ şoku 
</HEADLINE>
<TEXT>

Danıştay, Belgacom’un iki yöneticisini muhabbet tellalığıyla suçlayan davada yargılama kararı verdi 
     GÜVEN ÖZALP Brüksel 

     Belçika Danıştayı, ülkenin ulusal telefon idaresi konumundaki Belgacom’un "seks hatları" nedeniyle yargılanmasına karar verdi. 
     Ülkede "077" kodlu seks hatlarına 1990’da izin verilmesinin ardından Belgacom, bu sistemden yıllık 25 milyon Euro kazandı. Ancak çocuğunun bu hatlara kolayca ulaştığını fark eden bir Belçikalı’nın mahkemeye başvurması ulusal telefon idaresinin başını fena halde derde soktu. 
     Christiane Renard adlı kadının Belgacom hakkındaki suç duyurusunu değerlendiren Danıştay, yedi yıllık süreç sonunda, "pembe hatlara yeşil ışık" yakan Belgacom Genel Müdürü Bassel Kok ve Yönetim Kurulu Başkanı Benoit Remiche’in Brüksel Ceza Mahkemesi’nde yargılanmasına karar verdi. 
     
     Fuhuş ticareti suçlaması 
     Bu iki isme yönelik suçlamalar arasında "ahlaka aykırı girişimleri desteklemek", "fuhuş ve kadın ticaretini kolaylaştırmak" ve "haksız kazanç sağlamak" yer alıyor. Savcılığın ise, çok daha sert davranarak, Kok ve Remiche’i "kadın tüccarlarına karşı öngörülen yasalar" çerçevesinde yargılayacağı ifade ediliyor. 
     Söz konusu seks hatlarının, AIDS salgını döneminde, toplumsal bir ihtiyacı karşıladığı görüşünü savunan Belgacom ise, Danıştay kararına karşı temyize gideceğini dile getiriyor. 
     


 YAŞAM 























</TEXT>
</DOC>
