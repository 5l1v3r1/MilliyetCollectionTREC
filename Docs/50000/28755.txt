<DOC>
<DOCNO> 28755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sonspo12.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan "Rapor tamamıyla düzmece" 
</HEADLINE>
<TEXT>

     Bursaspor'un genç futbolcusu Okan Yılmaz, kendisi için hazırlanan ve içinde, ''Okan seks ve kumar düşkünüdür'' şeklinde görüşler içeren raporu düzenleyen Prof. Dr. Levent Aksu'yu tanımadığını söyledi. 
     Okan, Bursasporlu yöneticilerin Marsilya kulübü yetkilileriyle yaptığı görüşmeler sırasında ortaya çıkan raporu duyunca şok olduğunu ifade etti. 
     Raporun tamamıyla düzmece ve kendisini yıldırıp, Marsilya kulübünde oynamaya zorlamak için hazırlandığını belirten genç futbolcu, ''Tanımadığım, görüşmediğim biri benim hakkımda nasıl böyle bir rapor düzenleyebilir anlayamıyorum. Bana göre beni Bursa camiasına ve Bursaspor'a kötü göstermek için hazırlanmış pis bir tezgah'' diye konuştu. 
     Okan, raporu Marsilya kulübüyle görüşmelerini sağlayan menajer Tarık Yalçın'ın düzenlediğini öne sürerek, şunları söyledi 
     ''Bu işi, Marsilya'da oynamam halinde yüklüce bir komisyon alacak olan menajer Tarık Yalçın tezgahladı. Olayla ilgili yarın bir basın toplantısı düzenleyeceğim. Kesinlikle bu işin perişini bırakmayacağım.Raporda açı geçen Prof. Dr. Levent Aksu ve menajer Tarık Yalçın hakkında dava da açacağım.'' 
     Genç futbolcu Okan Yılmaz, 1 yıl futbol oynamamayı göze alarak Marsilya kulübüne gitmeyeceğini söyledi. Okan, Bursaspor'da mutlu olduğunu ve futbol yaşantısını yeşil- beyazlı forma altında sürdürme niyetinde olduğunu belirterek, ''Özellikle bu olaylardan sonra Marsilya'ya gitmem söz konusu bile olamaz. Bir yıl futbol oynamam yine de Fransa'ya gitmem'' dedi. 







</TEXT>
</DOC>
