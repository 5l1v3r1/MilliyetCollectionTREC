<DOC>
<DOCNO> 32988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/spor/spo14.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Turu 
</HEADLINE>
<TEXT>

Karaman’ın gözü Bayern Münih’te      KOCAELİSPOR Teknik Direktörü Hikmet Karaman, hedefinin bir gün Almanya’nın ünlü kulübü Bayern Münih’i çalıştırmak olduğunu söyledi. Avusturya’daki kampı değerlendiren Karaman, "Elimdeki hamur iyi. Transferde de Başkan Sefa Sirmen tüm isteklerimizi yerine getiriyor. Projelerimi gerçekleştirirsem, Kocaelispor Türkiye’nin en büyük takımlarından biri olur" dedi. 
     SİSTEM konusuna da değinen genç çalıştırıcı, "Bana göre sistemi futbolcu oluşturur. Bu nedenle sistem filan tanımam. Biz bu sezon tüm sahayı kaplamak istiyoruz. Bunun adı da ne olur bilemem" ifadelerini kullandı. Hedefinin Bayern Münih’i çalıştırmak olduğunu vurgulayan Karaman, "Bir gün bunu başaracağıma inanıyorum" açıklamasını yaptı. n MEHMET ALİ SABUNCU 
     
Moshoeu’den umut kesildi      BURSASPOR, Güney Afrikalı Moshoeu ile ipleri koparıyor. Tecrübeli oyuncu, yönetimin son olarak yaptığı 250 bin dolarlık teklifine menajeri aracılığı ile olumsuz yanıt verdi. Samir’den sonra Moshoeu’den umudu kesen yönetim, rotayı Yugoslavya’ya çevirdi. Transfer Komitesi, Radniçki takımın liberosu Vasileviç ile Belgrad’ın orta saha oyuncusu Radenoviç’i yakın takibe aldı. 
     
Lav iddialı      GAZİANTEPSPOR Teknik Direktörü Tevfik Lav, iddialı açıklamalarıyla dikkati çekiyor. Şampiyonluk mücadelesi vereceklerini belirten genç hoca, "Hedefimizi koyduk. Oluruz, olmayız, zaman gösterir" dedi. Kızılcahamam kampını değerlendiren Lav, "Hasan Yiğit ayrıldı, Hakan, Erhan ve Batista’nın durumları henüz netleşmedi. Takviye şart gözüküyor" diye konuştu. 
     
Rize revir gibi      SAKARYASPOR ile oynanan hazırlık maçında altı oyuncunun sakatlanması Çaykur Rizespor teknik heyetini korkuttu. Ümit, Devran, Tetteh, Serkan, Evren ve Turan takımla birlikte antrenmana çıkmazken, düz koşu ile yetiniyorlar. Altı futbolcunun tedavisi için doktorlar da yoğun uğraş veriyorlar. 
     
Ganalı Yaw geldi      KIZILCAHAMAM’DA yeni sezona hazırlanan Yimpaş Yozgat’ta beklenen Ganalı futbolculardan Yaw Achiampong kampa katılırken, uçağı kaçıran Bernald Eryee’nin ise yarın yola çıkacağı bildirildi. Gana Milli Takımı’nda stoper olarak oynayan 27 yaşındaki Yaw, takım arkadaşlarıyla tanıştıktan sonra antrenmana çıktı. 
     



 SPOR 

























</TEXT>
</DOC>
