<DOC>
<DOCNO> 26577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/spor/spo13.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Greene rüzgar gibi      DÜNYA rekortmeni sprinter Maurice Greene, 100 metrede 9.91’lik derecesiyle yılın en iyi zamanını elde etti. ABD’li atlet, iki yıl önce 9.79’luk dünya rekorunu kırdığı Atina’daki pistten bu kez yine rüzgar gibi geçerken, Dünya Şampiyonası öncesinde formda olduğunu kanıtladı. Bayanlar sırıkla atlamada ise Rus Svetlana Feofanova, 4.57 metreyle Avrupa rekoru kırdı. 
     
Havuzda milli kadro      JAPONYA’DAKİ Dünya Yüzme Şampiyonası’na katılacak büyükler ile Avrupa Şampiyonası’nda ülkemizi temsil edecek genç milli takım seçmelerinde barajı geçenler belirlendi. Büyüklerde 200 serbestte Aytekin Mindan, 200 kurbağalamada İlkay Dikmen, 50 kelebekte Ayşe Diker, gençlerde 50 ve 100 sırtüstünde Başak Oğuz, 50 sırtüstünde Gülşah Gönenç, 200 serbestte Fulya Terzi ve 50, 100, 200 kurbağalamada Cenk Aktaş barajı aştılar. Derya Büyükuncu’nun ise ABD’den Japonya’ya geçeceği öğrenildi. 
     
Memnun iddialı      BALKAN Şampiyonu motorsikletçimiz Süleyman Memnun, gelecek sezon için hedef büyüttü. Hırvatistan’daki Avrupa Şampiyonası’na Mobil - Yamaha - Beko takımı adına katılarak, Avrupa’da piste çıkan ilk Türk motorsikletçisi unvanını elde eden Memnun, 27. olduğu yarışta daha üst sıraları hedefliyor. 
     
Atay’ın çifte zaferi      TÜRKİYE Ralli Şampiyonası’nın ikinci ayağı olan Ege Rallisi’nde fırtına gibi esen Ford Motorsport pilotu Süleyman Atay, Ford Focus F2’si ile iki klasmanda birden zirveye oturdu. Ford Motorsport Türkiye, Atay’ın Grup N3 ve F2 birinciliği ile ilk ayağına katılamadığı Türkiye Şampiyonası’nda avantaj yakaladı. 
     
Büyük gaf      İTALYA’NIN dünyaca ünlü spor gazetesi La Gazzetta Dello Sport, büyük gaf yaptı. Napoli ile berabere kalarak şampiyonluğu garantileme şansını kaybeden Roma’yı şampiyon ilan eden gazete, ülkenin birçok bölgesine bu takım için hazırlanan özel eki gönderdi. 
     
Bursa’da şenlik      TÜRKİYE Eğitim Gönüllüleri Vakfı TEGV ile Tofaş Kulübü’nün ortaklaşa düzenlediği "Basketbol Gönüllüleri Projesi" ve Tofaş’ın organize ettiği "Basketbol Okulları Projesi" kapsamında 19 ilden 20 takım Bursa’da buluşacak. 
     



 SPOR 

























</TEXT>
</DOC>
