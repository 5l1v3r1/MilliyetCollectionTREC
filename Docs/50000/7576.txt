<DOC>
<DOCNO> 7576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sonspo02.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Genel Kurulunda pembe tablo 
</HEADLINE>
<TEXT>

     Galatasaray Kulübü'nün yıllık olağan mali genel kurul toplantısı başladı. 
     Lütfi Kırdar Uluslararası Kongre ve Sergi Sarayı Harbiye Anadolu Auditorium Salonu'nda gerçekleştirilen toplantıda, kulüp ikinci başkanı Mehmet Cansun, 2000 yılı çalışma raporunu okudu. 
     Cansun, Türkiye'yi etkileyen ekonomik krizlerin sürdüğü ve ekonomik istikrar arayışının hüküm sürdüğü bir yılda, Galatasaray Kulübü'nün, spor tarihinin en başarılı dönemini yaşadığını söyledi. 2000 yılı sonuna doğru ortaya çıkan ve finansal sistemi sarsan beklenmedik krizin, finans kurumlarının yaşamış olduğu likitide sıkıntısına bağlanmasına karşın, bu durumun zaman içinde tüm sistemin varlığını tehdit eder duruma geldiğini kaydeden Cansun, ''Bu zorlu dönemin geride kalan kısmında kulübümüz, sportif başarılarını sürdürerek, hedeflerinin çoğuna ulaşmıştır'' dedi. 
     Cansun, kulübün halen ''GS 1905'' logosunu patent dairesine tescil ettiremediğini, bunun da sıkıntı yarattığını bildirdi. 
     Cansun, dünyanın en yaygın mali müşavirlik kuruluşlarından Deloitte-Touche firmasının 1998-99 dönemini içeren dünyanın en zengin 20 kulübü listesinin ilk sırasında Manchester United'ın 178 milyon dolarla yer aldığını kaydederek, ''Biz de 31 Aralık 2000 tarihi itibariyle 87 milyon dolar gelir elde ederek bu sıralamaya girdik'' dedi. 
     Dünyanın en zengin 20 kulübü olarak tanımlanan kulüplerden daha fazla gayrimenkul zengini olduklarını anlatan Cansun, gelir hacmiyle de dünyanın en zengin sayılan kulüpleri listesine 1999-2000 döneminde girdiklerini anlattı. 




</TEXT>
</DOC>
