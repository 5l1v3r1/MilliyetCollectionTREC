<DOC>
<DOCNO> 19725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo14.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 2, Galatasaray 4 eksikle derbiye çıkacak 
</HEADLINE>
<TEXT>

     Birinci Futbol Ligi'nde 2000-2001 sezonunun şampiyonu belirlemesi açısından büyük önem taşıyan Fenerbahçe-Galatasaray derbisi yarın yapılacak. 
     Fenerbahçe Şükrü Saracoğlu Stadı'nda saat 19.00'da başlayacak maçı FIFA kokartlı hakem Orhan Erdemir yönetecek. Erdemir'in yardımcılıklarını Turgay Güdü ile Fahir Ersoy yapacak. Karşılaşmanın 4. hakemi ise Muhittin Boşat. 
     Kampta bulunan her iki ekip oyuncuları da, derbi maçın hazırlıklarını bu akşam basına kapalı yapacakları idmanlarla tamamlayarak, maç saatini beklemeye başlayacaklar. 
     
     Fenerbahçe cephesi 
     Ligde özellikle son dönemde yaptığı deplasman maçlarında aldığı üst üste yenilgilerle büyük avantajını kullanamayan Fenerbahçe, Galatasaray maçına mutlak galibiyet parolasıyla hazırlandı. 
     Derbi maça ezeli rakibinden 3 puan ve 1 gol averajıyla geride giren sarı-lacivertlerde, sarı kart cezalısı Uche forma giyemeyecek. Sakatlığı nedeniyle bir süredir idmanlara çıkamayan Ogün'ün yarınki maçta forma giymesinin zor olduğu, takımdan ayrı çalışan Johnson'un ise büyük olasılıkla Galatasaray'a karşı forma giyeceği öğrenildi. 
     Sarı-lacivertli takımın teknik direktörü Mustafa Denizli'nin, forvette Baliç'i yedek soyundurarak, Serhat-Andersson ikilisine görev vermesi, orta alanda ise Revivo ile Rapaiç arasındaki yabancı oyuncu tercihini, İsrailli oyucudan yana kullanması bekleniyor. 
     
     Galatasaray cephesi 
     Şampiyonluk yarışında derbi maça ezeli rakibinin 3 puan önünde ve daha az stresli çıkacak olan Galatasaray'da ise sarı kart cezalısı Ümit ile sakatlıkları süren Marcio, Capone ve Hakan Ünsal forma giyemeyecek, sakatlığı geçen Ergün ise oynayacak. 
     Sarı-kırmızılı takımın Rumen teknik adamı Mircea Lucescu'nun, forvette Hagi'nin yanında Jardel ile Serkan arasındaki tercihini maç öncesinde kullanacağı öğrenildi. 
     
     Muhtemel 11'ler 
     Ezeli rakiplerin, son yıllarda sonucu en çok merak edilen maça şu muhtemel 11'ler ile çıkması bekleniyor. 
     Fenerbahpçe Rüştü, Zoran Mirkoviç, Misko Mirkoviç, Mustafa Doğan, Lazetiç, Yusuf, Johnson, Revivo Rapaiç , Abdullah, Serhat, Andersson 
     Galatasaray Taffarel, Fatih, Popescu, Bülent Korkmaz, Ergün, Okan, Suat, Emre Belözoğlu, Hasan, Hagi, Jardel Serkan 
     
     Kalan maçları 
     Fenerbahçe, Galatasaray ile yapacağı derbi maçın ardından 32. haftada deplasmanda Erzurumspor, 33. haftada Kadıköy'de Bursaspor ile karşılaşacak ve sezonu deplasmanda Samsunspor maçıyla bitirecek. 
     Galatasaray ise 32. haftada Mecidiyeköy'de Ankaragücü'nü ağırladıktan sonra, 33. haftada Gaziantepspor deplasmana çıkacak ve ligi kendi sahasında Trabzonspor maçıyla tamamlayacak. 






</TEXT>
</DOC>
