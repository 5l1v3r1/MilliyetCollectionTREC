<DOC>
<DOCNO> 29759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/yasam/yas03.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafiğiniz umutsuz vaka’ 
</HEADLINE>
<TEXT>

Bir konferans için Türkiye’ye gelen Amerikalı trafik uzmanı, İstanbul’un çıldırtan yolları için kısa ve umutsuz konuştu Asla çözülemez 
     ELİF KORAP İstanbul 

     Ulaşım Konferansı için Türkiye’ye gelen ABD’li trafik uzmanı Michael Lambert, istanbul trafiğine sadece 5 saniye bakıp, kararını verdi Umutsuz vaka .. 
     İstanbul Kent İçi Ulaşımı Sempozyumu için Türkiye’ye gelen Lambert, Earth Tech Transportation Services Şirketi Program Müdürü... İşi de, Hindistan, ABD ve Malezya’nın da aralarında bulunduğu pek çok ülkede, trafik sorunlarını çözmek için raylı sistemler geliştirmek. 
     
     Tek çare koordinasyon 
     İstanbul’da havalanından şehir merkezine giden birinin, trafik sorununun asla çözülemeyeceğini 5 saniyede göreceğini iddia eden Lambert, bunun nedenlerini de şöyle özetliyor 
     "Şundan eminim ki, bundan 100 yıl önce de İstanbul’da trafik sıkışıklığı yaşanıyordu. İstanbul dört bir yanı denizle çevrili bir kent. Üstelik çok plansız. İstanbul’un trafik sorununu, raylı sistem ve toplu taşıma dahil hiçbir sistem çözemez. Yapılabilecek tek şey onu düzenlemek. Raylı sistem, otobüsler ve deniz ulaşımı arasında koordinasyon sağlamalısınız." 
     
     Ve 'kavanoz' uyarısı 
     Amerikalı trafik uzmanı Lambert, derhal önlem alınmazsa durumun daha da kötüye gideceğini söyleyerek, son uyarısını da şöyle yapıyor 
     "Ben çok daha kötü trafik koşulları gördüm. İstanbul’da yolların kapasiteleri henüz dolmuş değil. Çok daha kötü olabilir. Önlem alınmazsa, trafiğin tamamen felç olduğu Filipinler'in başkenti Manila'daki gibi, taksilerinizde tuvalet ihtiyacı için kavanoz bulundurmak zorunda kalabilirsiniz..." 
     



 YAŞAM 














</TEXT>
</DOC>
