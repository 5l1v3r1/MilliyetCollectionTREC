<DOC>
<DOCNO> 16857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sondun15.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi'nin gündeminde de ölüm oruçları var 
</HEADLINE>
<TEXT>

     Avrupa Konseyi Genel Sekreteri Walter Schwimmer, Avrupa İşkenceyi Önleme Komitesi’nin, cezaevlerindeki ölüm oruçlarını sona erdirmek için Türkiye’yi ziyaret etmesinden memnuniyet duyduğunu bildirdi. 
     Schwimmer, yaptığı açıklamada, 13 kişinin hayatını kaybetmesinden üzüntü duyduğunu belirterek, İşkenceyi Önleme Komitesi ve ilgili tarafların çabalarıyla soruna çözüm bulunmasını ümit ettiğini söyledi. 
     Schwimmer, "Türk yetkililerin F tipi cezaevlerinde koşulların iyileştirilmesi yönünde aldığı önlemler benim için sorunun çözümü konusunda önemli adımlardır. Özellikle kütüphaneler, el işleri ve spor faaliyetleri gibi İşkenceyi Önleme Komitesi tavsiyeleri doğrultusunda serbest program faliyetlerinin düzenlenmesinden büyük memnuniyet duydum" dedi. 
     Türk yetkililerinin Avrupa Konseyi’nin insan hakları standartları çerçevesinde soruna en kısa zamanda çözüm bulacağına inandığını kaydeden Schwimmer, ölüm oruçlarını sürdürenlerden de, daha fazla can kaybı olmaması için eylemlerine son vermelerini istedi. 
     Avrupa İşkenceyi Önleme Komitesi’nin Türkiye’de incelemelerini sürdürdüğü öğrenildi. 
     




</TEXT>
</DOC>
