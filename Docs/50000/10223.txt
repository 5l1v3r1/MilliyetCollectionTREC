<DOC>
<DOCNO> 10223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/soneko02.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK yatırımcıları uyardı "Anser Holdinge para vermeyin" 
</HEADLINE>
<TEXT>

     Sermaye Piyasası Kurulu SPK , Kurul kaydına girmeden halktan kıymetli menkul kıymet karşılığı para toplayan şirketlere karşı yatırımcıları bildirmek için uyarı ilanları yayımlıyor. 
     SPK'nın bugünkü gazetelerde yayımlanan ve özellikle Anser Holding A.Ş'ye para yatıran tasarruf sahiplerine yönelik duyurusunda, vatandaşların maddi ve manevi zarara uğramamaları için, bu şirkete ve temsilcilerine kanunlara aykırı biçimde para vermemelerinin kendi menfaatlerine olduğu vurgulandı. Vatandaşların, bu tür taleplerle karşılaşmaları halinde, SPK'dan söz konusu şirket hakkında bilgi alabilecekleri, gerekirse şikayetlerini bildirebilecekleri kaydedilen ilanda, ayrıca Anser Holding ile ilgili Kurul tarafından yürütülen işlemlerin internette www.spk.gov.tr sitesinden de izlenebileceği belirtildi. 
     5 Kasım 1998'de kurulan şirketin, çeşitli gazetelere verdiği ilanlarla, yurtiçinde bastırılarak yurtdışında dağıtımı yapılan broşürlerde '' Anser Holding, Sermayenin sılaya dönüşü...'' ve ''Bir halka da siz olun'' ifadelerine yer vererek, halkı şirkete ortak olmaya davet ettiği hatırlatılan SPK ilanında, bunun Sermaye Piyasası Kanunu'nda tanımlanan halka arz kapsamına girdiği ve bu faaliyetin Kurul'dan izin alınmadan yapılamayacağına dikkat çekildi. 
     Şirkette yapılan denetim sonucunda, şirketin ve iştiraklerinin herhangi bir üretim faaliyetinde bulunmadığı belirtilen ilanda, 31 Aralık 1999 itibariyle 45.5 milyar lira zarar eden şirket hakkında yurtdışında dağıtılan broşürlerde de şirketle ilgili gerçek olmayan bilgilere yer verildiği kaydedildi. 
     Anser Holding'in, kanunlara aykırı bir şekilde halktan para toplayamayacağı, kanunlara aykırı biçimde para topladığı şahıslara kar payı veya başka bir adla belirli bir getiri vereceğini garanti edemeyeceği vurgulanan ilanda, şirkete ortak yapma vaadi ile şirket adına para toplayan kişilerin tasarruf sahiplerine verdikleri makbuzların da ortaklık bağının tesisine ilişkin herhangi bir hukuki geçerliliğinin de bulunmadığına dikkat çekildi. Ellerinde makbuz veya iştirak taahhütnamesi ada altında herhangi bir belge bulunan yatırımcılar, şirketlerin genel kurullarına katılma, yönetimde söz sahibi olma, kar payı alma veya tasfiye bakiyesinden yararlanma haklarının da yasal olarak bulunmadığı hatırlatıldı. 
     
     



</TEXT>
</DOC>
