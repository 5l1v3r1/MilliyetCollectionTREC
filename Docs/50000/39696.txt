<DOC>
<DOCNO> 39696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sonspo17.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şota, Glasgow Rangers'a transfer oldu... 
</HEADLINE>
<TEXT>

     Trabzonspor'un eski Gürcü futbolcusu Şota Arveladze, Hollanda'nın AFC Ajax takımından İskoçya'nın Glasgow Rangers takımına transfer oldu. 
     AFC Ajax ile sorunları olan ve burada bir türlü mutlu olamadığını belirten Şota'nın, son gelişmeler üzerine takımdan ayrılması bekleniyordu. 
     Dünya Kupası Eleme Grubu'nda Macaristan ile yapılacak maç için şu anda Gürcistan Milli Takımı'nda bulunan 28 yaşındaki futbolcu, İskoç takımıyla 4 yıllık sözleşme imzalayacak. 
     Şota, Hollanda'nın Daily De Telegraaf Gazetesi'ne yaptığı açıklamada, takımda ilk 11 arasında yer almak için büyük mücadele vereceğini ve bu transferin gerçekleşmesinden dolayı çok mutlu olduğunu söyledi. 
     Glasgow Rangers Kulübü Başkanı David Murray da Şota'nın mükemmel bir oyuncu olduğunu ve takıma büyük katkı sağlayacağını bildirdi. 
     Gürcü futbolcu, Avrupa Şampiyonlar Ligi ön elemesinde AFC Ajax'ın formasını giydiği için bu sezon UEFA Kupası'nda yeni takımında yer alamayacak. 
     1990 yılında Gürcistan'ın Marteve Tiflis takımında kariyerine başlayan Şota, o sezon 30 maçta 33 gol attı. Daha sonra Iberia ve Dinamo Tiflis takımlarında oynayan Şota, Trabzonspor Kulübü'ne geldi. Burada 31 maçta 21 gol atan Şota, 1997 yılında AFC Ajax'a transfer oldu. Ancak ilk 2 yılında yalnızca 12 gol kaydedebilen Gürcü futbolcu, geçen sezon da 27 maçta 18 kez fileleleri havalandırdı. 






</TEXT>
</DOC>
