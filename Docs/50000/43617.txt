<DOC>
<DOCNO> 43617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/siyaset/siy05.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski dostlar’dan tartışmaya paydos 
</HEADLINE>
<TEXT>

Meclis kürsüsüne renk geldi 
     GÜNSELİ ÖNAL Ankara 

     TBMM Başkanlık Divanı’nın en renkli isimlerinden ve iki eski dost olan Kamer Genç ile Murat Sökmenoğlu’nu "rakip" durumuna getiren siyasi tablonun değişmesi, bu iki renkli ismi, yeniden TBMM Başkanvekilliği kürsüsünde buluşturdu. Sökmenoğlu ile sade muhalefet milletvekili olarak genel kurul toplantılarını en çok karıştıran Genç, artık esprileriyle oturumlara renk katacak. 
     Genç, DYP’nin ANAP’ın önünde olduğu aylarda TBMM Başkanvekilliği koltuğuna oturmuş, renkli üslubuyla en gergin oturumlarda milletvekillerine kahkahalar attırmıştı. Ancak istifalarla DYP, ANAP’ın gerisine düşünce koltuğunu kaybetmiş, bu kez de sade milletvekili olarak iktidar partilerine, özellikle de oturumu yöneten başkanvekillerine ter döktürmüştü. Genç’in sert muhalefetinden en çok nasibini alan da eski dostu, MHP’li Meclis Başkanvekili Murat Sökmenoğlu olmuştu. 
     Ancak FP kapatılınca başkanlık koltuğu yine DYP’ye geçti, Genç yine bu koltuk için seçildi. Buna en çok sevinenlerden birisi de, muhalefetiyle zor duruma soktuğu eski dostu Sökmenoğlu oldu. 
     Sökmenoğlu, "Kendisi benim arkadaşımdır. Kamer Bey, herkesin her şeyi söyleyebileceği hür kürsüyü kullandı. Vekil olarak kürsüden konuşması ayrı, deneyimli bir başkanvekili olarak aramızda olması ayrı" dedi. Genç ise "Bana kavgacı diyorlar. Gerekli olunca kavgamı da yaparım. Ama yönetici olunca ülke menfaatini ön plana çıkarırım" dedi. 
     



 SİYASET 














</TEXT>
</DOC>
