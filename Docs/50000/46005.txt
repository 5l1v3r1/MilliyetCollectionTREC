<DOC>
<DOCNO> 46005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur13.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "ABD'den şu ana kadar bize herhangi bir istek gelmiş değil'' 
</HEADLINE>
<TEXT>

     Başbakan Bülent Ecevit, milletvekili aylık ödenekleriyle ilgili Anayasa'da süratle yeni bir değişiklik yapılmasının yararlı olacağına inandığını bildirdi. 
     Başbakan Ecevit, TBMM Başkanı Ömer İzgi ile yaptığı görüşmenin ardından Başbakanlık Merkez Binası'ndan ayrılırken gazetecilere açıklama yaptı. 
     TBMM Başkanı İzgi ile yararlı bir görüşme yaptıklarını ifade eden Ecevit, görüşmede, milletvekilleri aylık ödenekleriyle ilgili sorun üzerinde durduklarını söyledi. 
     ''Bu konuda kamuoyundan, toplumdan gelen tepkilerin yerinde olduğunu, doğru olduğunu Sayın TBMM Başkanı ile paylaşıyoruz'' diyen Başbakan Ecevit, bu konuda süratle Anayasa'da yeni bir değişiklik yapılmasının yararlı olacağına inandığını ifade etti. Ecevit, ''TBMM'nin de bu konuda gerekli adımları süratle atacağına inanıyorum'' dedi. 
     Ecevit, bir gazetecinin ''ABD Türkiye'den Özel Birlik mi istedi, bu yönde haberler var'' sözleri üzerine ''Hayır, o yöndeki şeyler doğru değil, şu ana kadar bize herhangi bir istek gelmiş değil'' diye konuştu. 
     Bir gazetecinin, ''Bakanlar Kurulu'nda, Meclis'ten yetki istenmesine ilişkin tezkerenin imzaya açıldığını biliyoruz'' sözleri üzerine de Ecevit, ''Evet, ama aramızda henüz görüşmeleri tamamlamadık'' karşılığını verdi. 
     






</TEXT>
</DOC>
