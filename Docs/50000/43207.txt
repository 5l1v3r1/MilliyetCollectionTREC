<DOC>
<DOCNO> 43207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun25.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan birlikleri nerelerde konuşlandırılacak 
</HEADLINE>
<TEXT>

     New York Post gazetesi, Suudi terörist Usame Bin Ladin'in terör ağını parçalamak amacıyla harekete geçen Amerikan birliklerinin savaş uçağı gönderdiği ülkeler arasında, eski Sovyet cumhuriyetlerinden Özbekistan ve Tacikistan ile Körfez ülkelerinin de bulunduğunu öne sürdü. 
     Gazetenin haberine göre, F-15 ve F-16 avcı uçakları ile B-1 bombardiman uçakları Kuveyt, Suudi Arabistan, Umman ve Hint Okyanusu'ndaki Diego Garcia adasında konuşlanacak. Amerikan uçaklarının bir bölümünün Özbekistan ve Tacikistan'a gitmekte olduğu belirtilen haberde, ABD'nin bölgede ayrıca AWACS erken uyarı uçakları ile savaş uçaklarına havada ikmal yapacak tanker uçaklar da bulunduracağı kaydedildi. 
     Haberde, Amerika'nın bölgeye 3 savaş gemisi ve onlara bağlı savaş grubu gönderdiği kaydedildi. Bunlardan ''USS Carl Vinson'' halen Basra Körfezi'nde bulunuyor ve Umman Denizi'ne doğru yol alıyor. Bu uçak gemisi, ''Çöl Fırtınası'' harekatına da katılmıştı. ''USS Enterprise'' uçak gemisi ise Hint Okyanusu'nda bulunuyor. 75 savaş uçağı taşıyan geminin 14 savaş gemisinden oluşan bir de muharebe grubu bulunuyor. 
     Norfolk'tan dün hareket eden ''USS Theodore Roosevelt'' uçak gemisi ise Basra Körfezi'ne doğru yola çıktı. ABD, ayrıca Japonya'nın Yokosuka limanında bulunan 4 savaş gemisini Hint Okyanusu'na sevk etti. Bunlar arasında ''USS Cowpens'' de bulunuyor. Gemilerle birlikte Japonya'daki Okinawa üssünde bulunan deniz piyadeleri de Hint Okyanusu'na gönderildi. Deniz piyadeleri, 24 saat içinde dünyanın herhangi bir yerinde konuşlandırılma kapasitesine sahip. 
     
     Pilotlardan nokta atışı... 
     Öte yandan New York eyaletinin Fort Drum bölgesinde bulunan 10. dağ tümeninin alarma geçirildiği bildirildi. Dağ tümenindeki komandolar, zor arazilerde operasyon yapmak amacıyla eğitiliyor. 
     Alarma geçirilen birlikler arasında Kuzey Carolina'daki Fort Bragg'da bulunan 82. hava indirme tümeni de bulunuyor. Bu tümenin mevcudunun 42 bin paraşütçü olduğu ifade ediliyor. Hava indirme tümeni, 18 saat içinde konuşlandırılabiliyor. Kaynaklar, Florida'nin Tampa bölgesinde bulunan MacDill hava üssündeki özel komando birliklerinin de alarmda bekletildiğini kaydettiler. 
     Bu arada Nevada'nın Fallon bölgesinde eğitim gören savaş pilotlarının, özellikle nokta atışı konusunda deneyim kazanmasına çalışıldığı haber verildi. 






</TEXT>
</DOC>
