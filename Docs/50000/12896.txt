<DOC>
<DOCNO> 12896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sontur02.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
FP lideri Aydın'da coştu "Bunlar halkın önüne çıkamaz" 
</HEADLINE>
<TEXT>

     FP Genel Başkanı Recai Kutan, ''İktidar partilerinin genel başkanları, genel başkan yardımcısı ya da milletvekilleri bizim gibi gelip sizinle konuşabilirler mi Hayır, konuşamazlar. Bunların halkın içine çıkacak ne yüzleri, ne cesaretleri var'' dedi. 
     Kutan, partisinin Aydın İl Teşkilatı tarafından düzenlenen ''Fazilet Şöleni''ne katıldı. Atatürk Spor Salonu'ndaki şölende konuşan Kutan, Türkiye'nin ekonomik anlamda çok büyük sıkıntıları olduğunu belirtti. Kutan, bu sıkıntıların en büyüğünü çiftçi kesiminin çektiğini de ifade etti. 
     Kutan, konuşmasını şöyle sürdürdü 
     ''Tekel'i özelleştireceğiz diyorlar. Bunun anlamı özellikle bu bölgelerde çiftçimizin büyük bir bölümü tütün ziraati yapıyor. Ürünlerini Tekel'e veriyor. Özelleşince Tekel'in böyle bir satın alma imkanı kalmaz. Tekel özelleşirse tütün üreticisi, tüccarın insafına kalır.'' 
     Türk Milleti'nin ekonomik imkanlarının var olduğunu dile getiren Recai Kutan, ''Son ekonomik gelişmeler ve yaşanan kriz ile ortaya çıkan tablo borcumuzu birden bire 42 katrilyon lira arttırdı. Bizim bütçemiz ise 48 katrilyon lira. Yani bir gecede Türkiye'nin bütçesine yakın bir şekilde ülke borçlandırılmıştır'' diye konuştu. Kendilerinin ana muhalefet partisi olarak vatandaşın arasına girerek halkın sorunlarını dinlediklerini belirten Kutan, ''DSP, MHP, ANAP da bir genel başkan, genel başkan yardımcısı ya da milletvekilleri bizim gibi gelip sizinle konuşabilirler mi Hayır, konuşamazlar. Bunların halkın içine çıkacak ne yüzleri, ne cesaretleri var'' dedi. 
     Ekonomiden sorumlu bakanın Almanya ziyaretinde umduğunu bulamadığını, buradaki ziyarette ''Halk size güvenmiyor'' yanıtını aldığını savunan Kutan, ''Varsayalım ki, sayın Derviş 25 milyar doları aldı getirdi. Peki bu parayı kime verecek Memura, işçiye, emekliye ve çiftçiye mi verecek Hayır. Batık bankaların 3-5'ne verecek. Size de kala kala zam gelecek, vergi gelecek'' diye konuştu. 
     Kutan, Çarşamba günü Ankara'da ekonomik sorunlarla ilgili bir toplantı yapacaklarını da kaydetti. 




</TEXT>
</DOC>
