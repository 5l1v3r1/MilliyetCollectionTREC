<DOC>
<DOCNO> 8455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/ekonomi/eko09.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İğneden ipliğe zam gelecek 
</HEADLINE>
<TEXT>

     Merkez Bankası’nın dün ABD Doları karşısında yüzde 41 oranında devalüasyon açıklamasıyla öncelikle petrol ve ürünleri olmak üzere, ithalata dayalı üretim yapılan tüm malların fiyatları artacak. 
     Türkiye’nin ithalatının 44 milyar dolarlık kısmı üretimde kullanılan ham madde ve ara mallarından oluşuyor. Bunların büyük çoğunluğu petrol, işlenmiş tarım ürünleri, elektronik, makina, enerji ve kimya sanayi ile ilaç sektörlerinden oluşuyor. Bu çerçevede öncelikle petrol ve petrole dayalı ürünlerin fiyatları artacak. Taşımadan, ısınma, enerji ve üretime yansıyacak bu ek maliyetin yanı sıra, üretimde kullanılan hammadde ve ara mallarının fiyatları da devalüasyon oranında yükselecek. 
     
     Açık pozisyon kıskacı 
     Dalgalı kura geçilmesiyle birlikte bankaların açık pozisyonları daha tehlikeli hale geldi. Yurtdışında borçlanıp, yurtiçinde TL’ye dönen bankaların, kurdaki artışla maliyetleri daha da yükselmiş oldu. Sistemdeki açık pozisyon için tahminler 18 - 20 milyar dolar düzeyinde hesaplanıyor. 
     Bugün bankacılık sisteminin yurtdışından aldığı sendikasyon kredilerinin toplam tutarı 5.1 milyar dolar. Genellikle bir yıl vadeli kullanılan krediler eğer yenilenirse hem bankaların maliyetleri yüksek olacak hem de maliyeti yansıtacağı müşteriler daha yüksek bedel ödemek zorunda kalacak. 
     


 EKONOMİ 


















</TEXT>
</DOC>
