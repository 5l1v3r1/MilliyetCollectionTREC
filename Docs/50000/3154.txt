<DOC>
<DOCNO> 3154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/guncel/gun02.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok izlenen Kanal D 
</HEADLINE>
<TEXT>

15 ilde üniversitelerce gerçekleştirilen kamuoyu araştırmasında Kanal D en çok izlenen televizyon kanalı çıktı. İzlenme oranını en çok arttıran ise TRT oldu 
     Türkiye genelinde yayın yapan televizyon kanallarının izlenme durumunu saptamak amacıyla geçen ay 15 ilde gerçekleştirilen bir kamuoyu araştırmasında, Kanal D en çok izlenen televizyon unvanını aldı. 
     Adana, Ankara, Antalya, Bursa, Diyarbakır, Edirne, Erzurum, Hatay, İstanbul, İzmir, Konya, Samsun, Sivas, Trabzon ve Van’daki üniversitelerce gerçekleştirilen araştırma sonuçlarına göre, izlenme oranları açısından Kanal D yüzde 14 ile önde gelirken, TRT1 yüzde 13.9 ile ikinci, atv yüzde 13.7 ile üçüncü, Show TV yüzde 12 ile dördüncü, İntestar ise yüzde 10.5 ile beşinci sırada yer aldı. 
     
TRT1’de değişimin farkı      Daha önci ulusal düzeyde yayın yapan televizyonların izlenme sıralamasında 5’inci sırada bulunan TRT1’in son araştırma sonuçlarına göre yüzde 0.1’lik farkla ikinci sıraya yerleşmesi dikkati çekti. 
     Araştırmaya göre, haber yayınlarında en güvenilir televizyon kanalı sıralamasında da TRT1 ilk sırayı aldı. Onu, ATV, NTV, Kanal D ve TGRT izledi. 14 ve daha yukarı yaştaki 2 bin 149 kişiyle yüz yüze anket yöntemiyle gerçekleştirilen araştırmada, ülke genelinde televizyon izleyenlerin oranı yüzde 95.91, izlemeyenlerin oranı ise yüzde 4.09 olarak belirlendi. 
     Deneklerin yüzde 50.77’sinin erkek, yüzde 49.23’ünün ise kadın olduğu araştırmanın sonuçlarına göre, Kanal D, atv, TGRT ve BRT en fazla kadınlar tarafından izlenirken CNN Türk, Samanyolu TV, Kanal 7 ve NTV televizyonları daha çok erkekler tarafından tercih ediliyor. TRT1’de ise oranlar eşit... 
     


 GÜNCEL 















</TEXT>
</DOC>
