<DOC>
<DOCNO> 48441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur08.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın askerlerin postal sesleri 
</HEADLINE>
<TEXT>

     NATO'ya bağlı ülkelerde kadınların orduya entegrasyonları değişik düzeylerde gerçekleşirken, silahlı kuvvetlerinde en fazla kadın personel bulunduran iki ülke ABD ve Kanada... 
     NATO'nun yayın organı olan ''NATO Dergisi''nde yer alan bir araştırmaya göre, entegrasyonun çok ileri düzeylerde olduğu ülkelerde bile, kadın askeri personelin nerede ve nasıl eğitim görecekleri ve hizmet verecekleri hala tartışma konusu olmayı sürdürüyor. 
     Kadın askerler açısından birçok bakımdan en ileri ülkeler Norveç ve Danimarka olurken, Norveç, kadınların denizaltında görev yapmalarına olanak tanıyan ilk ülke olmasıyla da dikkat çekiyor. 
     Norveç ayrıca, ordusunun tüm birimlerini 1985 yılından bu yana kadın personele açmış durumda. 
     Danimarka ise 1985 ve 1987 yıllarında yapılan muharebe silahları denemelerini takiben, 1988 yılında kadın personele silahlı kuvvetlerinin her pozisyon ve birliğinde görev yapma imkanı sağladı. 
     Kadınların aktif görevde en yüksek oranda temsil edildiği ABD'de ise 1973 yılında ''Gönüllü Kuvvet''in oluşturulması kadın askerler açısından dönüm noktası oldu. 
     Vietnam savaşının getirdiği hayal kırıklığı nedeniyle erkeklerin orduya katılmakta gösterdikleri isteksizlik, silahlı kuvvetlerin kapısını kadınlara açmasının en büyük etkeni olarak göze çarpıyor. 
     Kadın asker oranının yüksek olmasına rağmen, ABD ordusunda teoride sadece yakın savaş gerektiren görevler kadınlara kapalı durumda. 
     Fransa, Hollanda ve İngiltere uzun süre kadın askerleri kabul etmeyen ülkeler olurken, Hollanda'da 1980, İngiltere'de ise 1990'lara kadar kadınlar ayrı birliklerde tutuldu. 
     
     Mahkeme kararıyla 
     Silahlı kuvvetlerinde bando ve tıbbi hizmetlerin dışında kadın askerlerin görev yapmalarına mahkeme kararıyla olanak sağlayan ülke ise Almanya... 
     Bu ülke, bir kadının bakım-destek biriminde çalışabilmek için tek başına verdiği mücadele çerçevesinde Avrupa Mahkemesi'nin geçen yıl verdiği karar sonucu, ordusunun tüm birimlerini kadın askerlere açmak zorunda kaldı. 
     Kadın askerleri ordusunda istihdam etmekte zorlanan bir diğer ülke ise İtalya... İtalyan Parlamentosu'nun, ''Orduya Katılmak İsteyen Kadınlar Derneği'' nin yıllar süren kampanyaları sonucu Eylül 1999'da aldığı karar, İtalyan ordusunun kapılarını kadın askerlere açtı. 
     Türkiye'de durum 
     NATO'nun ikinci en büyük orduya sahip olan üyesi Türkiye'de ise kadın askerler ordunun binde 1'ini oluşturuyor. 
     Kadın askerler, Türk ordusunda sadece subay olarak istihdam edilirken, zırhlı ve piyade sınıflarıyla denizaltılarda kabul edilmiyorlar. 
     






</TEXT>
</DOC>
