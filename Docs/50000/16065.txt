<DOC>
<DOCNO> 16065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sondun07.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni lobisinden Bush'a 'soykırımı tanı' mektubu 
</HEADLINE>
<TEXT>

     ABD Temsilciler Meclisi'nin Ermeni lobisi mensubu 100 milletvekili, Başkan George Bush'a mektup yazarak, onu 24 Nisan'da sözde ''Ermeni soykırımını''tanımaya çağırdı. 
     Ermeni lobisi, Bush'a ''soykırım'' sözcüğünü söyletebilmek için, başkanlık seçim kampanyası döneminden beri yoğun çaba gösteriyor. ABD'de seçim yılı olmasını kullanarak siyasetçiler üzerinde baskı oluşturmakta uzmanlaşan Ermeni lobisinin girişimleri dolayısıyla, başkan adayı olduğu sırada George Bush, sözde soykırımı gereken şekilde tanıyacağına dair söz vermişti. 
     Başkan Bush'a gönderilen mektup, milletvekilleri Joe Knollenberg, Frank Pallone, geçen yıl sözde soykırım tasarısını Temsilciler Meclisi'ne sunan David Bonior ve George Radanovich'in de imzasını taşıyor. 
     Ermeni lobisinin milletvekilleri, Bush'u, ''insanlık tarihindeki bu acımasız bölümü, aynen olduğu gibi soykırım adıyla resmen tanımaya'' çağırdı. Türk-Amerikan Dernekleri Asamblesi ATAA da Bush ve Başkan yardımcısı Dick Cheney'e, bu girişimleri kınayan ve soykırım iddialarının asılsızlığını anlatan bir mesaj gönderme kampanyası başlattı. 




</TEXT>
</DOC>
