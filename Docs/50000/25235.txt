<DOC>
<DOCNO> 25235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur19.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacılar Ankara'da önlükleriyle yürüdü... 
</HEADLINE>
<TEXT>

     Eczacılar, mesleğin içinde bulunduğu olumsuz koşulları, kamu kurum ve kuruluşların ödemelerindeki gecikmeler ve ithal ilaçta kar oranının düşürülmesini protesto amacıyla Abdi İpekçi Parkı'nda miting yaptılar. 
     Eczacı odalarının bulunduğu 39 ilden otobüslerle gelen eczacılar, üzerlerinde beyaz önlük ve şapkalarla, Toros Sokak'ta toplandılar. Eczacılar buradan mitingin yapılacağı Abdi İpekçi Parkı'na doğru yürümeye başladılar. 
     Eczacılar yürüyüş sırasında ellerinde, ''İlaçta patente hayır dedik, haklı çıktık'', ''Eczacısız ilaç hizmeti verilemez'', ''Sağlığa bakan, sağlıkçıya yan bakan'', ''Sağlık ekonomi dinlemez'', ''İlaçta reklama hayır'', ''Bir mesleğin geleceği Sağlık Bakanı'nın iki dudağı arasında olamaz'', ''İthal ilaç ne bulunabiliyor, ne alınabiliyor'' yazan döviz ve afişler taşıdılar. 
     Eczacılar yürüyüş sırasında, ''Hasta, doktor, eczacı Durmuş'tan davacı'', ''SSK, Bağ-Kur anlaşmaya uy'', ''Durmuş, Durmuş duy sesimizi, bu gelen eczacısının ayak sesleri'' şeklinde sloganlar attılar. 
     Yürüyüş sırasında taleplerini içeren broşürleri vatandaşlara dağıtan eczacılar, mitingin yapılacağı Abdi İpekçi Parkı'na girişleri sırasında arandılar. 
     Mitingde konuşan Eczacılar Birliği Genel Başkanı Mehmet Domaç, eczacılık mesleğinin, tarihinin en kötü günlerini yaşadığını söyledi. Eczacılık tarihinde ilk kez alanlara çıkmak zorunda bırakıldıklarını belirten Domaç, ''Uyarılarımızı dinlemediler, insan sağlığını hiçe saydılar, geleceği göremediler. Bugün hep birlikte onlara günlerini göstereceğiz'' diye konuştu. 
     
     






</TEXT>
</DOC>
