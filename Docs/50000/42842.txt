<DOC>
<DOCNO> 42842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sonspo02.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Barcelona yöneticilerine yemek 
</HEADLINE>
<TEXT>

     Fenerbahçe Kulübü Yönetim Kurulu, Avrupa Şampiyonlar Ligi'nde yarınki rakipleri FC Barcelona'nın yöneticilerine bu akşam kokteyl ve yemek verdi. 
     Ortaköy'deki Feriye Restoran'daki kokteyl ve yemeğe, Fenerbahçe Kulübü Başkanvekili Uğur Dündar, yöneticiler Hamdi Akın, Sadettin Saran, Mahmut Uslu, FC Barcelona 2. Başkanı Angel Fernandez ve yöneticiler ile UEFA Delegesi Andrian Titcombe katıldı. 
     Sıcak bir ortamda geçen kokteyl ve yemekte Fenerbahçeli yöneticiler, konuklarına çeşitli armağanlar verdi. 
     Uğur Dündar, kokteyl sırasında yaptığı açıklamada, FC Barcelona'nın dünya kulüpleri arasında yer aldığını belirterek, ''FC Barcelona bir kez Avrupa Şampiyon Kulüpler Kupası, 4 kez Avrupa Kupa Galipleri Kupası, 2 kez de Avrupa Süper Kupası'nı kazanmış. Ayrıca İspanya Ligi'nde birçok şampiyonluklara imza atmış. Çok büyük bir kulüp. Ancak Fenerbahçe de büyük takım'' diye konuştu. 
     Fenerbahçe'nin bu sene çıtayı yükselterek Avrupa Şampiyonlar Ligi'ne katıldığını kaydeden Dündar, her zaman olduğu gibi bu ligde de iddialı olduklarını söyledi. 
     Fenerbahçeli yöneticiler, FC Barcelonalı konuklarıyla fotoğraf çektirirken, Hamdi Akın, ''FC Barcelona galibiyeti öncesi dersiniz'' şeklinde espri yaptı. 







</TEXT>
</DOC>
