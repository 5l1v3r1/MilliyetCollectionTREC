<DOC>
<DOCNO> 28331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur36.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Recep Tayyip Erdoğan "Çalışmalarımızda değişiklik olmayacak" 
</HEADLINE>
<TEXT>

     ''Erdemliler'' hareketi olarak tanımlanan oluşum içinde yer alan İstanbul eski Büyükşehir Belediye Başkanı Recep Tayyip Erdoğan, Anayasa Mahkemesi'nin, Fazilet Partisi'ni FP kapatmasıyla ilgili olarak, ''İleri demokrasilerde bir siyasi partinin kapatılması kararını millet vermelidir'' dedi. 
     Erdoğan eşi Emine ile birlikte yakalandığı hastalık nedeniyle zor günler geçiren Galatasaray ve Fenerbahçe'nin eski futbolcusu Sedat Balkanlı'yı, Gaziosmanpaşa'daki evinde ziyaret etti. Ziyaret çıkışında gazetecilerin, ''Anayasa Mahkemesi'nin, FP hakkındaki kapatma kararıyla'' ilgili sorularını yanıtlayan Erdoğan, mahkemenin gerekçeli kararını görmenin, iyi bir değerlendirme yapmak için isabetli olacağını belirtti. 
     Bir siyasi partinin kapatılmasını kesinlikle arzu etmediğini kaydeden Erdoğan, şunları söyledi 
     ''Bir siyasi partinin kapatılması kararını bana göre ileri demokrasilerde milletin vermesi gerekir. Ama bir siyasi partinin içinde, onu temsil edenler, kişisel planda eğer bir suç işlemiş olurlarsa, bunlar bireysel olarak bunu ödeyebilirler. Ama bir partinin kurum olarak bunu ödemesi demokratik parlamenter sistemin egemen olduğu ve siyasi partilerin de demokratik hayatın vazgeçilmez unsurları olduğu ülkede, bana göre tarihe düşülecek eksi bir puan olarak düşünülmelidir. 
     Karar verilmiştir. Zannediyorum, gerekçeli karar yakın bir gelecekte açıklanacaktır ve bu konuda daha fazla açıklama yapmayı uygun görmüyorum. Yine de bu düşünceye, bu fikre, bu partiye bugüne kadar gönül vermiş insanlar ve ülkemiz açısından bu kararın hayırlı olmasını diliyorum.'' 
     Bir gazetecinin, ''Peki bu kararla birlikte yeni oluşumun bir an önce parti haline dönüşmesi zorunluluk oldu mu '' şeklindeki sorusuna Erdoğan, ''Bunu burada konuşmam yanlış olur. Bizim bugüne kadar yapmış olduğumuz ciddi çalışmalarda değişiklik olmayacak'' yanıtını verdi. ''Yani partinin kapatılması sizi hiç mi etkilemeyecek '' şeklindeki soru üzerine Erdoğan, şunları söyledi 
     "Ben başka şey söylüyorum, siz başka şey söylüyorsunuz. Herşeyden önce doğmayan bir çocuğa siz hemen don biçiyorsunuz. Yarın böyle bir çıkış olduğu zaman bundan sonra ilkeler bazında olacağını ben defalarca açıkladım. Arkadaşlarla yaptığımız görüşmelerde hiçbir zaman bir şahıs merkezli siyasetin, bir 'ben merkezli siyasetin' bundan böyle ülkemize faydalı olmayacağını, ilkeler merkezli siyasetin faydalı olacağına inancımı da tekrarladım.'' 
     Erdoğan, bir gazetecinin, ''yeni bir oluşuma gidebilecek insanlar var. Fazilet Partisi, Refah Partisi'nin geleneğinden geliyor. Bu kapatma, oradaki bazı kişilere geçit verebilir mi '' şeklindeki sorusu üzerine de, ''Şu anda aceleci olmayın. Türkiye'de 24 saat siyasette uzun bir süredir'' dedi. 
     Öte yandan, Recep Tayyip Erdoğan, Anayasa Mahkemesi Başkanı Mustafa Bumin'in, FP hakkındaki kararını, Sedat Balkanlı'nın evinde televizyondaki canlı yayından izledi. Sedat'ın yattığı odadaki televizyonun yayınları iyi almaması üzerine başka bir odada uydu antenine bağlı televizyonun kablosu bu odaya çekildi. 
     Kararı, ''dikkatle, ve hiç tepki vermeden'' izleyen Erdoğan, miletvekilliği düşürülenlerin adlarını tekrarladı. Daha sonra Sedat'a dönen Erdoğan, ''Bak bu kararı izlemek senin yanında nasip olacakmış'' dedi. 
     
     
     






</TEXT>
</DOC>
