<DOC>
<DOCNO> 36867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/soneko07.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO anketi "Sanayici gelecek için de karamsar" 
</HEADLINE>
<TEXT>

     İstanbul Sanayi Odası'nın İSO Ekonomik Durum Tespiti Anketi'nin yılın ilk yarısına ilişkin sonuçları, imalat sanayinin sıkıntılarının, 1998'den bu yana doruk noktasına ulaştığını ortaya koydu. 
     İSO Yönetim Kurulu Başkanı Hüsamettin Kavi, düzenlediği bir basın toplantısı ile anketin sonuçlarını kamuoyuna duyurdu. Anket sonuçlarına göre, 2001'in ilk yarısı işletmeler için oldukça sıkıntılı bir dönem oldu. Yılın ilk 6 ayında üretim, iç satış, istihdam, yeni siparişler ve dış satışlarda düşüş yaşayan işletmelerin oranı, geçen yılın ikinci yarısına göre büyük ölçüde arttı. Elde edilen sonuçlara göre, geçen yılın ikinci yarısında üretimde gerileme bildiren işletmelerin oranı yüzde 33.8'den 2001 yılının ilk yarısında yüzde 62.5 gibi çok yüksek bir orana yükseldi. 
     Aynı dönemler itibariyle istihdamda gerileme bildiren işletmelerin oranı yüzde 30.6'dan yüzde 50.7'ye, iç satışlarda 42.3'ten yüzde 72'ye, yeni siparişlerde ise yüzde 39.9'dan yüzde 63.8'e çıktı. 2001 yılının ikinci yarısına ilişkin belkentilerde de işletme ölçeği küçüldükçe karamsarlık artış gösterdi. 2001 yılının ikinci yarısında işletmelerin yüzde 29.5'i üretimde, yüzde 36.1'i iç satışlarda azalma bekliyor. Ayrıca, ankette elde edilen bulguların, ilk yarıda önemli darboğazlarla karşı karşıya kalan işletmelerin oldukça büyük bir bölümünün, 2001'in ikinci yarısında da sıkıntılı bir dönem yaşayacağını ortaya koyduğu belirtildi. 







</TEXT>
</DOC>
