<DOC>
<DOCNO> 21448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/ekonomi/eko06.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine vade sınavını geçti 
</HEADLINE>
<TEXT>

Hazine, para programı ve IMF açıklamaları öncesindeki üç aylık ihalede yüzde 89.78 faizle 754 trilyon borçlandı 
     EKONOMİ SERVİSİ 

     Para programının açıklanmasıyla olumlu bir hava doğacağını düşünen bankalar, Hazine’nin üç ay vadeli bono ihalesine teklif yağdırdı. Geçen hafta yaptığı 10 ay vadeli ihalede hedeflediği 600 trilyon liralık net satışa bile ulaşamayan Hazine’nin dünkü 754 trilyon liralık ihalesine 1.7 katrilyon liralık teklif geldi. İhalede faiz oranı da yüzde 90’ın altına indi. 
     
     Uzmanlar Başarılı 
     16 Mayıs 2001 ve 15 Ağustos 2001 vadeli değişken faizli tahviller için kupon faizinin de belirlendiği ihaleye, banka ve vatandaşlardan 1 katrilyon 744.5 trilyon liralık teklif geldi. Gelen teklifin nominal anapara ve faiz 884.9 trilyon lirasını karşılayan Hazine, 754 trilyon liralık net satış yaptı. Böylece Hazine, ay başında açıkladığı net satış rakamını tutturmuş oldu. İhalede oluşan faiz oranları da Hazine’nin yüzünü güldürdü. Yıllık bileşik faiz yüzde 89.78, yıllık basit faiz yüzde 69.48 oldu. Vadesi 15 Ağustos 2001’de dolan bono, yatırımcısına yüzde 17.32 kazanç sağlayacak. İhalede birim fiyat 85 bin 200 lira oldu. 
     Uzmanlar, ihaleyi başarılı olarak yorumlarken bankaların bonoyu alma nedeni, programın açıklanmasından sonra faizlerin düşeceği, bankaların kısa vadede kazanç sağlama şansını yakalayacağı olarak açıklandı . 
     
     Repo faizleri geriledi 
     İhalenin ardından bononun yıllık bileşik faizi ikinci bono piyasasında 2 puan düşüştü. 
     Repo piyasasında da gecelik oranların yüzde 75’e gerilediğine dikkat çeken uzmanlar, açıklanan para programının oranları daha da düşüreceğine dikkat çektiler. 
     



 EKONOMİ 






















</TEXT>
</DOC>
