<DOC>
<DOCNO> 28047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun18.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah kurbanları Avrupa'dan yardım istiyor 
</HEADLINE>
<TEXT>

     Terör örgütü Hizbullah tarafından kaçırılan İsraillilerin aileleri, çeşitli Avrupa başkentlerinde temaslarda bulunarak, yaşadıkları dramı anlatıyor ve hükümetler ile uluslararası kurumlardan yardım istiyorlar. 
     İsrail ile Lübnan sınırında devriye gezerken, 7 Ekim 2000 tarihinde kaçırılan 3 İsrailli askerin aileleri, Belçika Dışişleri Bakanlığı'nı ziyaret ederek yardım istediler. AB Dönem Başkanlığı'na 1 Temmuz'da başlayacak Belçika'nın Dışişleri Bakanı Louis Michel, geçen ay yaptığı Ortadoğu gezisinde, söz konusu ailelerle görüşmüş ve Suriye hükümeti nezdinde girişimler başlatarak, terör örgütü Hizbullah tarafından üstlenilen kaçırma eylemine son verilmesini istemişti. 
     Söz konusu aileler, Belçika hükümetinin, İran, Lübnan ve Suriye'ye karşı baskı uygulanmasına katkıda bulunmasını istediler. Aileler, bugün de AB Komisyonu'nun dış ilişkilerden sorumlu üyesi Chris Patten tarafından kabul edilerek, aynı talebi tekrarladılar. Öte yandan, İsrailli bir albayın, geçen yıl Belçika'da terör örgütü Hizbullah tarafından kaçırıldığı ileri sürüldü. Elchanan Teneboim adlı albayın, 4 Ekim 2000 tarihinde, Brüksel havaalanına indikten sonra kaybolduğu, 16 Ekim'de Hizbullah'ın, söz konusu kişiyi kaçırdığını açıkladığı bildirildi. Terör örgütü, Teneboim'in, İsrail istihbarat servisi Mossad için çalıştığını ileri sürerken, bu iddia ailesi tarafından yalanlandı. 






</TEXT>
</DOC>
