<DOC>
<DOCNO> 31524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/soneko21.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan Rusya'ya 537 milyon dolar kredi 
</HEADLINE>
<TEXT>

     Rusya'yı ziyaret etmekte olan Dünya Bankası Başkanı James Wolfensohn, bu ülkeye 537 milyon dolar kredi kullandırılmasına ilişkin anlaşmaları imzaladı. 
     Interfax Haber Ajansı'nın bildirdiğine göre, Rusya Başbakan Yardımcısı Viktor Khristenko ve Wolfensohn'un Kuzey Kutbu yakınlarındaki Norilsk kentinde imzaladıkları anlaşmalardan biriyle, Rusya'nın kuzey kesimindeki emekli ve özürlü insanların yeniden iskanı için konut inşaatına 80 milyon dolar kredi verilecek. Sibirya'nın orta kesimindeki Krasnoyarsk'da imzalanacak bir başka anlaşmayla, Rusya'nın zor durumdaki kömür sanayinin yeniden yapılandırılması ve modernizasyonuna katkı olarak 200 milyon dolar kredi sağlanacak. Wolfensohn ve Khristenko'nun bu hafta sonunda imzalayacakları diğer anlaşmalarla, eğitim reformu için 50 milyon dolar, şehir ısıtma sistemlerinin tamirine 85 milyon dolar, belediyelerin içme suyu ve kanalizasyon sistemlerinin iyileştirilmesi için de 122 milyon dolar kredi kullandırılacak. 






</TEXT>
</DOC>
