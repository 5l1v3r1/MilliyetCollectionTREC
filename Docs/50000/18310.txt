<DOC>
<DOCNO> 18310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/spor/spo06.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde 3 altın daha 
</HEADLINE>
<TEXT>

Avrupa Şampiyonası'nda Ekrem Celil iki, Reyhan Arabacıoğlu bir altın aldı. Millilerimiz takım halinde ilk sıraya yükseldi 
     CEMAL ERSEN 

     AVRUPA Halter Şampiyonası'nın üçüncü gününde erkek haltercilerimiz podyumda fırtına gibi esti. Slovakya'da yapılan şampiyonada 59 kiloda Ekrem Celil silkmede 182.5, toplamda 322.5 kiloluk dereceleriyle iki altın madalya kazandı. Celil, koparmada ilk hakkında 140 kiloyu kaldırdı, sonraki 145 kiloluk kaldırışlarında başarılı olamadı ve B Grubu'ndan gelen Rumen rakibinin beş kilo ardında kalarak dördüncü oldu. 
     59 kilodaki diğer temsilcimiz Reyhan Arabacıoğlu koparmada gösterdiği müthiş performansı silkmede tekrarlayamadı. Arabacıoğlu, koparmada 150 kilo ile altın madalyanın sahibi olurken, silkmede 175 kiloyu üç hakkıda da kaldıramadı. Haltercimiz silkmede sıfır çekmesi nedeniyle toplamda da muhtemel bir madalyayı kaçırdı. Türkiye 8 altın, 2 gümüş, 2 bronz madalya ile üçüncü günkü genel klasmanda ilk sıraya yerleşti. 
     
Halil Mutlu’ya büyük onur      OLİMPİYAT, Dünya ve Avrupa Şampiyonu haltercimiz Halil Mutlu’ya, Laureus Dünya Sporları Ödülü verilecek. Her yıl Monaco Prensliği tarafından geleneksel olarak verilen, "Dünya Sporları Ödülleri"ne, bu yıl Mutlu layık görüldü. Ünlü sporcumuz, Fransa’nın Monte Carlo kentinde 22 Mayıs’ta Grimaldi Forum’da düzenlenecek törenle ödülünü alacak. 
     



 SPOR 

























</TEXT>
</DOC>
