<DOC>
<DOCNO> 34823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/guncel/agun.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerilim hattında benzin istasyonu 
</HEADLINE>
<TEXT>
Yeşil alanda Albayrak bombası 
Gaziosmanpaşa’da Hazine arazisine kurulan benzin istasyonu binlerce insanın yaşamını tehdit ediyor 
     ŞÜKRAN ÖZÇAKMAK İstanbul 

     Gaziosmanpaşa’da Hazine’ye ait 42 bin 100 metrekarelik alanı işgal eden Albayrak A.Ş., belediyenin yeşil alan olarak ayırdığı arsaya da benzin istasyonu kurdu. Hem de binlerce insanın yaşamını tehlikeye sokacak bir şekilde. 154 bin voltluk yüksek gerilim hattının altına kurulan benzin istasyonunun hemen yanında ise lise, cami ve konut var. Şehre dinamit koyarcasına Albayrak Turizm Seyahat İnşaat Ticaret A.Ş.’ye verilen istasyon ruhsatı yine Recep Tayyip Erdoğan’ın İstanbul Büyükşehir Belediye Başkanlığı dönemine rastlıyor. 
     
     Ruhsat üç kardeşe verildi 
     Gaziosmanpaşa Belediyesi, 1000’lik planda Kazım Karabekir Mahallesi’ndeki üzerinde Küçükköy İmam Hatip Lisesi ve camii bulunan 14 pafta 16106 parsel no’lu arsayı yeşil alan olarak ayırdı ve ifrazını yaptı. Sanayi ve konut alanıyla bitişik arsaya 300 metre ilerideki 42 bin metrekarelik Hazine arazisini işgal eden Albayrak kardeşler göz dikti. 
     Ruhsat vermekle yetkili olan büyükşehir belediyesi meclis kararıyla plan tadilatı yaptı. Kapatılan FP’nin ilçe belediyesi Gaziosmanpaşa da, imar planındaki bu değişikliği onaylayarak yeşil alanın akaryakıt istasyonu olmasına göz yumdu. Ruhsat Mustafa, Kazım ve Muzaffer Albayrak kardeşlerin firmasına verildi. 
     Oysa, 6 Ocak 1998 tarihli Resmi Gazete’de yayımlanan yönetmeliğe göre akaryakıt istasyonu açmanın "olmazsa olmaz" koşulu şöyleydi "Her türlü yer altı depoları ile akaryakıt istasyonları, akaryakıt ve sıvılaştırılmış gaz dolumu istasyonları, umuma açık park yerleri, eğitim, sağlık, dini, kültürel, kamu ve özel yapılarından en az 24 metre uzaklıkta inşa edilmeli, karayolları sınır çizgisinden 50 metre uzaklıkta bulunmalıdır." 
     
     "Yangın riski çok yüksek" 
     Yüksek gerilim hattının altına ruhsat verilmesini sakıncalı bulan İstanbul İtfaiyesi eski Müdürü Prof. Dr. Abdurrahman Kılıç şunları söyledi 
     "Manyetik alanın fazlalığı havada statik elektrik akımını oluşturur. Bu da kıvılcıma ve çok büyük yangına yol açar. Yüksek elektrik akımının olduğu yerde asla akaryakıt istasyonu kurulamaz." 
     Kılıç, öncelikle uyulması gereken koşullar arasında kent içindeki istasyonların çevresinin en az 5 metre duvarla çevrilmesi olduğunu da ifade etti. 
     
Pembegüllü’yü de Albayrak desteklemiş      İstanbul DGM Savcılığı, Gebze Belediye Başkanı Pembegüllü hakkındaki iddianamesini tamamladı, 260 yıl hapsini istedi 
     İSTANBUL Milliyet 

     Gebze Belediye Başkanı Ahmet Pembegüllü, rüşvet karşılığı 18 villaya kanunsuz ruhsat vermek ve belediyede laik düzeni yıkmaya yönelik çalışmalara önayak olmakla suçlandı. İstanbul DGM Savcılığı’nın iddianamesinde, Pembegüllü’nün 260 yıla kadar hapsi istenirken, toplu konut ihalesi verdiği Albayrak tarafından da seçimde desteklendiği öne sürüldü. 
     Eski FP’li Pembegüllü’nün de aralarında bulunduğu 24 sanık hakkında, İstanbul DGM’de açılan davada, 18 villaya kanunsuz ruhsat verilmesi karşılığı 125 milyar lira rüşvet alındığı ve laik düzeni yıkmaya yönelik, belediye içinde siyasi ve sosyal aynı görüştekilerle çete oluşturdukları öne sürüldü. 
     DGM Savcısı Abdulaziz Özatlan’ın hazırlanan iddianamede Pembegüllü’nün, 1994’te seçilmesinden sonra belediyede görevli personelin büyük bölümünün işine son vererek, laiklik karşıtlarından oluşan bir kadrolaşmaya gittiği kaydedildi ve şu görüşlere yer verildi 
     "Bu kişiler tahsil durumları, iş ehliyetleri, yetenek ve kapasiteleri gözardı edilerek, kadro dercesi uygun olmadığı halde belediye başkan yardımcılıkları ve birim müdürlüklerine getirilmiştir. Belediyede önemli görevlere getirilen sanıklar, eski alışkanlıklarını sürdürerek, kılık ve kıyafet yönetmeliğine aykırı olarak sakallı ve türbanlı çalışmıştır. İrticai terör ağırlıklı olmak üzere 71 sabıkalı ve fişli şahıs işe alınmıştır." 
     
     Albayrak desteği 
     Belediye ihalelerinin, Hizbullah davası sanıklarının da aralarında bulunduğu kişilere verildiği anlatılan iddianamede, Huzurkent toplu konut ihalesinin bir takım siyasilerin aracılığıyla Albayrak’a ait Sistem A.Ş. firmasına verildiği, bunun karşılığında da şirketin Pembegüllü’nün seçim masraflarını karşıladığı öne sürüldü. Bilirkişi Rasim Tahtalıoğlu’nun 1 Haziran 2000 tarihli raporunda da, "Bu ihalenin mevzuata aykırı olarak yapıldığı, ihaleyle ilgili delillerin değerlendirilmesinde ihaleye fesat karıştırıldığı anlaşılmıştır" denildi. 
     



 GÜNCEL 


















</TEXT>
</DOC>
