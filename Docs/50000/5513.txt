<DOC>
<DOCNO> 5513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/ekonomi/eko20.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kime vergi yüzsüzü denir 
</HEADLINE>
<TEXT>

     Vergi dünyası MUSTAFA ÖZYÜREK 

     Vergi kanunlarında "vergi yüzsüzü" tanımını boşuna aramamak gerekir. Bu tanımı bazı köşe yazarları, 1990'lı yılların başlarında ortaya attı. Öylesine benimsendi ki yasal bir kavrammış gibi kullanılagelmektedir. 
     Başlangıçta, 26 Aralık 1993 gün ve 3946 sayılı kanunla, vergi borcunu zamanında ödemeyen mükelleflerin vergi yüzsüzü olarak ilanı öngörüldü. 
     Vergi dairelerinde ilan edilen listeler, basında çeşitli yorumlara ve nitelemelere konu oldu. Sonra yavaş yavaş kanıksandı. Listelerin haber değeri kalmadı. 
     İş çevrelerinde, kazancını zamanında beyan eden, ancak çeşitli imkansızlıklar nedeniyle vergi borcunu ödemeyen mükelleflere "yüzsüz" denmesinin haksızlık olduğu şeklinde tepkiler yoğunlaştı. Ve asıl "vergi yüzsüzü"nün vergi kaçıranlar, beyanname vermeyenler olduğu görüşü öne çıktı. 
     Vergisini zamanında ödemediği için yüzsüzler listesine girecek mükellefler arasında belediyeler ve kitler büyük ağırlık taşıyor. Devletin vergi, ceza ve gecikme faizi alarak toplam alacağının 4 katrilyona ulaştığı, bunun yarısından fazlasının belediyelerde ve kamu kuruluşlarında olduğu bilinmektedir. 
     1998'de 4369 sayılı kanunla vergisini zamanında ödemeyenlerin yanında vergi kaçıranların da ilan edilmesi hükme bağlandı. Ancak, 1998, 1999 ve 2000 yıllarında ne vergi borcunu zamanında ödemeyenler, ne de vergi kaçıranlar ilan edildi. Maliye Bakanlığı nihayet 293 sayılı tebliğ ile vergi yüzsüzlerinin 15 Temmuz 2001 tarihinde açıklanacağını belirledi. 

</TEXT>
</DOC>
