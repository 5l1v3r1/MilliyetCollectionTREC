<DOC>
<DOCNO> 30201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/guncel/gun08.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteciler aktif siyaset yapmalı mı 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Cumhuriyet Halk Partisi’nin 29. Olağan Kurultayı’nda, medya dünyasından bazı isimler de yüksek oyla Parti Meclisi PM üyesi seçildi. Gazetecilerin bir siyasi partinin yönetiminde yer alması elbette ilk değil. 
     Ancak, bu durum, basın mensuplarının siyasette aktif olarak yer almasının doğru olup olmadığı tartışmasına ve etik değerler açısından sakıncalı olup olmadığı sorusuna yol açtı. İşte görüşler 
     
     Orhan Erinç TGC Başkanı 
Bağımsızlık korunmalı      Türkiye Gazetecileri Hak ve Sorumluluklar Bildirgesi’nin, "özdeşleşme" bölümünde, "Gazeteci, uzmanlık alanı ne olursa olsun öncelikle gazetecidir. Polis muhabiri polis veya sözcüsü, spor muhabiri kulüp yöneticisi veya sözcüsü, herhangi bir partiden sorumlu muhabir onun üyesi veya sözcüsü gibi davranmamalı ve bu yönde yayım yapmamalıdır" diyor. "Taraf olma" bölümünde de gazeteci veya yayın organı, taraf oldukları olaydaki konumlarını kamuoyuna açıkça belirtmelidir. Yayın organı veya yorumcu siyasi, ekonomik veya toplumsal tercihleri doğrultusunda yayın yapabilir. Bu durumda bu tavır açıkça ortaya konulmalı, ayrıca yorum ile olay ayrımı kesin biçimde yapılmalıdır" der. Ancak, 1957’den bu yana pek çok gazeteci, partilerde, parti yönetimlerinde, hatta TBMM’de görev aldı. Bu nedenle bu gelenek son CHP Kurultayı ile de sürüyor. Bence, gazeteciden beklenen, mesleği ve hobileri dışında bir görev almaması ve bağımsızlığını korumasıdır. Benim kişisel değerlendirmem bu yönde. 
     
     Tufan Türenç Gazeteci - Yazar 
Sakınca görmedim      Ben tabii ki bunda sakınca görmediğim için girdim. Çünkü, yazılarımda da sürekli olarak belirttiğim gibi, dünya görüşümün örtüştüğü bir parti var. O parti de CHP. Ama bu konuda, bir ince nokta var. Ben bu partiye salt politika yapmak için girmiyorum. Ben bu partiye uzman kimliğimle giriyorum. CHP’ye katkıda bulunmak, partinin daha iyi bir noktaya gelmesini amaçlamak için giriyorum. Bunun da nedeni, bu partinin, Atatürk’ün, İnönü’nün kurduğu partinin son seçimde parlamento dışında kalması. Ülkeye zararlar verdiğine inandığım bu oluşumun değişmesi için, bu partinin güçlenmesi gerektiğine inanıyorum. Çünkü Türk demokrasisinin CHP’ye ihtiyacı olduğuna inanıyorum. Buna da katkıda bulunmak istiyorum. Gazeteci, politika yapabilir. Zaten bugüne kadar birçok gazeteci, birçok partide politika yaptı, h l yapıyor. Hala parlamentoda milletvekilliği yapan bir sürü gazeteci arkadaşımız var. Yazı da yazıyorlar. Bunun bir sakıncası olduğunu zannetmiyorum. Yeter ki insanlar sorumlu davranmasını bilsinler. Yani mesleklerini, politik çıkarları için kullanma yoluna sapmasınlar Böyle bir şey yapılırsa, tabii ki sakıncalı olur. 
     
     Uluç Gürkan DSP Milletvekili 
Doğru bulmuyorum      Doğru bulmuyorum. Bu nedenle de 1991 yılında parlamentoya seçildiğimde, yazı yazarak bir yere bağlı biçimde gazeteciliği sürdürmem konusundaki önerileri reddetmiştim. İki gerekçem vardı İster istemez ticari bir faaliyette, siyasi olarak taraf olma konumunda olacaktınız. İkincisi, siyasi olarak da gazeteciliğin gerektirdiği tarafsızlığı gerçekleştiremeyecektiniz. Yazdığınızı düşünün. Parti içinde dahi eleştirdiğiniz, partinizle ilgili bir olayı habere, yazıya dökemeyeceksiniz. Bu nedenle kendi deneyimimi de anımsayarak, doğru bulmuyorum. 
     
     Prof. Dr. Suat Gezgin İÜ İletişim Fakültesi 
Meslekle particilik karışmasın      Eğer partileri için çalışırken belirli bölgelere gitseler, halkın sesini dinleseler, kendi köşelerinde yazsalar anlarım. Ama bu Türkiye genelinde yapılmıyor. Gazetecilikle particiliği, yönetim kuruluna girmeyi karıştırmamak lazım. Her 15 günde bir seçildiği bölgelere gidip halkın sorunlarını dinleyip hükümette sorunları dile getirmeliler. Öyle olursa Türkiye bir noktaya varır. Oraya geldiklerinde A, B partizanlığı yürütmemeleri lazım. Ancak bunu yapamadılar. Laf ebeliğinden başka bir şey yapmıyoruz maalesef. 
     
     Süleyman Yağız DSP Gn Sekreter Yrd - Takvim Gazetesi yazarı 
Tarafsızlık bir görüntü      Bence bir sakıncası yok. Ben de aktif gazeteciyim ama bu siyaset yapmama engel değil. Tarafsızlık bir görüntüden ibaret. Bir gazetecinin taraflı olması çok doğal. Tarafsız olabilir ama taraflı olmasının da hiçbir sakıncası yok. Takvim’de köşe yazarlığı yapıyorum. Ama, bu aktif siyaset yapmama hiçbir zaman engel teşkil etmedi. Yazdıklarımdan bir tek kelimenin yalan olduğu ispat edilirse, kalemimi kırarım. 
     



 GÜNCEL 















</TEXT>
</DOC>
