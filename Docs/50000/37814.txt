<DOC>
<DOCNO> 37814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur10.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti amblemine 'Ampul' üreticileri ne dedi 
</HEADLINE>
<TEXT>

     Yeni kurulan bir siyasi partinin ampulü amblem olarak kullanmasını değerlendiren ampul üreticileri, bunun, ürünlerinin önemini ortaya koyduğunu ancak satışları etkilemeyeceğini söylediler. 
     Tetfen Şirketler Topluluğu Yönetim Kurulu Başkanı Nihat Gökyiğit, bu ürünün, zaruri bir ihtiyaç olduğunu belirtti. Gökyiğit, ampulün aydınlanmada kullanılması ve aydınlığın simgesi olması nedeniyle sempatik bir sözcük olduğunu ifade etti. 
     Ampulün amblem olmasının, satışlara artı veya eksi etkisi olmayacağını dile getiren Gökyiğit, ''Ancak bunu kullanan partiye etki yapacak'' dedi. 
     Ampulü, ''karanlığı aydınlığa dönüştüren bir mal'' olarak tanımlayan Gökyiğit, şöyle konuştu 
     ''Ampul aydınlanmayı, aydınlığı temsil ediyor. Aydınlık ise çok daha geniş manalar içeren bir sözcük. Vizyon ve genişlik getiriyor. Bir aydınlanma aracı ve başlı başına sempatik bir sözcük. Ampulü, bir partinin amblemi olarak ilk duyduğumuzda çok şaşırdık ama aklımıza ilk gelen kendi ürettiğimiz ampuller oldu. Tüm ürünlerde olduğu gibi pazarda bir daralma var ancak parti ambleminin pazara bir etkisi olmaz. Çünkü insanlar ihtiyaç yoksa ampul almazlar. Aksine ekonomik krizle beraber gelişen tasarruf eğilimi elektrik kullanımını düşürdü.'' 
     Nihat Gökyiğit, yılda ortalama 120 milyon adet olan ampul satışının ekonomik krizle 110 milyona düştüğünü ifade ederek, satışların artmasının piyasaların açılmasına bağlı olduğunu anlattı. 
     Türk Philips Ticaret Sanayi A.Ş. Ampul Bölümü Müdürü Emre Gürcan da, amblem olarak ampulün seçilmesinin sektörü rahatsız etmediğini ve bunun satışları olumlu veya olumsuz etkilemeyeceğini söyledi. Gürcan, amblem olmasını, bu ürünün insan yaşamında ne denli önemli olduğunu anlatması ve simgelemesi anlamında önemli bulduklarını belirterek, ''Ampul ve aydınlanma, yaratıcılığı sembolize ediyor. Bu amblemin kullanılmasının sektöre bir katkısı olmaz. Bunu kullanan siyasi partinin topluma vereceği mesaj anlamında kendilerine yararı olur. Ancak ampulün insan yaşamında neleri ifade ettiği ve ne kadar önemli bir ürün olduğunu ortaya koyması açısından bizi mutlu etti'' dedi. 
     Ampulün bu şekilde kullanılmasının kendilerini rahatsız etmediğini anlatan Gürcan, ''Çünkü taşıdığı anlam olarak kötü kullanılmadı. Politik bir karar'' diye konuştu. Türk Philips çatısı altında Philips Aydınlatma Kulübü kurduklarını bildiren Gürcan, kulübün logosunun da parti amblemine benzediğini kaydetti. 
     Sektörün son 3 yıldır ekonomik daralma nedeniyle büyüyemediğine işaret eden Gürcan, bu süreçte katma değeri yüksek tasarruf yaratan ampullerin üretimine yönelindiğini söyledi. Enerji tasarrufu sağlayan ampullerin satışında sektörün rekabet ettiğini dile getiren Gürcan, tüketicinin bilinçlenmesi ve aydınlanmasıyla pazarın da bu ürünlerde gelişme gösterdiğini sözlerine ekledi. 






</TEXT>
</DOC>
