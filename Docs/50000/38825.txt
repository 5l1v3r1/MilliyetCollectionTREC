<DOC>
<DOCNO> 38825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur10.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partililer "AK Parti'nin bizim zihniyetimizle ilgisi yok" 
</HEADLINE>
<TEXT>

     Saadet Partisi SP Genel Başkan Yardımcısı ve Erzurum Milletvekili Lütfü Esengün, Adalet ve Kalkınma Partisi'nin AKP kendi zihniyet ve düşünceleriyle ilgisi olmadığını belirterek ''AKP'nin tabanımızdan oy alması mümkün değildir'' dedi. 
     Esengün, Doğu Anadolu Gazeteciler Cemiyeti'nde düzenlediği basın toplantısında, SP'nin şu ana kadar 67 ilde teşkilatlanmasını tamamladığını, Eylül ayı sonuna kadar da tüm yurtta teşkilatlanma çalışmalarını tamamlayacaklarını söyledi. 
     17 Eylül'de TBMM'nin olağanüstü çalışmaya çağrılacağını ve Anayasa değişikliklerinin görüşüleceğini anlatan Esengün, bu konuda üzerlerine düşeni yapacaklarını belirterek, demokrasi ve insan hakları konusunda Anayasa'da önemli değişiklikler yapılması gerektiğini kaydetti. 
     Siyasi yasaklara karşı olduklarını ve Türkiye'nin yasaklarla bir yere varamayacağını ifade eden Esengün, ''İster Tayyip Erdoğan'a olsun, ister Erbakan'a olsun, SP olarak biz siyasilere konulan yasaklara karşıyız'' diye konuştu. 
     AKP'nin kendi çizgilerinde olmadığını savunan Esengün, sözlerini şöyle sürdürdü 
     ''AKP'nin bizim zihniyetimizle, düşüncemizle ilgisi yok. Tabanımızdan oy almaları da mümkün değildir. Çünkü onlar merkez sağda olduklarını söylüyorlar. Yani DYP ve MHP'yle hiçbir farkları yok. AKP'li arkadaşlarımızla bizim farkımız, onlar değiştim diyerek sisteme uydular, bizse sistemin bozuk düzenini değiştirmeye çalışıyoruz.'' 
     DGM Savcılığı tarafından Bayındırlık ve İskan Bakanlığı'nda bulunan dosyaların incelemeye alınması konusuna da değinen Esengün, geçmişte FP olarak, Bakan Koray Aydın hakkında gensoru önergesi verdiklerini de anımsattı. 
     
     






</TEXT>
</DOC>
