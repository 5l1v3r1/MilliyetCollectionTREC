<DOC>
<DOCNO> 25292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/siyaset/siy01.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan haklarının güvencesiyim 
</HEADLINE>
<TEXT>

Göreve dün akşam atanan yeni İçişleri Bakanı önce Milliyet’e konuştu... 
     ANKARA Milliyet 

     Rüştü Kazım Yücelen İçişleri Bakanlığı’na atanmasının ardından, "Halkıma en büyük taahhüdüm, yolsuzluklar, terör ve uyuşturucu kaçakçılığıyla mücadele konusunda. Yolsuzlukla mücadelede Sadettin Tantan’dan aldığım bayrağı daha ileriye götürmek en önemli taahhüdümdür" dedi 
     Yücelen, yeni görevinin ardından ilk demecini Milliyet’e verdi. "Yolsuzluk ve kara parayla mücadele konusunda Sayın Tantan çok önemli mesafeler katetti. Şimdi biz ondan alacağımız bayrağı en ileriye götüreceğiz" diyen Yücelen, şunları söyledi 
     
Teminat verdi      "Güvenlik güçleri, namuslu vatandaşın işadamının teminatıdır. Güvenlik güçlerinin en önemli görevi vatandaşın her konudaki özgürlüğünü korumaktır. Bu anlamda törör, uyuşturucu, kara para ve yolsuzluk mücadelesi olabildiğince ileriye götürülerek yılmaksızın sürdürülecektir. Yasadışı telefon dinlenmesiyle mücadeleyi İçişleri Bakanlığı yapacaktır. Türk insanının özgürlüklerinin teminatı İçişleri Bakanlığıdır." 
     Yücelen, "İnsan Hakları Bakanlığı’ndan gelen bir siyasetçi olarak bu konudaki hassasiyetleri çok iyi bildiğini, İçişleri Bakanlığı’nın insan haklarının teminatı haline getirileceğini" kaydetti. 
     
Yerel yönetime destek      Tantan’ın hazırladığı yerel yönetim reformunun Meclis’ten geçmesi için bütün gücüyle çalışacağını, illerin kalkınması için bu yasanın çok önemli olduğunu belirten Yücelen, "Valiler ve belediye başkanları illlerin kalkınması ve vatandaşın huzurunun sağlanmasında yasalarla desteklenecekler" diye konuştu. 
     Güvenlik güçlerinin sıkıntılarını da çok iyi bildiğini ifade eden Yücelen, şöyle devam etti "Güvenlik güçleri ve eşleri ile çocukları bugünden itibaren her türlü şik yetleri için, sorunları için bana gelebilirler. Kapım onlara sonuna kadar açıktır. Onların sorunlarını çözmek için çaba sarf etmek boynumun borcudur." 
     
Deneyimli politikacı      İçişleri Bakanlığı görevine getirilen Rüştü Kazım Yücelen, politikaya ANAP kurulurken girdi. 1948’de Anamur’da doğdu. İ.Ü. İktisat Fakültesi’ni bitirdi. Turgut Özal ile birlikte politikaya sahnesine atılan kadronun içinde yer aldı. 1983’ten bu yana her dönem milletvekili seçilmeyi başardı. Özal sonrasında Mesut Yılmaz’ın liderliğini destekledi. 55. Hükümet’te Devlet Bakanlığı görevini yürütürken Yılmaz’ın Makedonya gezisi sırasında trafik kazası geçiren Yücelen uzun süre tedavi gördü. Mehmet Ali İrtemçelik’in istifasının ardından insan haklarından sorumlu bakanlığa kaydırıldı. İnsan Hakları Koordinatör Üst Kurulu Başkanlığı görevini üstlendi, Türkiye’nin 21 merkezinde insan hakları kurultayları düzenledi ve kamuoyunda büyük yankı uyandıran insan hakları raporunu hazırladı. Fransızca ve İngilizce bilen Yücelen üç çocuk babası. 
     
Salkım Hanım’ kabinede      Özelleştirmeden sorumlu Devlet Bakanlığı’na getirilen ANAP İstanbul Milletvekili Yılmaz Karakoyunlu, sanatçı kişiliği ile tanınıyor. Yazar olan Karakoyunlu, Şanlıurfa kökenli bir ailenin çocuğu olarak 1936 yılında İstanbul’da doğdu. Babası hukukçu Zeki Arif Bey, Demokrat Parti kurucularından. Ankara Siyasal Bilgiler Fakültesi’ni bitirdikten sonra ABD’de master, İstanbul Üniversitesi’nde doktora yaptı. Bir dönem, "Banker Kastelli" olarak bilinen Cevher Özden’in danışmanlığında bulundu. Edebiyata şiirle başladı, öykü ve romanla devam etti. Son dönemde, "varlık vergisi" uygulanan Türkiye’deki gayrimüslimlerin trajik öyküsünü anlatan "Salkım Hanım’ın Taneleri" romanıyla gündeme geldi. Aynı adla beyazperdeye aktarılan kitap, Karakoyunlu’ya 1990 Yunus Nadi Roman Ödülü’nü getirdi. 
     
İnsan hakları Gaydalı’ya      Başbakanlığın açıklamasında, Çay İşletmesi Genel Müdürlüğü’nün bağlandığı belirtilen Devlet Bakanı Edip Safter Gaydalı’nın Yücelen’in uhdesindeki insan haklarından da sorumlu kılındığı kaydedildi. ABD Büyükelçisi Robert Pearson’ın dün akşam konutunda Uluslararası İnsan Hakları Hukuk Komitesi’nin Türkiye’yi ziyareti nedeniyle verdiği resepsiyonda, Yücelen’in İçişleri Bakanlığı’na getirilmesi memnuniyetle karşılandı. Resepsiyona katılan konuklar bu memnuniyetlerini "Yapılan atama, bu konuda sorunları olan Türkiye’nin uluslararası konumu açısından fevkalade yararlı" diye dile getirdiler. 
     



 SİYASET 












</TEXT>
</DOC>
