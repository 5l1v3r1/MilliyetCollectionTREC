<DOC>
<DOCNO> 20719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sonspo04.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde 'Türk Fırtınası' sürüyor...Sabah seansında 4'te 4 yaptık 
</HEADLINE>
<TEXT>

     48. Avrupa Büyükler Grekoromen Güreş Şampiyonası'nda Türk güreşçilerinin başarıları sürüyor. 
     İstanbul Abdi İpekçi Spor Salonu'nda süren şampiyonanın 2. gün sabah seansında mindere çıkan 4 Türk güreşçisi de 1. turda yaptıkları müsabakalarda rakiplerini yendi. 
     85 kiloda Dünya ve Olimpiyat Şampiyonu Hamza Yerlikaya, ilk müsabakasında Slovak rakibi Atilla Badki karşısında zorlanmasına karşın galip gelmesini bildi. Yerlikaya, normal süresini 1-0 önde tamamladığı karşılaşmada, uzatmalarda rakibinin saltoya bağlanmamakta direnmesi üzerine önce puan aldı ve ardından kazandığı ihtar puanıyla da minderden 3-0 sayıyla galip ayrıldı. Yerlikaya, 2. müsabakasını Belarus Valeri Tsylents ile yapacak. 
     Şampiyonada ilk kez A Milli Takım mayosu giyen 58 kiloda Şeref Tüfenk, çakişmeli bir karşılaşmadan sonra ilk müsabakasında Ukraynalı Ruslan Khakimov'u 5-4 sayıyla yendi. Tüfenk, 2. karşılaşmasında Polonyalı Lucjan Kwit ile mücadele edecek. 
     İlk kez A milli olan 69 kiloda Selçuk Çebi ise, ilk maçında Hırvat Tomislav Kovaç'ı zorlanmadan geçti. Çebi, karşılaşmada üst üste yaptığı oyunlarla 2.37'de rakibini teknik üstünlükle 10-0 yenerek, rahat bir galibiyet elde etti. Çebi, 2. müsabakasında Rumen Constantin Matei ile karşılaşacak. 
     Şampiyonanın ikinci gün sabah seansında mindere çıkan son Türk güreşçisi olan 130 kiloda Fatih Bakır da İsveçli rakibi Eddy Bevgtssey'i, verdirdiği ihtarlarla 3-0 yendi. Bakır da 2. karşılaşmasında Ukraynalı Mikale Shvidkil ile mücadele edecek. 
     Böylece Türk güreşçileri, şampiyonanın şimdiye kadarki bölümünde yaptıkları toplam 13 müsabakanın tümünü kazanmış oldu. 







</TEXT>
</DOC>
