<DOC>
<DOCNO> 23993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/siyaset/siy04.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım tam gaz 
</HEADLINE>
<TEXT>

Rusya, Türkiye’de tartışılan Mavi Akım Doğal Gaz Projesi’ni bir an önce bitirmek için Japon, İtalyan ve Alman bankalarından 3 milyar dolara yakın kredi buldu 
     CENK BAŞLAMIŞ Moskova 

     Rusya, Türkiye’de son dönemde sıkça tartışılan Mavi Akım Doğal Gaz Projesi’ni uygulayabilmek amacıyla kolları sıvayarak, 3 milyar dolara yakın kredi buldu. 
     Aynı zamanda dünyanın en büyük doğal gaz üreticisi olan Gazprom’dan dün yapılan açıklamada, son olarak İtalyan ve Japon finans kuruluşlarının garantörlüğünde 1.8 milyar dolar kredi alındığı bildirildi. 
     Biri 1.1, diğeri ise 626 milyon dolar tutarında olan kredileri İtalyan, Alman ve Japon bankaları verdi. 
     
Karadeniz’in dibine boru      Kredinin bir bölümüyle Mavi Akım çerçevesinde Karadeniz’in dibine döşenecek borular Japonya’dan alınacak. Böylece Gazprom’un projeyi uygulayabilmek amacıyla dış piyasalardan bulduğu kredi tutarı 2.9 milyar dolara ulaştı. 
     Bu da, toplam bedeli 3.3 milyar dolar olan projenin neredeyse tamamına yakın bir bölümünü oluşturuyor. 
     Gazprom’un kredi bulabilmek için çaba harcaması, projeye bir an önce işlerlik kazandırmak istemesine bağlanıyor. 
     
2002’de devreye girecek      Son yapılan açıklamalara göre Mavi Akım, 2002’nin ilk aylarında devreye girecek. Rus tarafı, projeyi bitirebilmek için büyük çaba harcarken, Türkiye’de Mavi Akım’la ilgili tartışmalar sürüyor. 
     
16 milyar metreküp gaz      Anlaşmayla Türkiye yılda 16 milyar metreküp doğal gaz alacak. Gazprom’dan yapılan bir başka açıklamada, şirketin geçen yıl gaz satışından 12 milyar dolar gelir elde ettiği, Batılı şirketlerle yapılan anlaşmaların ise 210 milyar doları bulduğu bildirildi. 
     



 SİYASET 















</TEXT>
</DOC>
