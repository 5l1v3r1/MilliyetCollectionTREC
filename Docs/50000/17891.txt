<DOC>
<DOCNO> 17891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/dunya/adun.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
24 Nisan hediyesi 
</HEADLINE>
<TEXT>

Fransa, 1983’teki Orly Katliamı’nın elebaşılarından ömürboyu hapse mahk m Asala lideri Varujan Garbisyan’ı 24 Nisan soykırımı anma günü’ arefesinde serbest bıraktı ve katil, Erivan’daki törenlere yetişti 
     MİNE G. KIRIKKANAT Paris 

     Ermeni terör örgütü Asala tarafından 15 Temmuz 1983’te Paris’teki Orly Havaalanı’ndaki THY bürosuna karşı düzenlenen bombalı saldırı davasında davasında müebbede mahkum edilen 47 yaşındaki örgüt lideri Varujan Garbisyan, Fransa’daki Ermeni lobisinin 24 Nisan "soykırımı anma törenleri" arefesinde "koşullu serbest bırakılarak", geceyarısı gizlice Ermenistan’a uçuruldu. 
     Sekiz kişinin ölümü ve altmıştan fazla insanın yaralanmasıyla sonuçlanan saldırı nedeniyle ömürboyu hapis cezasına çarptırıldığı 3 Mart 1985’ten bu yana Saint - Maur hapisanesinde tutulan Garbisyan’ın serbest bırakılmasına 19 Mart’ta karar verildiği ve gizli tutulan kararın, Ermeni davasına bir jest olarak 24 Nisan arefesinde uygulamaya konulduğu öğrenildi. 
     
Soykırım yasası      Garbisyan’ın Fransa topraklarını terketmek koşuluyla affedilmesinde, 1 Mart 2001’den beri uzun süreli hapis cezalarının bağışlanması konusunda yerel mahkemelerin kararını öngören yeni bir hukuk düzenlemesi etkili oldu. 
     Ancak, affa zemin hazırlayan esas gerekçe, Fransa’nın 29 Ocak’ta kabul ettiği "Ermeni soykırımı" yasası oldu. 
     Garbisyan’ın avukatları, "Tutuklunun eylemlerinin amacı olan, Ermeni soykırımının Fransa devleti tarafından resmen tanınması gerçekleştiğine göre, geçmiş dönemde davasını hissiyata kapılarak silahlı suç işlemek yoluyla duyurmaya çalışmasının anlayışla karşılanabileceğini, hapiste geçirdiği uzun sürede iyi halinin göz önüne alınarak serbest bırakılması gerektiğini" vurguladılar. Val du Marne mahkemesi koşullu serbest bırakma kararında ayrıca, "Erivan Belediye Başkanı’nın Garbisyan’a ev ve iş tahsis ettiğini Ermenistan’ın da Garbisyan’ı topraklarına kabul ettiğini" bildirerek tutuklunun Ermenistan’a iade edilmesinde mahsur olmadığını belirtti. 
     
Erivan’da karşılandı      Kararda, "Ermenistan Cumhuriyeti’nin 1990’da bağımsızlığını kazanmasıyla Asala’nın varlık nedeninin bittiği ve örgütün dağıldığı" gerekçesi de sıralandı. 
     Garbisyan’ın uçağının, Asala kasabının 24 Nisan törenlerine katılmakla kalmayıp, "kahraman" gibi karşılanması için başkente zamanında indiği bildiriliyor. 
     
Asala’nın sonunu getiren eylem      Fransa’nın 1973’te başlayan Ermeni terörüne karşı gösterdiği ve kimi zaman yataklık etme derecesine varan hoşgörü, kurbanların arasında çok sayıda Fransız’ın da bulunması nedeniyle Orly baskınından sonra yerini örgüte karşı katı bir tutuma bıraktı. Saldırıdan sonra bir hafta süreyle tüm gizli servislerin ve polisin birlikte yürüttükleri operasyonda 51 kişi tutuklandı. Aralarında, Asala şeflerinden Varujan Garbisyan’ın yanı sıra üç örgüt militanı vardı ve evlerinde makinalı tüfekler, dinamitler ve elektronik bomba teçhizatı bulundu. Eylemdeki rolünü önceleri inkar eden Garbisyan, sonunda suikastın beyni olduğunu itirafla, 3 Mart 1983’te ömürboyu hapis cezasına çarptırıldı. 
     Orly baskınından sonra Ermeni davasına olan sempati devam etse bile Asala Fransa’da artık kolay barınamaz hale gelmişti ve bu durum da örgütün bölünmesini kolaylaştırdı. Örgüt içinde meydana gelen parçalanma sonucunda önemli bir kesim silahlı eyleme son verme kararı aldı. 
     



 DÜNYA 










</TEXT>
</DOC>
