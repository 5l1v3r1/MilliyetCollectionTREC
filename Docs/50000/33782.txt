<DOC>
<DOCNO> 33782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun13.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IKDP ve IKYB Saddam'ın diyalog önerisine ortak yanıt verecek 
</HEADLINE>
<TEXT>

     Irak Kürdistan Demokratik Partisi IKDP ve Irak Kürdistan Yurtseverler Birliği'nin IKYB , Irak Devlet Başkanı Saddam Hüseyin'in diyalog önerisine ortak yanıt vermeye hazırlandıkları bildirildi. 
     Merkezi Londra'da bulunan El Hayat gazetesi, IKYB ve IKDP heyetlerinin dün Kuzey Irak'ın Süleymaniye kentinde bir araya gelerek Saddam'ın önerisine verecekleri ortak yanıt üzerinde çalıştığını duyurdu. 
     Haberde, heyetin görüşmelere bugün ve yarın da devam etmesinin beklendiği ifade edilerek, heyetteki yetkililerin verilecek yanıt konusunda görüşmelerin hangi aşamada olduğu konusunda herhangi bir açıklama yapmadığını duyurdu. 
     Habere göre bir Kürt kaynağı, Saddam'ın önerisini değerlendirirken, Kürtlerin merkezi hükümetle kapsamlı bir çözümden yana olduğunu belirterek, ''Ancak asıl sorun bu görüşmeler için şartların oluşup oluşmadığıdır. Şimdi yaptığımız bu koşulları sorgulamaktadır'' dedi. 
     Saddam, 15 Temmuz'da yaptığı çağrıda, ''Kürdistan bölgesindeki halkımızın kendi öz tercihleriyle iyi ve kötü olayları bizimle tartışmasını istiyoruz'' demişti. 
     Öte yandan IKDP-IKYB ilişkilerinde ilermeler sağlandığı ve tarafların IKDP'li ailelerin IKYB'nin, IKYB'li ailelerin de IKDP'nin kontrolündeki bölgelere dönmesine izin verilmesi konusunda anlaşmaya vardığı bildirildi. 
     IKDP ile IKYB arasında çıkan çatışmalar yüzünden yüzlerce aile yaşadıkları kenti terketmişti. 
     El Hayat'ın haberinde, iki parti arasında bazı alanlarda gelişme sağlanırken, kurulması planlanan ortak parlamento konusunda ise gelişme olmadığı kaydedildi. Bunun parlamentonun adından kaynaklandığı belirtilen haberde, bu konudaki sorunların aşılması için, IKDP lideri Mesut Barzani ile IKYB lideri Celal Talabani arasında görüşme yapılmasının planlandığını duyurdu. 
     
     






</TEXT>
</DOC>
