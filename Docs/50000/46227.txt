<DOC>
<DOCNO> 46227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/ekonomi/eko05a.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz Ekonomide kullandığımız avans bitiyor 
</HEADLINE>
<TEXT>

     ANKARA ANKA 

     ANAP Genel Başkanı ve Başbakan Yardımcısı Mesut Yılmaz, "Ekonomide artık bir tercih yapmak durumundayız. Ya ileri, ya geri. Bundan kaçış yok" dedi. 
     ANAP Grubu’nda konuşan Yılmaz, savaşın ekonomi üzerindeki etkilerinin artacağını, 2002 bütçesinde ek önlemlere yer verilmesi gerektiğini söyledi. Yılmaz, "Şartlar dayatmaktadır. Artık bundan kaçmak mümkün değildir. İrrasyonel politikalarda artık bir tercih yapmak için yol ayrımına geldik. Kullandığımız zaman avansı giderek daralmaktadır. Ya Türkiye’nin 20 yıl geriye gitmesine seyirci kalacağız ya da 20 yıl ileriye taşıyacak ekonomik ve siyasi üstünlük kuracağız" dedi. 
     
     Çıkar çevreleri engelliyor’ 
     Herkesin devletteki kara deliklere dikkat çektiğine belirten Yılmaz, "Bu son derece haklı bir talep. Ancak bu sağlıksız yapısından beslenen o kadar çevre ve kişi vardır ki çözüm için atılan her adım inanılmaz engellerle karşılaşıyor. İlginç olan bu engellemelerin söz konusu çarpıklıkların kaldırılmasını isteyenlerden gelmesidir. Ekonomik krizin çözülmesine ilişkin politikaların açmazı da buradadır. Hükümeti oluşturan partiler olarak dönüşü olmayacak şekilde ekonomik gelişmelerdeki bu faturaları üstlenmiş durumdayız. Gelişmelerdeki sıcaklığa rağmen önceliğimizi ekonomiye vermek zorundayız" dedi. 
     
     
     



 EKONOMİ 

























</TEXT>
</DOC>
