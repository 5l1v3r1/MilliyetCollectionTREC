<DOC>
<DOCNO> 18405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sonspo05.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 38. randevuda Adanaspor'u yarın akşam konuk edecek 
</HEADLINE>
<TEXT>

     Galatasaray ile Adanaspor, yarınki maçla birlikte Birinci Futbol Ligi'nde 38. kez karşı karşıya gelecek. 
     İki takım arasında geride kalan maçlarda sarı-kırmızılılar 18, turuncu-beyazlılar ise 9 maç kazanırken, taraflar 10 maçta eşitliği bozamadı. 
     Galatasaray'ın toplam 62 golüne, Adanaspor 40 golle yanıt verebildi. 
     İki takım arasında sezonun ilk yarısında Adana'da oynanan maçı Galatasaray 2-1 kazanmıştı. Sarı-kırmızılılar, geçen sezon yapılan lig maçlarını deplasmanda 4-3, İstanbul'da 4-0 galibiyetle kapatmıştı. 
     
     İstanbuldaki maçlar 
     Galatasaray ile Adanaspor, ligde şimdiye dek İstanbul'da 18 kez karşılaştı. İstanbul'daki maçlarda sarı-kırmızılılar, 13 galibiyet, turuncu-beyazlılar 3 galibiyet alırken, 2 maç berabere sonuçlandı. Galatasaray, İstanbul'da attığı 42 gole karşılık, kalesinde 17 gol gördü. 
     
     En farklı skorlar... 
     İki takım arasındaki en farklı skorlu galibiyet, 1989-90 sezonunda İstanbul'da 5-0'lık sonuçla Galatasaray'a ait bulunuyor. 
     Adanaspor ise Galatasaray karşısında en farklı skorlu galibiyetlerini kendi sahasında 1974-75 ve 1976-77 sezonlarında 3-1'lik sonuçlarla elde etti. 
     Bu arada Galatasaray ile Adanaspor arasındaki en gollü mücadelede futbolseverler tam 10 gol görme şansını buldu. 1988-89 sezonunda Galatasaray, rakibini İstanbul'da 7-3 yenerken, geçen sezon ise Adana'daki gol düellosunu 4-3'lük skorla Galatasaray kazanmıştı. 






</TEXT>
</DOC>
