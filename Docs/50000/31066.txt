<DOC>
<DOCNO> 31066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/guncel/gun04.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteci polise tatbikat 
</HEADLINE>
<TEXT>

Ali Fevzi Bir'i kaçıran Emniyet Müdür Yardımcısı Tokcan'a çelik yelek giydirildi 
     NİHAT ALTINTAŞ İstanbul 

     Susurluk Davası'nda dört yıl hapse mahkum edilen "Aliço" lakaplı Ali Fevzi Bir'i fidye için kaçıran çetenin lideri, Emniyet Amiri Ayhan Tokcan ve dört adımına tatbikat yaptırıldı. 
     Çelik yelek giydirilen Kağıthane İlçe Emniyet Müdür Yardımcısı Tokcan ve adamları, önce Bir'in kaçırıldığı Gayrettepe'ye, ardından da altı saat rehin tutulduğu Ortaköy'deki çay bahçesine götürüldü. Tokcan, olay sırasında kendisinin de minibisü kullandığını belirterek, şunları söyledi 
     "Sami Hoştan hastanede tedavi görürken, ben de orada görevliydim. Bir bu sırada hastaneye geldi. Hoştan'ı ziyaret ettikten sonra hastane görevlilerine binlerce dolar dağıttığını gördüm. Bunun üzerine, bu eylemi gerçekleştirmeye karar verdim." 
     Eski sabıkalılardan bir grup oluşturduğu belirten Tokcan, "Benden önce 400 bin dolar istediler. Ancak pazarlık sonucu 200 bin dolara anlaştık. Bir hafta süreyle hastanede Bir'i bekledik. Takibe alarak, Gayrettepe'de, Asayiş Şubesi'nin bir arka sokağındaki evini tespit ettik" dedi. 
     Hoştan'ı bir kez daha ziyaret eden Bir'in peşine düştüklerini anlatan Tokcan, "Evin bulunduğu sokağa girince önünü kestik. Polis yeleği giydirdiğim Kenan Çarpık, Metin ve Mustafa, Bir'i minibüse bindirdiler. Beşiktaş'ta görev yaparken tanıştığım, Ortaköy'de çay bahçesi işleten Ali'nin yerine götürdük. Kendisinden bir milyon dolar fidye istedik. Evde bulunan 26 bin mark ve 10 bin doları adamlarımdan biri aldı. Geri kalanı sonra vereceğini söyleyince, dövüp serbest bıraktık" diye konuştu. 
     Bir'in zaman zaman telefonla tehdit edip, paranın geri kalanını istediklerini kaydeden Tokcan, "Şikayetçi olacağını düşünerek, telefonlarımızın tespit edilmemesi için Topkapı Mezarlığı'ndaki mezar taşlarına bakıp, üzerindeki isimlere göre telefon kartı çıkarttık. Her arayışımızda, başka bir isme çıkarttığımız kartı taktık" dedi. 
     



 GÜNCEL 













</TEXT>
</DOC>
