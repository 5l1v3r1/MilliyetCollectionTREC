<DOC>
<DOCNO> 45507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/siyaset/asiy.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorunlar Ecevit’e ulaştı 
</HEADLINE>
<TEXT>

Size geliyoruz’ sloganıyla yurdu dolaşıp dert dinleyen yazarlarımız, halkın sıkıntılarını Başbakan’a aktardı 
     ELÇİN ERGÜN Ankara 
Fotoğraflar ALTAN BURGUCU 

     Halkın sorunlarını dinlemek için Türkiye’nin dört yanını gezen Milliyet yazarları, turlarını Başbakanlık’ta tamamladı. Milliyet ekibi tur boyunca halktan dinledikleri sorunları bizzat Başbakan Bülent Ecevit’e aktardı. 
     17 Ağustos depreminin ikinci yıldönümünde "size geliyoruz" sloganıyla yollara düşen Milliyet yazarları, binlerce kilometre katederek tamamladıkları ilk turda edindikleri izlenimleri Ankara’da anlattılar. Turun başından itibaren gruplar halinde ülkeyi gezen yazarlar bu kez 22 kişilik ekiple Ankara’yı ziyaret ettiler. 
     
     TIR Başbakanlık’ta 
     Yazarlarımızı vatandaşla buluşturan Milliyet TIR’ı dün sabah saatlerinde Başbakanlığa geldi. TIR, bu ziyaret için özel olarak hazırlandı. 
     TIR’ın hazırlanmasının ardından Milliyet yazarları Başbakanlık’ta Ecevit’le buluştu. Yaklaşık bir saat süren görüşmede Ankara Temsilcisi Fikret Bila, Milliyet’in kampanyası hakkında bilgi verdi. Tur boyunca halkın yazarlara aktardığı geçim sıkıntısı, kapanan işyerleri, işsizlik sorunları Ecevit’le birlikte masaya yatırıldı. Ecevit, yazarların izlenimlerini ilgiyle dinlerken, kriz sonrası sıkıntıya düşen bazı iller hakkında detaylı bilgi aldı. 
     
     Türkiye’yi dinledik 
     Gazetemizin "Size geliyoruz" sloganıyla başlattığı kampanya çerçevesinde yola çıkan Milliyet TIR’ı, yazarlarımızı 35 ilde halkla buluşturdu. 
     İstanbul’dan 16 Ağustos 2001’de yola çıkan Milliyet TIR’ının ilk durağı Marmara depreminin merkezi Kocaeli’nin Gölcük ilçesi oldu. Yazarlarımız, depremin üzerinden iki yıl geçmesine karşın yaraları sarılmayan Gölcüklüleri dinledi. Adapazarı ve Düzce’de de manzara aynıydı. 
     Daha sonra Karadeniz’e geçen Milliyet kervanı, Doğu Anadolu, Güneydoğu Anadolu, Akdeniz, İç Anadolu ve Ege bölgelerini dolaştı. Son olarak Trakya’ya geçen Milliyet kervanı İstanbul ile kampanyanın ilk ayağını noktaladı. Milliyet kervanı 36 günde 7 bin 300 kilometre yol yaptı, binlerce insanın derdini dinledi. 
     
Yazarlarımız Türkiye’yi anlattı      Milliyet yazarları Güneri Cıvaoğlu, Hasan Cemal, Hasan Pulur, Sami Kohen, Fikret Bila, Melih Aşık, Derya Sazak, Nail Güreli, Güngör Uras, Abbas Güçlü, Hurşit Güneş, Meral Tamer, Can Dündar, Atilla Gökçe, Ömer Üründül, Haslet Soyöz, Ercan Akyol, Halil Özer, Ercan Güven, Meliha Okur, Ece Temelkuran, Başbakanlık’ta, Başbakan Ecevit’e halkın sorunlarını aktardılar. 
     
     NOTLAR 

</TEXT>
</DOC>
