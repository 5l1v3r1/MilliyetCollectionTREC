<DOC>
<DOCNO> 39146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/guncel/gun06.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet üniversiteleri gözde 
</HEADLINE>
<TEXT>

ÖSS’de şaşırtan sonuç 1882 okul birincisi, hiçbir programa yerleşemedi 
     ANKARA Milliyet 

     Öğrenci Seçme Sınavı ÖSS Yerleştirme sonuçları dün açıklandı. ÖSS şampiyonları, tercihlerini mühendislik bölümlerinden yana kullandı. Sınavı kazanan 1 milyon 26 bin 903 adaydan 282 bin 142'si üniversitelerin örgün lisans ve önlisans programlarına yerleşmeye hak kazandı 
     Öğrenci Seçme ve Yerleştirme Merkezi ÖSYM Başkanı Dr. Fethi Toker, dünkü basın toplantısında öğrencilerin ÖSS'den aldıkları puan ve üniversite taban puanlarını göz önüne alarak yaptıkları seçime göre yerleştirildiklerini, adayların devlet üniversitelerini daha çok tercih ettiğini açıkladı. 
     2001-ÖSS'yi kazanan 1 milyon 26 bin 903 adaydan 586 bin 807'si tercih formunu teslim etti. 163 bin 783'ü üniversitelerin örgün lisans programlarına, 118 bin 359'u da örgün önlisans programlarına olmak üzere toplam 282 bin 142 aday yerleşmeye hak kazandı. 
     Yüzde 39.307 üniversiteye yerleştirilme oranıyla Çankırı en isabetli seçim yapan il. Çankırı'dan sınavı geçerli sayılan 411 adaydan 343'ü lisans, 33'sı önlisans, 933'ü açık öğretim fakültesini tercih etti. İkinciliği yüzde 39.184 ile İzmir, üçüncülüğü 38.715 ile İstanbul aldı. 
     
     Başarılı okullar 
     Sınavı geçerli sayılan aday sayısına göre bir yükseköğretim programına yerleşme yüzdesi yönünden en başarılı okullar Fen Liseleri, Özel Fen Liseleri, Yabancı Dille Öğretim Yapan Özel Liseler ve Anadolu Liseleri oldu. 
     Örgün lisans programlarında 17 bin 463, örgün önlisans programlarında 8 bin 698 olmak üzere 26 bin 161 kontenjan boş kaldı. 
     2001-ÖSS'de sınavı geçerli olan 6 bin 39 okul birincisi adaydan 4 bin 157'si yükseköğretim programına yerleşti. Kendilerini diğer adaylardan avantajlı kılan bazı haklar tanınmasına rağmen 1882 okul birincisi hiçbir programa yerleşemedi. ÖSS'yi kazanan 875 özürlü adaydan 348'i yerleşmeye hak kazandı. 
     
     Şampiyonların tercihleri 
     ÖSS'de dereceye giren adaylar tercihlerini mühendislik bölümlerinden yana kullandılar. ÖSS Sayısal puan türünde birinci olan Mert Poyraz, Boğaziçi Üniversitesi Mühendislik Fakültesi Endüstri Mühendisliği Bölümü'ne yerleşti. 
     Bu puan türünde ikinci olan Tuğcan Aktaş, ODTÜ Elektrik Elektronik Mühendisliği Bölümü'ne girmeye hak kazandı. Sayısal puan türünün üçüncüsü Fatih Hakan Köklü de Bilkent Üniversitesi Elektrik Elektronik Mühendisliği bölümünü burslu olarak kazandı. ÖSS Sözel puan türünde birinciliği elde eden Hüseyin Onay sayısal puanıyla Ege Üniversitesi Tıp Fakültesi'ni kazandı. İkinciliği elde eden adaylardan Burak Eskici Boğaziçi Üniversitesi Mühendislik Fakültesi Endüstri Mühendisliği bölümüne, Kutalmış Gökalp İnce ODTÜ Elektrik Elektronik Mühendisliği bölümüne burslu olarak girdi. 
     
GATA’yı bıraktı, Ege Tıp’ı kazandı      İZMİR DHA 

     İzmir Maltepe Askeri Lisesi’ni 1995 yılında birincilikle bitirdikten sonra Gülhane Askeri Tıp Akademisi’ne GATA giren Hüseyin Onay, 5’inci sınıfa kadar okuduktan sonra sivil tıp fakültelerinin şartlarının askeri tıp fakültelerine göre daha iyi olduğu gerekçesiyle okulu bırakıp ÖSS’ye girdi. 211.987 sözel puanla Türkiye birinciliğini yakalayan başarılı öğrenci, tercihini sayısal alanda yaptı ve genetik tıp okuyup uzmanlaşmak istediği Ege Üniversitesi Tıp Fakültesi’ne girdi. 
     



 GÜNCEL 

















</TEXT>
</DOC>
