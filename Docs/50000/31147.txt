<DOC>
<DOCNO> 31147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/soneko15.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den Güney Kore'ye "Reformları hızlandır" 
</HEADLINE>
<TEXT>

     Uluslararası Para Fonu IMF , Güney Kore'den borç yükü altındaki şirketlerin yeniden yapılandırılmasına ilişkin reformları daha da hızlandırmasını istedi. 
     IMF İcra Direktörü Baş Yardımcısı Stanley Fischer, Seul'deki bir forumda yaptığı konuşmasında, karlılıklarındaki zayıflık, yetersizlik ve aşırı borç yükü nedeniyle, Güney Kore'de şirketlerin, özel sektörün ekonomide kırılganlık, hassasiyet kaynağı olmaya devam ettiğini söyledi. 
     Fischer, Güney Kore'de 2002 yılı sonlarındaki genel seçimler döneminde reformlara bağlılığın, reform taahhütlerinin korunmasının önemini vurguladı. Mali sektör şirketlerinin durumlarının düzeltilmesi, iyileştirilmesi işinin hızlandırılıp, bu şirketlerin özelleştirilmesi gerektiğini belirten Fischer, Güney Kore hükümetinin yaşaması mümkün olmayan, verimsiz şirketlerin batmasına izin verip, şirket bonoları ve tahvillerine devlet garantisi verilmesi uygulamasına son verici planı süratle hazırlamasını istedi. Bu arada, Güney Kore Devlet Başkanı Kim Dae-jung, yazılı açıklamasında, ''devlet başkanı olduğum sürece, reformlara devam edecek ve halefim için reformların sürdürebileceği temeli hazırlamaya gayret göstereceğim'' dedi. 
     Asya'da 1998'de patlak veren mali krizden beri Güney Kore, verimsiz mali sektörü ve şirketleri, bilhassa da, zengin ailelerin kontrolündeki holdingleri yeniden yapılandırıcı, çeki-düzen verici geniş kapsamlı programları uygulamaya girişti. Bu programlar sonucunda, mali yapısı zayıf düzinelerce banka ve holding kapandı. Ancak, reformları yeterli bulmayan çevrelere göre, iflasın eşiğinde hala çok sayıda şirket var ve hükümetin, şirketlerin yeniden yapılandırılması reformlarını daha etkin yürütmesi gerekiyor. 







</TEXT>
</DOC>
