<DOC>
<DOCNO> 3377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/soneko03.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren'in 2 şirketine haciz 
</HEADLINE>
<TEXT>

     Galatasaray Spor Kulubü Başkanı Faruk Süren'in iki şirketine 4 banka tarafından ihtiyati haciz uygulanırken, 14 banka ile bir özel finans kuruluşu da 28.9 milyon dolar tutarındaki kredilerini yenilemeyerek geri çağırdı. 
     Faruk Süren'in Yönetim Kurulu Başkanı olduğu Transtürk Holding A.Ş.'den Borsa'ya gönderilen açıklamada, yenilenmeyen ve geri çağrılan krediler ile ihtiyati haciz uygulamaları hakkında bilgi verildi. Açıklamada, yenilenmeyen ve geri çağrılan kredilerle görüşmelere konu edilen kredilerin toplam tutarının 28 milyon 909 bin 676 dolar yaklaşık 19.4 trilyon lira olduğu bildirildi. 
     Kredilerin ödeme şekil ve esaslarının belirlenmesi amacıyla Aralık ayından itibaren görüşmelerin başladığı kaydedilen açıklamada, Toprak Yatırım Bankası, Sümerbank, BNP Ak Dresdner, Albaraka Türk, GSD Bank, Türk Ticaret Bankası, Bayındırbank, Etibank, Akbank, Vakıflar Bankası, Halk Bankası, Koçbank, İktisat Bankası, Pamukbank ve Finansbank ile görüşmelerin yürütüldüğü duyuruldu. Açıklamaya göre, Makina Takım Endüstrisi ve Transtürk Holding aleyhine de, geçen ay ve bu ay toplam 754 milyar 272 milyon 378 bin 827 liralık ihtiyati haciz uygulaması gerçekleştirildi. 




</TEXT>
</DOC>
