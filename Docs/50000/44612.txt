<DOC>
<DOCNO> 44612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/siyaset/siy05.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
5 SORU 5 CEVAP 
</HEADLINE>
<TEXT>

32. madde ne olacak 
     SALİHA ÇOLAK Ankara 

     Aralarında idamdan Kürtçe’ye kadar bir dizi anlaşmazlık konusu olan Anayasa Paketi’nin tam 36 maddesi, "asgari müştereklerde uzlaşan" partilerin sözünde durmasıyla ilk turda gerekli oy çoğunluğuna ulaştı. Sadece 32. madde 330’un altında kaldı. İşte uzlaşmanın delinmesine neden olan oylamanın perde arkasındaki sorular ve yanıtlar 
     
Ne getiriyor 
     Paketin 32. maddesi Anayasa’nın 90. maddesine yeni bir fıkra ekliyor. Bu fıkra, çatışma halinde milletlerarası antlaşmaların kanunların üzerinde olacağını hükme bağlıyor. 
     
Mevcut düzenleme ne 
     Anayasa’nın 90. maddesindeki mevcut düzenleme, "Usulüne göre yürürlüğe konmuş milletlerarası antlaşmaların kanun hükmünde olduğunu" hükme bağlıyor. 
     
Meclis’in onayladığı uluslararası antlaşmalar kanun gücünde sayılıyor. Türk hukuk sistemine göre en son çıkan yasa kendisinden önceki yasaların ilgili hükümlerini kaldırabiliyor. Milletlerarası antlaşmaların kanunların üzerinde olduğuna ilişkin bir Anayasa değişikliği yapmaya ne gerek vardı 
     Çünkü bir konu mahkemeye gittiğinde yargıçlar uluslararası anlaşma hükümleri yerine mevcut yasalara göre karar vermeyi yeğliyor. Örneğin Avrupa İnsan Hakları Sözleşmesi’nde yürürlükteki Siyasi Partiler ile Dernekler yasalarından daha ileri hükümler olmasına karşın, parti kapatma davalarında Anayasa Mahkemesi yasalara bakıyor. Özellikle SP ve AKP, çatışma olması durumunda sözleşme hükümlerinin uygulanma-sına Anayasal güvence istiyor. 
     
Neye karşı çıkıyorlar 
     Bir önergeyle, ancak Meclis’in onayladığı antlaşmaların kanunların üzerinde sayılması istendi, ancak bu kabul edilmedi. Milletvekilleri, Meclis’in onaylamadığı bazı antlaşmaların da özel yürürlük maddeleriyle kanunların üzerine çıkabileceği endişesini taşıyor. Hatta bazı üyeler, "İki baldırı çıplak bürokratla bir kendini bilmez siyasi, antlaşma yapacak. Bu da yasaların üstünde sayılacak. Bu, millet egemenliğinin devri anlamına gelir" diye tepki gösterdiler. 
     
Akıbeti ne olacak 
     Maddenin geri çekilmesi gündemde. Hükümet komisyondan beri bu maddede ısrarcı olmayacağını, hatta geri çekilebileceğini açıklıyor. 
     



 SİYASET 















</TEXT>
</DOC>
