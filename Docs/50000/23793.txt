<DOC>
<DOCNO> 23793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/siyaset/siy02.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet uyumlu ve kararlı 
</HEADLINE>
<TEXT>

Kabinenin iki yılını değerlendiren Başbakan, AB sürecinde atılan adımların hızlanacağını söyledi 
     ANKARA Milliyet 

     Başbakan Bülent Ecevit, ikinci yılını dolduran 57. hükümeti, "Uzlaşı ve atılım hükümeti" sözleriyle tanımladı. 
     Bakanlar Kurulu’nun dünkü toplantısından önce Ecevit, hükümetin ikinci yılında gelinen son noktayı ve hedefleri değerlendirdi. Ecevit, çeşitli başlıklar altında topladığı konuşmasında, özetle şunları söyledi 
     EKONOMİ 1999’da yaşadığımız iki büyük deprem, ülkemizin ekonomik bakımdan en gelişmiş bölgesini vurdu. Depremler ekonomiye ağır yük getirdi. Bu nedenle 14 Nisan 2001’de, güçlü ekonomiye geçiş programı hazırlandı. 15 yasadan sekizi yürürlüğe kondu. Kalan kısmının hazırlık çalışmaları sürüyor. Kur modelinde yapılan değişiklikle enflasyonda yükseliş yaşandı. Ekonomide geçici bir daralma görülmektedir. Ekonomik programın uygulanmasıyla yılın ikinci yarısında yeniden büyümeye dönülecektir. 
     GÜVENLİK Bölücü terör örgütünün başının yakalanarak Türk yargısının önüne çıkarılması, Türkiye Cumhuriyeti’nin gücünü gösterdi. Terörist başının adil yargılanması Türkiye’ye saygınlık kazandırdı. Çıkar Amaçlı Suç Örgütleriyle Mücadele Yasası yürürlüğe kondu. 
     AGSK Yaklaşık yarım yüzyıldır, Avrupa’nın güvenlik ve savunmasına önemli katkılarda bulunmuş Türkiye’nin, AGSK’nın geliştirilmesi ve uygulanmasında söz sahibi olması gerekir. AB NATO olanaklarından yararlanmak istediğinde, Türkiye karar, planlama, hazırlık ve uygulama aşamalarına tam yetki ve etkinlikle katılabilmelidir. Çok duyarlı bir bölgede bulunan ülkemiz için bu gereksinme yaşamsal önem taşımaktadır. Türkiye’nin bu konuda herhangi bir ödün vermesi söz konusu olamaz. 
     UYUM Hükümet, bugüne kadar her alanda sürdürdüğü uyumlu ve kararlı çalışmaları bundan böyle de aynı uyum ve kararlılıkla sürdürecektir. Ekonomik programın gerekleri, hiç bir sapma olmadan eksiksiz yerine getirilecektir. AB sürecinde atılan adımlar daha hızlı olacaktır. 
     
Fenerbahçe muhabbeti      Toplantı öncesi bakanların gündemi futboldu. Maliye Bakanı Sümer Oral, gazetecilerle futbol sohbeti yapan Milli Eğitim Bakanı Metin Bostancıoğlu’na, "Bir haberde sizi Fenerbahçe taraftarı göstermediler" diyince, Bostancıoğlu da, "Ben Ankara takımlarına sahip çıkıyorum. Gençlerbirliği taraftarıyım" karşılığını verdi. 
     Tüm televizyon kanallarının Ecevit’in konuşmasını canlı yayınlamak için hazırlandığı sırada, Bakanlar Kurulu salonuna gelen Devlet Bakanı Mustafa Yılmaz, kalabalığa görünce, Devlet Bakanı Fikret Ünlü’ye, "Fikret, şu kadar televizyon senin olacak, dünya mekan olur" dedi. 
     Ecevit’in konuşması sırasında Devlet Bakanı Abdulhaluk Çay, koltuğa yaslanıp tavana bakarak bir süre dinlendi. Çay daha sonra başını masaya yaslayarak şekerleme yaptı. Adalet Bakanı Hikmet Sami Türk de gözlerini dinlendirdi. 
     Toplantıya İçişleri Bakanı Sadettin Tantan katılmadı. 
     Ekonomiden sorumlu Devlet Bakanı Kemal Derviş, Ecevit ve yardımcıları Devlet Bahçeli ile Mesut Yılmaz’ın salona girişlerini fark etmedi. Bakanlar ayağa kalkarken, Derviş çantasından dosyaları çıkarıyordu. 
     



 SİYASET 















</TEXT>
</DOC>
