<DOC>
<DOCNO> 49435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo08.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor "Herşey bitti derken gelen gole sevindik" 
</HEADLINE>
<TEXT>

     Beşiktaş ile 3-3 berabere kalan Denizlispor'da, kulüp başkanı Mustafa Baysal, maçı yitireceklerini düşündükleri bir anda gelen beraberlik golüyle teselli bulduklarını söyledi. 
     Denizlispor ve Beşiktaş'ın futbolseverlere son derece zevkli ve heyecanlı bir maç izlettiğini anlatan Mustafa Baysal, ''Zaten bizim de amacımız budur. Denizlispor'un maçları çekişmeli olmalı. İyi bir ekip olduğumuzu gösterdik'' dedi. 
     Beşiktaş karşısında 2-0 öne geçtikten sonra farkı daha da artırma fırsatlarını kullanamadıklarını belirten Baysal, şöyle konuştu 
     ''Ali Tandoğan, çok uygun durumda yakaladığı şansı değerlendirip durumu 3-0 yapsa, herhalde durum daha farklı olurdu. Beşiktaş farkı 1'i indirince toparlandı ve ikinci yarıda üstün oynadı. 3-2 yenik 
     duruma düşünce herşey bitti derken gelen beraberlik golü bizi sevindirdi. Bu maçı kaybetseydik çok üzülürdük.'' Beşiktaş maçından önce Mısırlı oyuncularla ilgili yaşanan soruna da değinen Baysal, her kulüp gibi birtakım maddi sıkıntılar yaşadıklarını bildirdi. Oyunculara primlerinin ve maç başı ödemelerinin yapıldığını ancak transfer taksitlerinin geciktiğini belirten Baysal, ''Galatasaray'dan alacağımızı muhtemelen bu hafta tahsil edeceğiz. Aksi durumda bile oyunculara paralarını ödeme sözü verdik. Ekonomik kriz kulüpleri de vurdu. Dolar kuru 750 bin lirada sabitlenmesine karşın yayıncı kuruluş, 25 Kasım'dan önce ödeme yapamayacağını söylemiş. Zorluklar içinde kulüp idare ediyoruz'' diye konuştu. 
     






</TEXT>
</DOC>
