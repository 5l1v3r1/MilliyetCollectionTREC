<DOC>
<DOCNO> 23716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo11.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Emre, Okan ve Fatih'ten basın toplantısı ile veda 
</HEADLINE>
<TEXT>

     Galatasaray'ın son 5 yıldaki başarılarında büyük pay sahibi olan Okan Buruk, Emre Belözoğlu ve Fatih Akyel, bundan sonraki futbol yaşamlarını Avrupa'da sürdüreceklerini açıkladılar. 
     Okan, Emre ve Fatih, Hilton Oteli'nde birlikte düzenledikleri basın toplantısında, ayrılışlarını ve nedenlerini açıkladılar. Emre Belözoğlu, son üç yılda cüzzi bir ücretle futbol oynadığını belirterek, ''Sağlıklı yaşam için spor yapmıyorum. Kendimin ve bakmakla yükümlü olduğum kişilerin geleceğini düşünmek zorundayım'' dedi. 
     İnsana hayatta her zaman şans doğmayacağını ifade eden Emre Belözoğlu, sözlerini şöyle sürdürdü 
     ''16 yaşından bu yana yurtdışında futbol oynamak istediğimi söylüyordum. Yöneticilerimizin bana yaptıkları teklif de bana ters geldi. Galatasaray'a para kazandırmak isterdim. Burada en fazla eleştiri bana gelmeliydi, ancak 17 yıl Galatasaray'a hizmet eden Okan abime, çok fazla eleştiri yapıldı. Suçlu aranıyorsa, zaten herşey yeterince söylendi. Ancak, şunu söylemek istiyorum ki, burada biz kimseye haber vermeden gitmiş değiliz. Bizim nereye imza attığımızı, gideceğimizi herkes biliyordu. Şahitlerimiz de var.'' 
     Galatasaraylı yöneticilerin kendilerine karşı art niyetli olmadıklarını da kaydeden Emre, ''Şubat ayında yapılan görüşmede peşinatı ancak mayıs ayında vereceklerini söylediler. Ancak, FC İnter Kulübü de bize çok iyi imkanlar sundu. Ayrıca, alacağımız bütün paraların da garantisi verildi. Kulübün bana teklif ettiğini açıkladığı 10 milyon doları abartılı buluyorum. Herhalde Futbol Federasyonu'na verecekleri paraları da hesaba kattılar'' diye konuştu. 
     Emre, Galatasaray ile sözleşmelerinin artık bittiğini de dile getirerek, inisiyatiflerini Avrupa'da futbol oynamaktan yana kullandıklarını söyledi. Bu transfer nedeniyle mutlu olmalarına rağmen, hüzün de yaşadıklarını anlatan genç yıldız, ''Galatasaray'ın bizde olan hakkını ödeyemeyiz. Bugüne kadar Galatasaray'a layık olmaya çalıştık. Terimizin son damlasına kadar mücadele ettik'' dedi. Emre, FC İnter'deki en büyük avantajlarının hırslı ve agresif futbol oynamaları olacağını da ifade ederek, tüm Türk halkının desteği ile orada Galatasaray'ın yakalamış olduğu başarıyı elde etmeye çalışacaklarını vurguladı. 
     Gelecek sezon Fatih Terim'in AC Milan'ın başına geçmesi halinde bu takımla yapılacak maçların kendileri için zor geçeceğini anlatan Emre, ''Kendisi dünyanın en büyük hocalarından biri'' dedi. Türkiye'nin Fatih Terim ile övünmesi gerektiğini söyleyen Emre, AC Milan'da da başarılı olacağını kaydetti. Emre, kendisine AC Milan ve başka takımlardan da teklif geldiğini, ancak en iyisinin FC İnter Kulübü'nden yapıldığını belirtti. Son olarak Galatasaray'da herkesin yerinin dolacağını ifade eden Emre Belözoğlu, kendisini Zeytinburnuspor'da yetiştiren antrenörleri ile Galatasaray'a transferinde etkili olan Salih Bulgurlu ve Fatih Terim'e teşekkür etti. 







</TEXT>
</DOC>
