<DOC>
<DOCNO> 3940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur22.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Okkan’a 10 kişinin saldırdığı tahmin ediliyor 
</HEADLINE>
<TEXT>

     Diyarbakır’da dün düzenlenen ve Emniyet Müdürü Gaffar Okkan ile 5 polis memurunun şehit olduğu hain saldırıyı, 10 kadar teröristin gerçekleştirdiği tahmin ediliyor. 
     Emniyet yetkililerinden verdiği bilgiye göre, dün Şehitlik Semti Sezai Karakoç Bulvarı’nda Emniyet Müdürü Gaffar Okkan ile polisler Mehmet Kamalı, Atilla Durmuş, Selahattin Baysoy, Mehmet Sepetçi, Sabri Kün’ün şehit olduğu saldırıyı 10 kadar teröristin gerçekleştirdiği tahmin ediliyor. 
     Olay yerinde teröristlere ait 1 adet patlamış, 3 adet de patlamamış el bombası, bir kaleşnikof marka uzun namlulu silah, bir Makarof marka tabanca ile bu silahlara ait 430 mermi kovanının bulunduğunu ifade eden yetkililer, teröristlerin yakalanması için operasyonların sürdürüldüğünü bildirdiler. 
     Bu arada, olay yerinde ele geçirilen teröristlere ait Makarof tabancanın ayrı bir özellik taşıdığı kaydedildi. Makarof marka tabanca, özellikle 1990-1994 yılları arasında bölgede Hizbullah terör örgütünce gerçekleştirilen kanlı saldırılarda kullanılıyordu. Rus yapımı Makarof tabancaların Hizbullah terör örgütünün tercih ettiği bir tabanca türü olduğu belirtildi. 
     




</TEXT>
</DOC>
