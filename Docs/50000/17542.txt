<DOC>
<DOCNO> 17542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sontur04.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Cezaevi eylemlerinin ardında 22 örgüt var" 
</HEADLINE>
<TEXT>

     Adalet Bakanı Hikmet Sami Türk, cezaevlerinin çağın koşullarına uygun hale getirilmesi için herşeyin yapıldığını belirtti. 
     Bakan Türk, Trabzon Valiliği’nde, gazetecilere yaptığı açıklamada, TBMM’ye 3 Yasa Tasarısı’nın sunulduğunu belirterek, şunları söyledi 
     "Terörle Mücadele Kanunu’nun 16. maddesinin değiştirilmesi, İnfaz Hakimliği Kanun Tasarısı ve Ceza İnfaz Kurumları İzleme Kurulları Yasa Tasarıları’nı Meclis’e sunduk. Böylece, cezaevleri ile ilgili şikayetlerin hiçbir gerekçesi kalmayacaktır. Ölüm oruçlarını sürdürenlerin cezaevleri ile ilgili talepleri arasında olanları sanıyorum bu tasarılarla karşılanmaktadır. 
     Bu tasarılar bizim uzun zamandır üzerinde çalıştığımız tasarılardır. Ama şimdi bu ölüm oruçlarını sürdürenlerin bu tasarılarla getirilen olanakları iyi değerlendireceklerini umuyorum. Cezaevlerimizin çağın koşullarına en uygun cezaevleri haline gelmesi için herşey yapılmaktadır." 
     Bakan Türk, "cezaevlerindeki eylemlerin arkasında, eylemi sürdürenlerin bireysel tercihleri ve kararlarının olmadığını" da belirterek, şöyle konuştu 
     "22 terör örgütünün bu eylemlerde kararı vardır. Bunu herkesin görmesi lazım. O nedenle ben, bu eylem içinde olanların artık bu gerçeği görüp kendilerini ölüme sevketmek isteyen örgütlerin kararları dışında kendi iradelerini ortaya koymalarını ve ölüm oruçlarına son vermelerini bekliyorum." 




</TEXT>
</DOC>
