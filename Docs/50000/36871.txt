<DOC>
<DOCNO> 36871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/soneko11.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz klima satışlarını da vurdu... 
</HEADLINE>
<TEXT>

     Fiyatlarındaki aşırı yükselme nedeniyle, ev ve büro tipi klimaların satışları geçen yıla göre yaklaşık yüzde 30 oranında düştü. 
     Orta gelir grubuna hedeflenen düzeyde satış yapamayan firmaları, turizm sektörü kurtardı. 
     Devlet İstatistik Enstitüsü'nün DİE toptan eşya fiyatları endeksine göre, klima fiyatları Temmuz ayı itibariyle yıllık yüzde 180.5 oranında, aylık bazda da yüzde 32.6 oranında artış gösterdi. 
     Bunaltıcı sıcaklara rağmen, söz konusu dönemde fiyatların aşırı yükselmesi sebebiyle, klima satışlarında ise istenilen düzeye ulaşılamadı. Klima üreticileri, son kullanıcı denilen orta gelir düzeyi grubunun, beklenildiği kadar pazara giremediğini ve fiyatları 900 milyon lira ile 4 milyar lira arasında değişen ev ve salon tipi klimaların satışlarının iyi gitmediğini söylerken, stokların ise ancak yıl sonuna kadar eriyeceğini kaydettiler. 
     Klima sektörünün yılda ortalama yüzde 10-15 oranında büyüdüğünü ifade eden sektör temsilcileri, geçen yıl satışların rekor düzeyde gerçekleştiğini ve sektörün yüzde 25 oranında büyüdüğünü kaydettiler. Bu yılın başında ise yaklaşık yüzde 20 oranında büyümeyi hedeflediklerini ifade eden sektör temsilcileri, ekonomik kriz sebebiyle büyümenin sabit kaldığını belirttiler. 
     Alarko Carrier Kat Ürün Sorumlusu Yalım Atalay, Ağustos ayı satışlarında bir artış olmazsa, sektörde geçen yıla göre yaklaşık yüzde 50'lik bir daralma beklenildiğini söyledi. 
     Turizmdeki olumlu gidiş ortamında ise yüzlerinin güldüğünü ve turizm yatırımcılarına klima sattıklarını anlatan Atalay, ''Turizm Bakanlığı'nın çıkardığı yasayla 33 ilde 3 yıldız ve üstündeki yıldızlı otel ve pansiyon ve tatil köylerine klima zorunluluğu getirildi. Turizm sezonunun iyi gitmesiyle bu pazardaki satışlarımız arttı'' dedi. 
     






</TEXT>
</DOC>
