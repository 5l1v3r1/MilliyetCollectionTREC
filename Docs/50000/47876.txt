<DOC>
<DOCNO> 47876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun12.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şarbondan sonra cipro zehirlenmesi 
</HEADLINE>
<TEXT>

     ABD'de, bu ayın başından itibaren giderek büyüyen şarbon paniğinin ilk ortaya çıktığı Florida'da, şarbona karşı Cipro adlı antibiyotiği kullananların, bu kez de antibiyotikten zehirlendikleri bildirildi. 
     Florida'daki American Media binasında çalışan fotoğraf editörü Bob Stevens, kendisine gönderilen şarbonlu mektup yüzünden ölmüştü. Hemen ardından, aynı binada çalışan bir kişinin daha burnunda şarbon bulunmuştu. 
     Güvenlik önlemi olarak, binada çalışanların pek çoğuna doktorlar tarafından Cipro adlı reçeteli antibiyotik yazıldığı, bu ilacı kullananların bir kısmının hastaneye başvurdukları belirtildi. 
     Özellikle American Media binasına 6 ambulansın geldiği kaydedildi. 
     Cipronun çok güçlü bir antibiyotik olduğuna işaret eden uzmanlar, bu ilacın, hasta olmadan kullanımı halinde, gerçek rahatsızlık durumunda etkisinin azaldığına dikkati çektiler. 
     Ancak New York, Nevada, New Jersey ve Washington'da pek çok kişinin şarbona yakalandığının ortaya çıkması üzerine, paniğe kapılanlar, Cipro almaya başlamıştı. Cipro, şu sırada eczanelerde en zor bulunan ilaçlar arasında yer alıyor. 
     Florida'da Bob Stevens'ın öldüğü American Media binasında, The Sun, The Globe, The National Enquirer gibi tabloid magazin gazetelerinin ofisleri bulunuyor. American Media, bu binadan taşınacaklarını açıklamıştı. 
     






</TEXT>
</DOC>
