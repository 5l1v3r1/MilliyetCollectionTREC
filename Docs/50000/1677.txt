<DOC>
<DOCNO> 1677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/yazar/sazak.html </URL>
<DATE> 2001/01/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Dünya değişirken 
</HEADLINE>
<TEXT>

     Türkiye 2001'e iç sorunların kuşatması altında "ekonomi, yolsuzluklar ve rejim" tartışmalarıyla girerken dünyanın gündemi değişiyor. 
     Önce ABD... 
     Clinton dönemi, 20 Ocak'ta George W. Bush'un görevi devralmasıyla resmen son bulacak. Yeni başkanın işi kolay değil. Senato'da Demokratlarla güçler eşit, Temsilciler Meclisi'ndeki Cumhuriyetçi Parti üstünlüğü sadece 9 üyeye dayanıyor. Bush'un dış politika deneyimi yok. Amerikan ekonomisindeki durgunluk önceliğin iç sorunlara verilmesini zorunlu kılıyor. Buna "Clinton kompleksi" ve Beyaz Saray'daki son 8 yılın izlerini silme siyaseti de eklenirse Demokratların "küresel" arzularının yerini "izolasyon" politikalarının alacağı öngörülebilir. 
     Ancak bu tür değerlendirmeler ABD'nin dünya politikasında oynayacağı rolün etkilerinin azalacağı anlamına gelmiyor. 
     Bush da kendinden önceki başkanlar gibi, Beyaz Saray'a ısınıp, "dünyanın patronu" gibi davranmaya başladığında, ilgi alanını uzak coğrafyalara çevirecektir. 
     Nitekim Reagan'ın "yıldız savaşları" projesini çağrıştıran "ulusal füze savunma sistemleri" şimdiden Rusya, Çin ve Kuzey Kore'yi içine alan yeni bir tartışma başlatmıştır. 
     Gorbaçov, yeni yıl nedeniyle The Washington Post'a yazdığı makalede, "21'nci yüzyılın Amerikan yüzyılı olacağı görüşünden hareketle Bush'un tek başına atacağı adımların sakıncaları konusunda" Beyaz Saray'ı uyarma gereği duydu. ABD Başkanı'nın, dış politikasının "Baba Bush'un adamları" Körfez Savaşı kadrosu Cheney, Powell ikilisi tarafından yönlendirilecek olması, askeri stratejiler açısından Moskova'yı kaygılandırıyor olsa gerek. 
     Dikkat çekici olan Ankara'nın da Körfez ekibi işbaşı yaparken Bağdat'a büyükelçi atayarak, Saddam yönetimiyle ilişkilerini canlandırma girişimidir. 
     Rusya'ya gelince... 
     ABD'de Clinton - Bush arasındaki geçiş dönemi boşluğunu fırsat bilen Rusya lideri "Avrasya maratonu"na çıktı. Devlet Başkanı Vladimir Putin, Azerbaycan'a giderek, Kafkaslar'dan sonra Türk cumhuriyetleri üzerindeki etkisini de artırmaya başladı. Putin ile Aliyev arasındaki dostluk bağlarının, geleceğin şekillenmesinde ve Türkiye'yi yakından ilgilendiren "boru hatları" stratejisinde hangi sonuçları doğuracağını kestirmek güç. Unutmayalım, Haydar Aliyev, ağır bir ameliyattan çıktı ve ileri yaşı nedeniyle sağlıklı gözükmüyor. Bakü - Ceyhan hattına ABD yönetiminin de sıcak bakmadığı, Bush'un arkasındaki petrol lobisinin "İran açılımlı" seçenekleri devreye sokmak isteyecekleri de bir gerçek. 
     ABD ve Rusya dünyadaki paylaşım alanlarını yeniden gözden geçirirken Türkiye iç sorunların girdabında, bir boşluğa sürükleniyor. 
     Avrupa Birliği hedefinin Almanya'nın etkisiyle 10 yıl ileriye ertelenmesi de rahatsız edici bir durum. Ankara bu hedefi öne çekmeye çalıştıkça Kıbrıs ve Ege baskısıyla karşılaşıyor, Kürt meselesinde ödün vermeye zorlanıyor. Bu da, iç politika tartışmalarını "sivil - asker" zeminine kaydırıyor ve biriken sorunların "ara rejim"le aşılmak istendiği gibi bir görüntü çıkıyor. 
     Ecevit ve Yılmaz'ın "yolsuzluklar deşiliyor" gerekçesiyle, siyaset kurumunun yıpratılmasından, demokrasinin geleceğinden kaygı duymalarına ne demeli 
     Yeni oluşumları tartışırken biraz da dış dünyayla ilgilenmek gerekiyor. Dış dünyadaki değişimin parametrelerini kaçırırsak, AB trenini yakalamak bir yana, bölgemizdeki "yeni oluşumları" da pas geçebiliriz 
     TBMM bu tür sorunları ne zaman gündemine alacak 
     
     





YÖK'e hukuk 


"Yenilikçi" ne demek 


Düşünce gücü... 


3 T - T... 


Konuşan, Başbakan’ın tanımadığı biri değil 


Fransız siyasetçilerine Allah akıl versin 


"İsterik müttefikler..." 


Pay edilen ekonomi yönetimi .. 


"Gizli" 


YÖK'te sonun başlangıcı 


Yeni Ankara 


Bir bardak suda fırtına 


Dikkat, ölüm tehlikesi var 


Fırtına öncesi sessizlik... 


Yaşama dair filmler... 


Ya Celal Bayar ne diyor 


Dünya değişirken 


Rahat uyuyor musunuz 


Ankara'da "bedava ev" sahibi olmak isteyenlere "tarifname" 


</TEXT>
</DOC>
