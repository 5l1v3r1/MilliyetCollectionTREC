<DOC>
<DOCNO> 25812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur12.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye...Kıbrıslı Türkler niye Rum pasaportu alıyor 
</HEADLINE>
<TEXT>

     Kıbrıs Türk Kültür Derneği İzmir Şubesi Başkanı Mustafa Tuncalp, başka ülkelerde yerleşmeyi ve iş bulmayı kolaylaştırdığı gerekçesiyle KKTC'de Rum pasaportuna ilgi gösterildiğini söyledi. 
     Tuncalp, yaptığı açıklamada, KKTC'de son zamanlarda Rum pasaportuna gösterilen ilginin üzücü bir gelişme olduğunu, ancak bunun nedenlerinin de iyi araştırılmasının gerektiğini dile getirdi. KKTC'de ekonomik sorunların büyük artış kaydettiğini vurgulayan Tuncalp, enflasyon yüksekliğinin ve işsizliğin en temel sıkıntı olduğunun altını çizdi. 
     Tuncalp, halkın önemli bir bölümünün yüksek enflasyondan etkilendiğini ve iş bulmakta zorlandığını vurgulayarak, bu gelişme karşısında çıkış yolu bulamayanların başka ülkelere gitmek istediğini ifade etti. 
     Rum pasaportunun da bu amacı kolaylaştıran özelliklere sahip olduğunu belirten Tuncalp, Rum pasaportu olanlardan birçok ülkenin vize talebinde bulunmadığına dikkati çekti. Mustafa Tuncalp, ayrıca Kıbrıs Rum Kesimi'nin AB'ye üye olmak yönünde girişimlerde bulunmasının Rum pasaportu sahibi olmayı daha cazip hale getirdiğini söyledi. Başka ülkeye yerleşmek ve iş bulmak isteyenlerin böyle bir olanaktan yararlanmak için Rum pasaportuna ilgi gösterdiğini vurgulayan Tuncalp, şu an için bu pasaporta ilgi gösterenlerin sayısının dikkat çekici boyutta olmadığını, ancak önlem alınmaması halinde bu sayının artabileceğini dile getirdi. 
     Tuncalp, işsizlik nedeniyle başka ülkelerde öğrenim gören gençlerin çoğunun tekrar KKTC'ye dönmediğini ifade ederek, beyin göçünün de önüne geçecek şekilde ekonomik sorunların çözüme ulaştırılmasını istedi. 
     
     







</TEXT>
</DOC>
