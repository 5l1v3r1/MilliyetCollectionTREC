<DOC>
<DOCNO> 25653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/dunya/tur.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     McVeigh'in son üç günü 
     DIŞ HABERLER SERVİSİ 

     ABD'nin Oklahoma City kentinde 1995 yılında 168 kişinin ölümüyle sonuçlanan bombalama eyleminden idama mahkum olan Timothy McVeigh'in, "infazının ertelenmesi" yolundaki talebi, mahkeme tarafından reddedildi. Ret kararıyla McVeigh'in 11 Haziran Pazartesi günü zehirli iğneyle idamının yolu açılmış oldu. 
     Talebi ele alan Denver kentindeki bölge mahkemesinin yargıcı Richard Matsch, yargılama sırasında ilgili bazı belgelerin McVeigh'in avukatlarına iletilmemiş olmasının, infazın ertelenmesi için yeterli bulunmadığını bildirdi. Yargıç Matsch, "Söz konusu belgeler, McVeigh'in suçlu olduğu gerçeğini değiştirmiyor, böylece de infazın ertelenmesi gerekmiyor" dedi. 
     Bombalamayla ilgili yüzlerce sayfalık Federal Soruşturma Bürosu FBI belgesinin, yargılama sırasında McVeigh'in avukatlarına iletilmediğinin geçen haftalarda ortaya çıkması, Amerikan adalet sistemi için skandal şeklinde nitelendirilmişti. Bu gelişme üzerine, daha önce 16 Mayıs olarak belirlenen infaz tarihi, Adalet Bakanlığı'nca 11 Haziran'a ertelenmişti. 
     



 DÜNYA 












</TEXT>
</DOC>
