<DOC>
<DOCNO> 26282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo10.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da 4 imza daha... 
</HEADLINE>
<TEXT>

     Transfer çalışmalarını sürdüren Trabzonspor'da, 4 imza atıldı. 
     Daha önce prensipte teknik direktör Sadi Tekelioğlu ile anlaşan bordo-mavili kulüp, bu teknik adamla 1 yıllık sözleşme yenilerken, iç transferde de genç oyuncu Gökdeniz ile Akçaabat Sebatspor'da geçen sezon kiralık oynayayan Hasan Üçüncü ile boş sözleşme imzaladı. Bordo-mavililer, dış transferde Akçaabat Sebatspor'un liberosu Mehmet Kahraman ile anlaştı. 
     
     Tekelioğlu "Trabzonspor ayağa kalkacaktır" 
     Trabzonspor ile sözleşme imzalamaktan son derece mutluluk duyduğunu belirten Tekelioğlu, ''İnanıyorum ki Trabzonspor bu sezon ayağa kalakacak ve başarılara imza atacaktır'' dedi. Geçen sezon ortasında zor bir dönemde göreve başladığını da kaydeden Tekelioğlu, ''Ancak böylesine sıkıntılı bir dönemde yönetim kurulunun bize sahip çıkması, ardındanda başarılı sonuçlar alarak bu sıkıntılı dönemimi atlatmamız yeni sezonda da birlikteliğimizi sağladı. Yönetim kuruluna güvenlerinden dolayı teşekkür ediyoruz'' diye konuştu. Kulüp futbol şubesi sorumlusu Serdar Bali ise Sadi Tekelioğlu ile uzun yıllar çalışmak istediklerini kaydederek, ''Yeni sezonda da hocamızla çalışıyoruz ve uzun sürede çalışarak, kupalar kaldırmak istiyoruz'' dedi. 
     
     Gökdeniz "Hiç düşünmeden boş sözleşme imzaladım" 
     Trabzonspor'da geçen sezon başarılı bir performans ortaya koyarak,transferde birçok kulubün talip olduğu Gökdeniz, ''Trabzonspor ile hiç düşünmeden boş sözleşme imzaladım'' dedi. Trabzonspor'da kalmaktan dolayı mutluluk duyduğunu da ifade eden Gökdeniz, yeni sezonda başarılı olarak, Trabzonspor forması altında şampiyonluk görmek istediğini söyledi. 
     Kulüp futbol şubesi sorumlusu Serdar Bali, Gökdeniz ile uzun vadede çalışmak istediklerini ve bu oyuncunun sözleşmesinin en az 4 yıllık yapacaklarını bildirdi. Geçen sezon İkinci Futbol Ligi 4. Klasman Grubu takımlarından Akçaabat Sebatspor'da kiralık olarak oynayan Hasan Üçüncü de ''Yuvama döndüğüm için çok mutluyum. Başarıyla kulübümde hizmet etmek istiyorum'' dedi. Trabzonspor'da sözleşme imzalayan Akçaabat Sebatspor'un başarılı liberosu Mehmet Kahraman ise, ''Daha önce Trabzonspor'un altyapısında oynamıştım. Trabzonspor'da kendimi göstermek istiyorum. İnşallah hedefimiz olan şampiyonluğu bu yıl yakalarız'' diye konuştu. 







</TEXT>
</DOC>
