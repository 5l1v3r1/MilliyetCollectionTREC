<DOC>
<DOCNO> 14473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur29.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda tasarruf makam araçlarından başlıyor 
</HEADLINE>
<TEXT>

     Maliye Bakanı Sümer Oral, bu hafta sonuna kadar, kamuda taşıt kullanımının sınırlandırılmasına ilişkin yeni bir düzenleme yapacaklarını, kamudaki taşıtların önemli bölümünün kullanım dışında bırakılacağını bildirdi. 
     Oral, TBMM Plan ve Bütçe Komisyonu'nda kamu bankalarının görev zararlarının Hazine tarafından üstlenilmesine ilişkin bütçe kanunu değişikliği görüşülürken, tasarının maddelerine geçilmeden önce yaptığı açıklamada, artık devletin tüm harcamalarında çok daha dikkati ve tasarruflu olacağını söyledi. Bütün bakanların kendi bakanlıklarındaki harcama kalemlerini tekrar gözden geçireceğini kaydeden Oral, kamuda taşıt kullanımına ilişkin düzenlemenin de bu hafta sonuna kadar tamamlanacağını açıkladı. 
     Oral, toplantıya verilen arada, basın mensuplarının sorusu üzerine de kamuda taşıt kullanımına ilişkin düzenlemenin Başbakanlık genelgesi ile yapılacağını, muhtemelen kamudaki taşıtların 3'de birinin kullanım dışında bırakılacağını bildirdi. 
     Kamu taşınmazlarının satışının kolaylaştırılması amacıyla da bir düzenleme yapıldığını açıklayan Oral, yakında Bakanlar Kurulu'na ve TBMM'ye gönderilecek bu düzenleme ile büyük kamu arazilerinin satışında bazı kolaylıklar ve taksit uygulaması getirileceğini vurguladı. 
     Oral, ''Bazı araziler 20-25 yıl önce bazı kuruluşlara tahsis edilmiş. Ama onlar bunu kullanmıyorlar, yerini bile bilmiyorlar. bu tahsisleri kaldıracağız. Değerli hale gelen bu araziler satılacak. Satış için büyük arazilerde kolaylık sağlanacak. Belediyeler devreye sokulacak'' dedi. Bakan Oral, bu kapsamda, Ankara'daki Maliye Evi ile bazı misafirhanelerin de satışa çıkarılacağını bildirdi. Oral, ''Bu bir anlayış değişikliğidir. Artık devlet kaynakları çok daha ciddi ve tasarruflu kullanılacak'' diye konuştu. 
     Maliye Bakanı Oral, fiyat artış oranlarına ilişkin bir soruya, ''Aşağı yukarı beklenen rakamlardı'' karşılığını verdi. Nisan ayındaki fiyat artış oranları konusunda bir şey söylemenin mümkün olmadığını belirten Oral, açıklanan oranlar karşısında memur zammının ne kadar olacağına ilişkin soruya şu yanıtı verdi 
     ''Onun hesabı var. Aradaki fark, onun teknik hesabı yapılır. Mühim olan verilmiş olmasıdır. O aradaki fark verilecektir gayet tabi. O konuda kanun çok net zaten, hiçbir tereddüt yok. Bütçede memura enflasyon farkının verilmesi öngörülüyor, biz de vermeyi düşünüyoruz.'' 




</TEXT>
</DOC>
