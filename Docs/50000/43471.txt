<DOC>
<DOCNO> 43471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur05.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet aşkında mutlu son... 
</HEADLINE>
<TEXT>

     ABD vatandaşı David Silverman, internette tanıştığı Nebahat Doğan'la, Antalya'da evlendi. ABD'nin Kaliforniya eyaletinde yaşayan emekli bilgisayar mühendisi David Silverman 62 , internette chat yaparken tanıştığı ve aşık olduğu 41 yaşındaki Nebahat Doğan'la hayatını birleştirdi. 
     Silverman'ın önceki evliliğinden bir oğlu, iki kızı, Doğan'ın ise bir oğlu, bir kızı bulunuyor. Gerçek aşkı 41 yaşında keşfettiğini söyleyen Nebahat Doğan, internette başlayan maceralarını şöyle anlattı 
     "David, öyle güzel şeyler yazıyordu ki, bilgisayar karşısından bir an olsun ayrılamıyordum. 2,5 ay önce Türkiye'ye geldi, tanıştık. Esprili kişiliğiyle beni kendine bağlayan David'in evlenme teklifine hiç düşünmeden 'evet' dedim." 
     ABD'deki saldırısı nedeniyle yakınlarının düğününe gelemediğini belirten Silverman ise "Nebahat'la bilgisayar sohbetlerimiz çok eğlenceliydi. O, internette kendisiyle ilgili olarak hep gerçekleri söyledi. Türkiye'ye geldim. O'nu sevdim. Evlendim" diye konuştu. 
     1971'de Müslüman olduğunu söyleyen Silverman, yeni eşiyle Antalya'da yaşayacaklarını kaydetti. Silverman, ABD'deki saldırıyı değerlendirirken "İslam dininde teröre yer yok. Bunu yapanlar da gerçek Müslüman değiller" dedi. 






</TEXT>
</DOC>
