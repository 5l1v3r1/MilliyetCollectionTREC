<DOC>
<DOCNO> 41230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/spor/spo03.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın vuruş 
</HEADLINE>
<TEXT>

Galatasaray, Antalyaspor karşısında uzatmalarda güldü. Sergen ile öne geçen, ardından Nuri’nin golüne engel olamayan Cim - Bom, son saniyelerde Ümit Karan ile üç puanı götürdü 
     HALİL ÖZER 

     Galatasaray, şansı ve Adnan’la kazandığı üç puanın keyfini sürüyor. Oysa bu maçı kazanmaya pek hakkı yoktu. Böylesine kötü bir Galatasaray’ın değil bu maçı kazanmaya, beraberliği bile hak eder hali yoktu. Şu satırlara iyi diye yazılacak tek bir şey yok. Sahada elle tutulacak, alkışlanacak oyuncuyu biz göremedik. Koca Galatasaray’ın ne oyun taktiği, ne oyun kurucusu, ne de bir bilinçli atağı vardı. Galatasaray’ın sistemi doruklardan, zemine kafa üstü düşmüş durumda. Koca ilk yarıda maçın tek şutu 23. dakikada Antalya’dan geldi. Hele bu dakikalarda stadın elektrikleri biraz azalınca insanlar uyku moduna bile girdi. 
     Maçı kendi hataları ile kaybeden Antalya ilk ölümcül hatasını 18. dakikada yaptı. Oysa bu dakikalarda Galatasaray’ın değil golü düşünecek, çerçeveyi bile görecek hali yoktu. 18. dakikada Burhan geri pası verdi. Olan Antalya’ya oldu. Atışı Sergen kullandı, topu üst 90’a taktı 1- 0 
     Bir de 44. dakikada Mendez soldan ortaladı, Ümit kafayla dışarı attı. 
     İkinci yarıda da Galatasaray’ın ilk yarıdan pek farkı yoktu. Sayısız pas hatası ve vasatlık devam etti. 
     49’da da Antalya’nın golü geldi. Ramazan köşe atışı kullandı, Nuri kafayı çaktı 1 - 1 
     Bu gol Galatasaray’ı biraz kamçıladı. 62’de Ümit sağdan güzel ortaladı. Sergen çok iyi durumda topu dışarı attı. 65’te Hasan Şaş köşe atışını kullandı. Ümit Davala arka direkte topu dışarı gönderdi. 85. dakikada bu kez Antalya mutlak bir golü kaçırdı. Mehmet, Mondragon ile karşı karşıya kaldı. Top köşeye gitti ama vuruşu yavaştı. Kolombiyalı kolay önledi. 
     Hakem dört dakika uzatma kaldırdı. Bu uzatmanın 3 dakika 50 saniyesi boşa geçti. Stad boşalmaya başladı. O sırada da Hasan Şaş rastgele ortaladı. Kaleci Adnan topu tuttu, tribünler veryansın etti. Tüm futbolcular sırtını kaleye döndü. Ama Adnan nasıldır bilinmez o topu elinden düşürdü. Ümit Karan "Ne oluyor" deyip arkası döndü. Bir baktı top önünde. Bundan güzel nimet mi olur Topu dürttü, filelere gönderdi. Adnan’a "Sağol abi" deyip, tribünlere koştu. 
     Galatasaray da bu "büyük mücadeleyi " 94 dakika "savaşarak, koşarak " mutlu mu mutlu kapattı. Şimdi sırada Lazio var. 
     
Ümit’e sevgi seli      LAZİO maçından sonra İtalya’ya giderek Milan ile sözleşme imzalayacak olan Ümit Davala’ya maç öncesinde büyük sevgi gösterisinde bulunan Sarı - Kırmızılı taraftarlar genç futbolcuyu oldukça duygulandırdılar. 
     
Fatih isteği      LUCESCU, Ümit Davala’nın da gitmesinden sonra sezon başında Mallorca’ya giden Fatih’i yöneticilerden geri istedi. İspanya’da mutsuz olduğu ifade edilen Fatih de, "Eğer paramı peşin öder ve kulübümle anlaşırsanız dönmeye hazırım" mesajını gönderdi. 
     
Lazio berabere      GALATASARAY’IN salı günkü rakibi Lazio, İtalya Ligi’nde Perugia ile deplasmanda 0-0 berabere kaldı. Teknik Direktör Zoff, Arjantinli Crespo, Simeone ve Claudio Lopez’i Perugia maçı kadrosuna almadı ve Galatasaray maçına sakladı. 
     
Rakiplerden yakın takip      ŞAMPİYONLAR Ligi’ndeki rakipleri Sarı - Kırmızılılar’ı izlemeye devam ediyor. Dün akşamki Antalyaspor maçında da Lazio’nun gözlemcisi Paranelli ve diğer rakip PSV Eindhoven’in istatistikcisi Klaus Van Baalen tribünde yer aldılar, sık sık not tuttular. 
     
Türkler’e ayıpTeknik Direktör Lucescu, yeni alınan yabancıları oynatmayacağını söyledi 
     GALATASARAY Teknik Direktörü Lucescu, maç öncesi bir televizyon kanalına Sporting Lizbon’dan transfer edilen üç oyuncu için, "Kendi takımlarında bile ilk onbirde yer almayan bu futbolcuları oynatmam sahadaki Türk çocuklarına ayıp olur. Bunlar üçüncü sınıf oyuncu. Çocukların hakkını yemem" dedi. Rumen hoca Antalyaspor galibiyetini ise, "Zor olacağını biliyorduk. Yeni bir takımız. Açıkcası hala kendimizi arıyoruz" diye yorumladı. 
     



 SPOR 
































</TEXT>
</DOC>
