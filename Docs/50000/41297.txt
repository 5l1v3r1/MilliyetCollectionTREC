<DOC>
<DOCNO> 41297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sonspo05.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü Reçber "Ufak tefek kayıplar elbette olacaktır" 
</HEADLINE>
<TEXT>

     Fenerbahçe ve A Milli Takım'ın başarılı file bekçisi Rüştü Reçber, ''Biz bildiğimiz yolda yürüyoruz'' dedi. 
     Milli kaleci, internette kendisine ait ''www.rusturecber.net'' adlı sitede yaptığı açıklamada, Fenerbahçe taraftarlarının hiç merak etmemelerini ve sezon sonunda gülen tarafın yine kendileri olacağını belirtti. 
     Rüştü, açıklamasında şu görüşlere yer verdi 
     ''Heyecan dolu, kaliteli bir maçta rakibimiz Kocaelispor ile yenişemedik ve sahadan 3-3'lük bir beraberlikle ayrıldık. Temposu yüksek geçen bir maç oldu. Deplasmanda, hem de Kocaelispor gibi ligin güçlü takımına 3 gol attıktan sonra, sahadan 2 puan kaybederek ayrılmak insana büyük bir üzüntü veriyor. Gerçi hem onlar hem de biz sahadan galip ayrılabilirdik, ama maalesef bazen futbolda şansınızın da yerinde olması gerekiyor. Fakat bütün herşeye rağmen, inanıyorum ki futbolseverler için keyifli bir maç oldu. 
     Maç zaman zaman çok sert geçti. Nitekim bir pozisyonda Revivo ile ikili mücadeleye giren Hasan Yiğit'in burnu kırıldı. Bu hepimizi çok üzdü. Ona geçmiş olsun dileklerimi iletiyorum. Bu arada bir pozisyonda, Ayew'in bana küfür ettiğini sandım. Maçın hakemine giderek, Ayew'in küfür ettiğini söyledim. Tam o sırada Ayew gelerek Ben küfür etmiyorum. Sen beni yanlış anladın. Ben kendi kendime kızıyorum dedi. Böylelikle olay tatlıya bağlandı Taraftarlarımız hiç merak etmesinler. Biz bildiğimiz yolda yürüyoruz. Böyle ufak tefek kayıplarımız elbette olacaktır. Ama sene sonunda sonuç değişmeyecek ve gülen taraf biz olacağız. Ayrıca bu sene bildiğiniz gibi 3 ayrı cephede mücadele veriyoruz. Kocaelispor maçı sona erdi. Artık Avrupa Şampiyonlar Ligi'nde bu hafta yapacağımız TSV Bayer 04 Leverkursen maçını düşünmeye başladık. Bu maçı kazanarak bu lige iyi bir başlangıç yapmayı hedefliyoruz.'' 







</TEXT>
</DOC>
