<DOC>
<DOCNO> 45432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun23.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı "Taliban askerleri bize katılıyor" 
</HEADLINE>
<TEXT>

     Afganistan'da Taliban'a karşı savaşan Kuzey İttifakı, Taliban askerleri ve komutanlarının rejimden kaçarak kendilerine katıldığını ileri sürdü. 
     İttifak sözcülerinden Muhammed İshak, İRNA'ya yaptığı açıklamada, Badgis eyaletinde 800, doğudaki Lagmhan eyaletinin DevletŞah bölgesinde de 200 Taliban asker ve komutanının kendilerine katıldığını söyledi. 
     İshak, ''Mücahitlerin Badgis bölgesindeki zaferleri Herat yönündeki operasyonlarının yolunu açtı'' dedi. 
     Bu arada, muhtemel bir ABD saldırısı korkusu ve kuraklık nedeniyle 2 milyon Afganın ülke içinde göçer halde olduğu bildirildi. 
     Birleşmiş Milletler Mülteciler Yüksek Komiserliği UNHCR sözcüsü Yusuf Hasan, Pakistan'da İRNA'ya yaptığı açıklamada, halen yollarda olan 2 milyon kişinin yaklaşan kışa karşı korunaksız olduğunu belirtti. 
     Hasan, UNHCR'nin en yüksek sayıda mülteciye yardım iletmek için çalışmalarını sürdürdüğünü, Pakistan ve İran'da acil durumlarda kamp kurmak için 20 yerin tespit edildiğini söyledi. 
     Halen 2 milyondan fazla Afgan mültecinin yaşadığı İran'a, muhtemel bir savaş durumunda 400 bin Afgan mültecinin daha geleceği tahmin ediliyor. 
     






</TEXT>
</DOC>
