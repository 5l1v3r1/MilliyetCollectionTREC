<DOC>
<DOCNO> 13201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/ekonomi/eko05a.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda yaprak kıpırdamıyor 
</HEADLINE>
<TEXT>

Borsada bileşik endeks 200 puanlık dar bir bantta dalgalanırken faiz ve dövizde hacim zayıftı 
     EKONOMİ SERVİSİ 

     ABD’de bulunan Devlet Bakanı Kemal Derviş’ten gelecek dış kaynak haberlerine odaklanan piyasalarda dün deyim yerindeyse yaprak kıpırdamadı. Günü yüzde 0.41’lik gerileme ve 8.331 puandan kapatan borsa, gün boyu 200 puanlık bir bantta hareket etti. Bir süredir düşük seyreden işlem hacmi ise dün 123.5 trilyon lira düzeyindeydi. 
     Gedik Yatırım Ortaklığı Genel Müdürü Uğur Yılmaz, Derviş’in yurtdışından kaynak bulmasının borsanın yükselişe geçmek için beklediği koşullardan biri olduğunu söyledi. Bununla birlikte hafta sonunda Meclis’e sevkedilmesi beklenen yasa değişikliklerinin programın devamı için dış kaynaktan daha önemli olduğunu vurgulayan Yılmaz, "Esas endişe dış kaynak bulunamaması değil, bu değişikliklerin Meclis’ten geçmeme olasılığı" dedi. 
     Bono piyasasında ise geçen hafta satılan 27 Haziran 2001 vadeli bonoya müşterilerden gelen talep dışında hareket yaşanmadı. Gelen talebin etkisiyle 27 Haziran bonosunda faiz yüzde 126.7’ye kadar gerilerken bankacılar, gecelik faizle aynı seviyelerdeki bonoya gelen talebin anlamlı olmadığını dile getirdiler. Merkez Bankası’nın kontrolündeki repo piyasasında ise faiz yüzde 80 düzeyinde seyretti. 
     Döviz piyasasında ise dolar düşük işlem hacmiyle dengeli bir seyir izledi. Serbest piyasada 970 bin - 980 bin lira arasında hareket eden dolar, bankalararası piyasada ise 980 bin - 990 bin lira arasında işlem gördü. Sakin seyrin bugün de sürmesini bekleyen uzmanlar, hareketliliğin ayın son iki günü olacağını belirttiler. 
     


 EKONOMİ 





















</TEXT>
</DOC>
