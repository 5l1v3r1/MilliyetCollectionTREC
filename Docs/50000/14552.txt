<DOC>
<DOCNO> 14552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/yazar/akyol.html </URL>
<DATE> 2001/04/04/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Gecikmeden... 
</HEADLINE>
<TEXT>

     19 ŞUBAT krizinin üstünden bir buçuk ay geçti, daha ortada program yok Derviş bu programın "nisan ortalarında" hazır olacağını söylüyor. 
     Krizden iki ay sonra 
     1979 krizinden çıkmak için hazırlanmış olan "24 Ocak Kararları"nın mimarlarından Hüsnü Doğan'la konuştum. Şunu söyledi 
     - Özal 3 Aralık 1979'da göreve atandı, ay sonuna doğru kararlar hazırdı. 24 Ocak'a sarkmasının sebebi, askerlerin o arada 'uyarı mektubu' vermesi yüzünden siyasi konjonktürün uygun olmamasıydı. 
     Doğan'ın uyarıları da var 
     - Sayın Derviş, ABD'ye gitmeden önce 15 yasadaki değişiklikleri hazırlayıp hükümete sevk ettirseydi, çok etkili olurdu. Bugün de tek tek yasa çıkarmak yerine, bir çerçeve yasayla bu 15 yasada değişiklikler yapılabilir. 
     Derviş'in gereken süratle hareket etmediği ya da edemediği izlenimi yayılmaktadır. 
     
     HÜKÜMETİN yeterli dinamizmi gösterememesi de krizi derinleştiriyor maalesef... Hükümet öylesine dinamik olmalı ki, ekonomik tedbirlere siyasi lokomotiflik yapabilmeli ve bu şekilde güven toplayabilmelidir. 
     Hükümetin bu dinamizmi yok maalesef 
     Bakanlık sayısını azaltmak bu yönde çok etkileyici bir başlangıç olabilirdi. Mesut Yılmaz, ortaklarına "bakan sayısını 25'e indirmeyi" teklif etmiş ama kabul görmemiş. 
     Koalisyon kurulurken MHP de bakan sayısının azaltılmasını istemişti. MHP adına koalisyon müzakerelerini yürüten Bayındırlık Bakanı Koray Aydın'la konuştum, şunları söyledi 
     - Evet, biz bakanlık sayısının 20 civarına indirilmesini önermiştik. Böyle bir azaltmaya bugün de bir zorluk çıkarmayız. Ama bugünkü acil mesele, bakanlık sayısı değil, ekonomik programın hazırlanıp uygulamaya geçilmesidir. 
     Doğru, Derviş daha fazla gecikmemeli. 
     
     ÖTE yandan da hükümet dinamizm ve kararlılık sergilemelidir. Bakanlık sayısını azaltmak bu yönde çok olumlu ve etkileyici bir adım olur. 
     Dün Bahçeli de Yılmaz da partilerinin grup toplantılarında reformlardan bahsettiler. 
     Bahçeli, "devletçi, müdahaleci ekonomik yapının" değiştirilmesi gereğini vurguladı. Bu genel ifadesini somut girişimlere dönüştürmelidir. 
     Mesut Yılmaz, ekonomiyi de siyaseti de içine alan "entegre ve kapsamlı bir dönüşüm projesinin hayata geçirilmesini" istedi. O da bunu somutlaştırmalıdır. 
     Bahçeli ve Yılmaz'ın anlaşacağı reformları kamuoyu kesinlikle destekler, DSP de kabul eder... 
     Siyasi devletçiliğin de tasfiyesini amaçlayan, sandıktan güçlü sivil iradenin çıkmasına yol açacak bir siyasi reform çok ayrıntılı çalışmalar gerektirir ayrıntıya indikçe uzlaşma ihtimalleri zayıflar. 
     Ama en azından, bakanların sayısını 25'e, hatta 20'ye indirmek mümkündür ve kolaydır, hem tasarruf sağlar, hem hükümetin performansı hakkındaki güvensizliği azaltır. 
     Ekonomide de siyasette de gecikmelerin faturası çok ağır oluyor. Dövizin dünkü tırmanışı bir alarm değil miydi 
     
     





Gecikmeden... 


Günün olayı 


Derviş sıkıntısı 


17 yamalı lastik 


Ağzınızla kuş tutsanız bile... 


Makro Mikro Tarih 


Yeşil pasaport 


Kriz fırsat olabilir... 


Aşk aynaya yapıştırılmış sakız mıdır 


Yolunu değiştirmeyen adam 


Yolsuzluğun bürokrat ve siyasi ayağının anahtarı 1 


Demokratik sol kültür ve bedel 


Krizin ilacı sinema 


"Önce kelam vardı" 


Bankalar düzelmeden ekonomi düzelemeyecek 


İrticaya karşı bilişim 


</TEXT>
</DOC>
