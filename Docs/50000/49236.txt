<DOC>
<DOCNO> 49236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/yazar/tamer.html </URL>
<DATE> 2001/10/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Teşhis doğru, ama tedavi yanlış olmuş 
</HEADLINE>
<TEXT>

Amerikan Hastanesi, son aylarda küstürdüğü star doktorlarıyla barışıyor. Yeni yönetim, hizmet kalitesini koruyarak maliyetleri düşürmek için doktorlarla işbirliğine gidiyor 
     Vehbi Koç Vakfı'nın sahibi bulunduğu Amerikan ve İtalyan hastanelerinde yaz başında üst yönetim değişti. Söz konusu 2 hastanede kaliteyi düşürmeden maliyetlerin düşürülmesine yönelik bir danışmanlık projesi hazırlayan Dr. Serdar Savaş, bu projeyi yürütmek üzere yönetimi de üstlenince yaz ayları bayağı sıkıntılı geçti. Yıldız doktorlardan birkaçı, yıllardır çalıştıkları hastaneden ayrıldılar. 
     3 yıl öncesine kadar hastanenin genel müdürü olan George Rountree, ay başında yeniden eski görevine getirildi. Kadıköy Şifa Hastanesi'nin eski başhekimi Dr. Ömer Arıkan da yine ay başında Amerikan Hastanesi'ne başhekim oldu. Küskün doktorlar, birer - ikişer geri dönmeye başladılar. 
     
     Amerikan Hastanesi, benim hastanem olmamıştır bugüne kadar. Hasta olduğumda aklıma Amerikan Hastanesine gitmek gelmez nedense. Belki de yıllar önce bir hastalığımda ne teşhisin, ne de tedavinin beni tatmin etmeyip başka doktorların kapısını çalmak zorunda kaldığım içindir. 
     Ama Çapa Tıp Fakültesi'nde bel fıtığımı jimnastikle yok eden mucize doktorum Prof. Ender Berker'in peşinden birkaç yıl önce seve seve gitmiştim Amerikan Hastanesi'ne. Hala da belimle ilgili bir sorun çıktığında doğru Amerikan Hastanesi'nin yolunu tutup kendimi Prof. Berker'e teslim ederim. Gerçi o ilk birkaç sefer bana "İsterseniz yine Çapa Tıp Fakültesi'ne gelin" demişti. Ama Amerikan Hastanesi bana daha pratik geldi. 
     Son 4 ay içinde ise Amerikan Hastanesi'ne 2 kez yolum düştü. Ama hasta olarak değil, gazeteci olarak. 2 gidişimde de Amerikan Hastanesi'nin 5. katında, yöneticilerin birbirlerine çok benzer odalarında bana anlatılanları dinledim. Haziran başında beni davet eden Vehbi Koç Vakfı'ydı, Dr. Serdar Savaş Amerikan ve İtalyan hastaneleriyle ilgili hedeflerini anlattı. Pek çok hedefi vardı, ancak ana eksen doktor odaklı bir sistemden, hasta ve müşteri odaklı bir sisteme dönüşümü gerçekleştirebilmekti. 
     Önceki gün yine Amerikan Hastanesi'nin 5. katında bu kez yeni yöneticilerle sohbet ederken doktor odaklı sisteme geri dönüşü sezdim. Ancak Vehbi Koç Vakfı'nın genç Başkanı Erdal Yıldırım'ın da üstteki sütunlarda ifade ettiği gibi, Amerikan Hastanesi'nde artık hiçbir şey eskisi gibi olmayacak. 
     Çünkü yaz ayları, o güne kadar burnundan kıl aldırmayan yıldız doktorlar için de bir bakıma fevkalade öğretici olmuş. Vehbi Koç Vakfı ve Koç ailesi, zaten bu hastaneleri ticari amaçla çalıştırmıyor. Ancak bundan böyle cebinden para koymak da istemiyor. Zira Amerikan Hastanesi, yoksullara değil, cebinde parası olanlara hizmet veriyor. Koç ailesi ve Vakıf ise, ağırlıklı olarak eğitime para harcamak istiyor. 
     
Koç Vakfı Başkanı Yıldırım ne diyor      Vehbi Koç Vakfı Başkanı Erdal Yıldırım 
     "Hastanelerimizde ilginç bir dönemden geçtik. Hala da geçiyoruz. Bir değişim dönemiydi bu. Hala da devam ediyor. Bizler de öğreniyoruz. Hekimler de öğreniyor. Ama şu kesin ki Amerikan Hastanesi, bu sürecin sonunda aynı Amerikan Hastanesi olmayacak. 
     Serdar Savaş mayıs ayında uygulamanın da başına geldiğinde, Vehbi Koç Vakfı hastaneleriyle ilgili doğru tespitleri vardı. Ne var ki tespitlerle uygulamalar farklı olabiliyor. Ama uygulamalar da tespitler kadar önemli. Bu sürecin sonunda benim çıkardığım en önemli ders bu. 
     80 yıllık bir geçmişi olan Amerikan Hastanesi, belli bir yaşın üzerindeki nadir kurumlardan biri. Oturmuş kuralları var. Tabii kemikleşmiş yanları da. Sistemi daha verimli kılmak istiyorsanız, eski alışkanlıkların bir kısmını çaresiz yıkacaksınız, ama kırıp dökmeden tabii... 
     Hekim tabii ki çok önemli bir faktör. Ama tek faktör değil. Öyle denge noktalarını bulmamız lazım ki, hem doktorlar, hem çalışanlar hem de hastalar mutlu olmalı, bu arada da hastane verimli çalışmalı." 
     
     







Güler yüzle... 


ECEVİT’LE DÜŞTEN GERÇEĞE KÖY-KENT 


Tarih insanlığı neden tutsak alsın ki 


Kurtuluşun rahminde 


Bir Cumhuriyet fantezisi 


Müjde Çiller eğitimle ilgileniyor 


Kıssadan Hisse... 


Ecevit Çiller'e borçlu mu 


Teşhis doğru, ama tedavi yanlış olmuş 


Mesken olarak kalsın 


"Gel de, yazma birader " 


Londra mı İstanbul mu derken iş işten geçecek 


Dağ taş bina 


Bir kriz kıl payı atlatıldı 


</TEXT>
</DOC>
