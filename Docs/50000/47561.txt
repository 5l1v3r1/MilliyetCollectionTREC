<DOC>
<DOCNO> 47561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo11.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'nin "EN"leri... 
</HEADLINE>
<TEXT>

     Futbolda Avrupa Şampiyonlar Ligi gruplarında 4. maçlar geride kalırken, 32 takım arasında Fenerbahçe, puanı olmayan tek ekip. 
     Mücadele ettiği F Grubu'ndaki tüm maçlarını yitiren sarı-lacivertliler, puansız tek takım olmasının yanı sıra Lokomotif Moskova ve Rosenborg ile birlikte 2'şer golle en az gol atan takımlar arasında yer aldı. 
     Sarı-lacivertliler, en çok gol yiyen ekipler sıralamasında da kalesinde 12 gol gören Spartak Moskova'nın ardından 9 golle 2. oldu. 
     Şampiyonlar Ligi A Grubu'nda tüm maçlarını kazanan Real Madrid, geride kalan 4 maçta en çok puan toplayan takım unvanını elde ederken, İspanyol ekibi, rakip filelere gönderdiği 12 golle de en çok gol atan takımlar arasında ilk sırada yer aldı. 
     H Grubu lideri Sparta Prag ise Şampiyonlar Ligi gruplarında gol yemeyen tek takım konumunda. 
     Diğer yandan, D Grubu'nda topladığı 7 puan ve averajla Nantes'ın önünde birinci sıraya yükselen Galatasaray, gruplarda en az puanlı lider takım olarak dikkat çekti. 
     
     Ofsayt canavarı Ümit Karan 
     Galatasaray'ın yıldız futbolcusu Ümit Karan, Şampiyonlar Ligi'nde en çok ofsayta düşen oyuncu oldu. 
     Genç oyuncu, sarı-kırmızılı forma altında D Grubu'nda çıktığı maçlarda toplam 224 dakika forma giyerken, 12 kez ofsayta düşerek her 18,6 dakikada bir yan hakemin bayrağına takılmış oldu. 
     
     Diğer 'en'ler 
     Şampiyonlar Ligi'nde geride kalan 4 maçın ardından kaleye en çok şut çeken futbolcu olarak 13'kez rakip kalecileri yoklayan Roma takımının Arjantinli yıldızı Gabriel Batistuta dikkat çekerken, kaleyi bulan şut oranında ise 11'kez gol tehlikesi yaratan Real Madridli yıldız Luis Figo ilk sırayı aldı. 
     Liveerpollu oyuncu Emile Heskey 4 maçta yaptığı 25 faulle en hırçın futbolcu oldu. Heskey'i bu kategoride Fenerbahçeli sol kanat oyuncusu Abdullah Ercan 20 faulle ikinci olarak takip ederken, Galatasaraylı Emre Aşık ise 13 faulle 13. sırada yer aldı. 
     Ayrıca, Juventuslu futbolcu Alassandro Del Piero, Şampiyonlar Ligi maçlarında 22 kez faule maruz kalarak en fazla faul yapılan oyuncu oldu. 
     Gruplardaki gol asisti yapan oyuncular sıralamasında iki oyuncu zirvede. Bayern Münihli Hasan Salihamidzic ile Manchester United'ın Hollandalı yeni transferi Ruud Van Nistelroy 3'er asistle bu kategoride ilk sırayı paylaşıyorlar. 
     Şampiyonlar Ligi'nde gol krallığı yarışında ise Bayern Münih'in Brezilyalı gol ayağı Giovane Elber, rakip fileleri 6 kez havalandırarak zirvedeki isim oldu. 
     
     Grup istatistikler... 
     Şampiyonlar Ligi'nde en çok şutun çekildiği H Grubu'nda, rakip kalelerde 107 kez gol aranırken, kaleyi bulan şut oranında ise 94 şutla A Grubu ilk sırayı aldı. 
     Toplam 328 faulun yapıldığı E Grubu'nun en hırçın olarak dikkat çektiği istatistiklerde, 31'kez oyuncuları uyarıldığı F Grubu en çok sarı kartın çıktığı, 3'kez futbolcuların oyun dışında bırakıdığı H 
     Grubu da en çok kırmızı kartın gösterildiği grup unvanını elinde bulunduruyor. 
     Ayrıca, en çok gol atılan grup ise toplam 26 defa ağların havalandığı H Grubu oldu. 
     






</TEXT>
</DOC>
