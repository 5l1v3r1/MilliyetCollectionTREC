<DOC>
<DOCNO> 9371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/soneko08.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın tatil adresi döviz ve faiz 
</HEADLINE>
<TEXT>

     Yatırımcılar 9 günlük uzun bayram tatili için tasarruflarını döviz ve faize yönlendiriyorlar. 
     Borsa'da serbest kur politikasına geçişle birlikte başlayan yükseliş, 9 bin puan seviyelerinde yerini kar realizasyonlarına bıraktı. 
     Borsa uzmanları, serbest kur politikasına geçilmesiyle birlikte piyasaların döviz cephesinde yaşanan aşırı değerlenmenin Borsa'yı rahatsız ettiğini ifade ettiler. 
     Borsa'daki satışlara, 9 günlük bayram tatili öncesi yatırımcıların faiz ve dövize yönelmelerinin neden olduğunu belirten uzmanlar, Türk lirası bazında Endeks'in 8,500 desteğinde tutunduğunu söylediler. 
     Borsa'da henüz taşların yerine oturmadığını belirten uzmanlar, bayram sonrasındaki gelişmelere göre piyasanın yönünü belirlemeye çalışacağını kaydettiler. Uzmanlar, ekonomide alınacak yeni kararların ve bu kararlara G-7 ülkelerinin vereceği desteğin önemine işaret ederek, piyasalarda yukarı doğru hareketliliğin ve yabancı para girişi umudunun bayram sonrasına kaldığını bildirdiler. 




</TEXT>
</DOC>
