<DOC>
<DOCNO> 17318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/siyaset/siy02.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji’de 15 sanık 
</HEADLINE>
<TEXT>

DGM Savcısı Talat Şalk’ın hazırladığı 70 sayfalık iddianame tamamlandı. Sanıklar 313’üncü maddeden yargılanacak 
     GÖKÇER TAHİNCİOĞLU Ankara 

     Enerji Bakanlığı ve TEAŞ’ta yapılan yolsuzluklara ilişkin yürütülen Beyaz Enerji soruşturması tamamlandı. 
     DGM Savcısı Talat Şalk, hazırladığı iddianameyi DGM Başsavcısı Cevdet Volkan’a teslim etti. Yaklaşık 70 sayfadan oluşan iddianamede 15 sanığa yer verildiği öğrenilirken, sanıklar hakkındaki davanın 4422 sayılı "Çıkar Amaçlı Suç Örgütü Oluşturmak" suçundan değil, TCK’nın 313. maddesinden açılacağı bildirildi. Böylece sanıkların daha az ceza almaları da kesinleşti. İddianamede Enerji Bakanı Cumhur Ersümer’in ismi de bulunuyor. 
     Şalk, gelinen aşamada davanın TCK’nın "Cürüm İşlemek İçin Teşekkül Oluşturmak" fiilini düzenleyen 313. maddesi uyarınca açılacağını söyledi. Sanıklara yüklenen diğer suçların "rüşvet almak - rüşvet vermek, oluşturulan teşekküle yardım ve yataklık" olduğu bildirildi. 
     
Sanıklar ve suçları      Enerji Bakanı Cumhur Ersümer’in ismi de iddianamenin çeşitli bölümlerinde geçti. Sanıkların Ersümer aleyhine verdikleri ifadeler, bu sanıklara ayrılan bölümlerde yer aldı. Bilirkişi raporlarında yer alan "Uygulama ve imtiyaz sözleşmelerinde Ersümer’in imzası var. Bu nedenle bu usulsüz işlemlerden bakan da sorumludur" ifadesi de iddianamede kullanıldı. 
     DGM Savcısı Talat Şalk’ın, Bakan Ersümer hakkında nasıl bir işlem yapacağı ise davanın açılacağı salı günü belli olacak. Meclis soruşturmalarını düzenleyen Anayasa’nın 100. maddesini incelediği öğrenilen Şalk’ın ya iddianamenin tamamını ya da Ersümer hakkındaki ifade ve bilirkişi raporlarını bilgi notu halinde Meclis’e göndermesi bekleniyor. 
     
SAVCILAR birbirine düştü      Beyaz Enerji soruşturması savcıların yine birbirlerini eleştirmesine neden oldu. Soruşturma sürerken de aralarında tartışma geçen DGM Başsavcısı Cevdet Volkan'la soruşturmayı yürüten Talat Şalk'ın arası bu kez "konuşma" yüzünden açıldı. 
     Başsavcı Volkan, iddianamenin bulunduğu disketi Başsavcılığa teslim ettikten sonra, davanın salı günü açılacağını belirten DGM Savcısı Şalk'a tepki gösterdi. Volkan şunları söyledi 
     
Açıklama yapılması yanlış’      "Ben iddianameyi görmeden kameralara açıklamalar yapılıyor, davanın salı günü açılacağı söyleniyor. Bu konularda açıklama yapılmasını yanlış buluyorum. Bu iki sayfalık bir iddianame değil ki imzalayıp gönderelim. Okuyup inceleyeceğiz, belki de dava açılmayacak. Daha benim önüme şimdi geldi. Ne kadar büyüttünüz bu işi " 
     


 SİYASET 





















</TEXT>
</DOC>
