<DOC>
<DOCNO> 19028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur08.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Mayıs İstanbul'da kutlanıyor 
</HEADLINE>
<TEXT>

     İstanbul'da, ''1 Mayıs'' dolayısıyla Kazancı Yokuşu'na karanfiller bırakıldı, Taksim'deki Cumhuriyet Anıtı'na çelenk konuldu. 
     Gümüşsuyu'nda yer alan Türk-İş 1. Bölge Temsilciliği önünde toplanan KESK Genel Başkanı Sami Evren, DİSK Genel Başkanı Süleyman Çelebi, Hak-İş Genel Başkanı Salim Uslu, Türk-İş Genel Sekreteri Hüseyin Karakoç ve Türk-İş 1. Bölge Temsilcisi Faruk Büyükkucak'ın da aralarında bulunduğu grup, üzerinde ''1 Mayıs'' yazısı ile kırmızı karanfiller bulunan bir çelenkle Kazancı Yokuşu'na yürüdü. 
     Burada, grup adına açıklama yapan Türk-İş 1. Bölge Temsilcisi Büyükkucak, ''İşçi sınıfının birlik, mücadele, dayanışma günü olan 1 Mayıs'ı, 2001 yılında siyasi ve ekonomik krizle kutluyoruz. Bu 1 Mayıs, 'yolsuzluğa ve yoksulluğa hayır' mitingi olacaktır'' diye konuştu. 
     Büyükkucak, konuşmasında, 24 yıl önce Taksim'de 34 kişinin hayatını kaybettiği olayı da hatırlatarak, ''Emekten yana tüm güçler, demokrasi ve insan hakları istiyor'' dedi. Grup, daha sonra saygı duruşunda bulundu ve ellerindeki karanfilleri yokuşun başına bıraktı. Ardından Taksim Cumhuriyet Anıtı'na geçen grup, saygı duruşunda bulunduktan sonra, anıta çelenk koydu. 
     ÖDP Genel Başkanı Ufuk Uras, HADEP Genel Başkan Yardımcısı Bahattin Günel, HADEP İstanbul İl Başkanı Doğan Erbaş, CHP Genel Sekreter Yardımcısı Algan Hacaloğlu'nun da yer aldığı grup, daha sonra belediye otobüsüyle miting alanına hareket etti. 
     







</TEXT>
</DOC>
