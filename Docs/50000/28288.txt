<DOC>
<DOCNO> 28288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sonspo14.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Sergen'den sonra Ender'in transferi de çıkmaza girdi 
</HEADLINE>
<TEXT>

     Galatasaray'da, Siirt Jet-Pa Spor Kulübü'nün, önerilen kiralama bedelini çok az bulumasıyla zora giren Sergen'in transferinden sonra, Bursasporlu Ender'in transferinde de sıkıntı yaşanmaya başlandı. 
     Bursa'da bulunan ve Galatasaray'dan imza için haber bekleyen Ender'in transferi bugün de gerçekleşmezken, sarı-kırmızılı kulübün yöneticilerinin Burasporlu oyuncuya yeni şartlar öne sürdüğü öğrenildi. 
     Ender'in transferiyle ilgilenen Mehmet Cansun, bu futbolcuyla ön protokol yapmış ve her konuda anlaşma sağlandığını açıklamıştı. Ancak, Ender'in menajerleri bu kez transfer görüşmelerine kulüp asbaşkanı Ali Dürüst'ün dahil olduğunu ve kendilerine ''Maç başına para almayı ve peşinatı bonservisi çıktığında almayı kabul ediyorsanız, Ender imzayı atsın'' dediğini iddia ettiler. 
     Futbolcunun menajerlerinden Derya Akkar, kendilerinin sürekli oyalandığını belirterek, ''Ender, Galatasaray'a oynamak için geliyor. Maç başına para almayı da kabul ediyor. Ancak, peşinat için bonservisi beklemek en az bir ay daha gerektirebilir. Bu şartlar altında Ender, 25 Haziran Pazartesi günü Bursaspor'a imza atabilir. Bursaspor'a imza attığı anda peşinatını alacak'' diye konuştu. 
     

</TEXT>
</DOC>
