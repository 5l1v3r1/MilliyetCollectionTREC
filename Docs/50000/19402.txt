<DOC>
<DOCNO> 19402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur08.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Telekom'da herhangi bir zorluk yaşanacağını sanmıyorum" 
</HEADLINE>
<TEXT>

     Başbakan Bülent Ecevit, Dış kaynaklarla ilgili gelişmelerin çok olumlu olduğunu bildirdi. 
     Ecevit, İspanya'ya hareketinden önce Esenboğa Havalimanı'nda yaptığı açıklamada, İspanya Başbakanı ile baş başa ve heyetlerarası görüşmeler yapacağını, ayrıca Meclis Başkanı Luisa Fernando Rudi ile biraraya geleceğini ve Kral Juan Carlos tarafından kabul edileceğini söyledi. 
     Ecevit, açıklamasının ardından gazetecilerin çeşitli konulara ilişkin sorularını yanıtladı. 
     'Piyasalarda Telekom'un satışında yeni bir gecikme yaşanması endişesi var, ne düşünüyorsunuz'' şeklindeki bir soruya Ecevit, Telekom ile ilgili sorunu bir iki gün içerisinde aşacaklarına inandığını ifade ederek şöyle konuştu 
     'Tabi çok hassas ve stratejik açıdan önem taşıyan bir konu. O nedenle ayrıntılar üzerinde durulmuş olmasını sorumluluğumuzun sonucu olarak görmelisiniz. Altın hisse konusunda da, bazı düzeltmeler yapılabilir. Sayın Derviş, Genelkurmay'la temas etti, her hangi bir zorluk olacağını sanmıyorum.'' 
     Ecevit, ''Derviş dış kaynakla ilgili bir gelişme aktardı mı size '' diye soran bir gazeteciye de, şu karşılığı verdi 
     ''Uluslararası Para Fonu katkısı olarak yaklaşık 13 milyar dolarlık destek sözü verildi. Dünya Bankası'nın da yaklaşık 6 milyar dolarlık destek vaadi de eklendiğinde 16 milyar dolarlık olanak sağlanmış görülüyor. Çok olumlu bir gelişme.'' 
     Meclis Başkanlık Divanı'nın kulislere gazetecilerin alınmamasına ilişkin kararının hatırlatılması üzerine ise Ecevit, bir eski gazeteci olarak ve gazeteciliği hiçbir zaman bırakmamış bir kişi olarak bunu yadırgadığını belirtti. Ecevit şöyle dedi 
     ''Fakat belliki milletvekillerinin bazı sıkıntıları da var. Keskin önlemler almak yerine belki gazetecileri de tatmin edecek, milletvekillerinin rahatsızlığını gözönünde tutacak bir formül bulunabilir zannediyorum. Tabi dünkü bir gelişme olduğu için bir hazırlık yapamadım, vakit ayıramadım. Dönünce arkadaşlarımla görüşeceğim, Meclis Başkanı'nı da ziyaret ederek görüşünü alacağım'' 
     Telekulak olayı ile ilgili bir soruya karşılık ise Ecevit, yasal olmayan telefon görüşmelerine karşı, yasal önlemler olduğunu hatırlattı ve bunların uygulanması gerektiğini bildirdi. Ecevit, bankacılık ve Telekom'la ilgili yasal düzenlemelerin IMF icra kurulu toplantısı öncesine kadar tamamlanıp tamamlanmayacağının hatırlatılması üzerine de, ''ben gerçekleşebileceğine inanıyorum'' dedi. 







</TEXT>
</DOC>
