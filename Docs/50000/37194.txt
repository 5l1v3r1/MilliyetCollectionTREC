<DOC>
<DOCNO> 37194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/spor/spo15.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Süreyya’ya özel ödül      8. Dünya Atletizm Şampiyonası’nda 1500 metrede final koşan ve 8. olan Süreyya Ayhan’a, Spordan Sorumlu Devlet Bakanı Fikret Ünlü, özel ödülünü cuma günü verecek. Ayhan, Bakan Ünlü’den 100 Cumhuriyet Altını karşılığı yaklaşık 8.5 milyar liralık ödülünü saat 11.00’de yapılacak törenle alacak. 
     
Ulusoy mahkemeye      İSTANBUL Cumhuriyet Savcısı Selahattin Üstündağ’ın, Futbol Federasyonu Başkanı Haluk Ulusoy hakkında dava açılması için "yeterli delil olmadığı" ve "suç unsurları oluşmadığı" gerekçeleriyle verdiği "takipsizlik" kararına, bir üst mahkemede yapılan itirazı kabul edildi. Karara göre, İstanbul Cumhuriyet Savcılığı, Ulusoy hakkında, "Türklüğü, Cumhuriyeti, TBMM’yi, hükümetin ve bakanlıkların manevi şahsiyetini alenen tahkir ve tezyif etmek" suçunu düzenleyen ve 1 ile 6 yıl arasında hapis cezası öngören TCK.’nın 159. maddesi kapsamındaki soruşturmayı sürdürecek. İnönü Stadı’nda 2 Haziran 2000 tarihinde oynanan milli maç öncesinde yapılan merasim sırasında futbolcular ve bando, Şeref Tribünü’nde oturanlara arkaları dönük halde durmuştu. 
     
İki bronz      ÖZBEKİSTAN’DAKİ 18. Dünya Gençler Serbest Güreş Şampiyonası’nda iki Türk güreşçisi bronz madalya kazandı. 50 kiloda Ersin Çetin İranlı, 85 kiloda Osman Özgün ise Belaruslu rakibini yenerek, üçüncülüğü elde etti. 
     
Minder sınavı      GENÇ Bayanlar Dünya Güreş Şampiyonası’na katılacak Milli Takım kafilesi bugün İsviçre’ye hareket edecek. Martingy kentinde 17 - 19 Ağustos’ta yapılacak şampiyonada Türkiye’yi Sabiha Gölünük, Semra Aydın ve Zeynep Yıldırım temsil edecek. 
     
Rekora hazırlık      MİLLİ yüzücü Engin Sönmezoğlu, Guiness Rekorlar Kitabı’nda 77 kilometre olarak yer alan Dünya uzun mesafe yüzme rekorunu üçe katlamak için hazırlanıyor. Sönmezoğlu, Çanakkale Çardak - Edremit Akçay arasındaki 200 kilometrelik mesafeyi 25 Ağustos’ta yüzmeye başlayacak ve parkur boyunca sadece 15 saniyelik zaman dilimlerinde beslenme için mola verecek. 
     
Saha değişikliği      FUTBOL Federasyonu, cumartesi günü oynanacak olan Samsunspor - Gençlerbirliği maçının, Samsun 19 Mayıs Stadı’ndaki zemin çalışmaları nedeniyle Ankara’da oynanacağını açıkladı. Karşılaşma aynı gün saat 19.00’da Ankara 19 Mayıs Stadı’nda yapılacak. 
     
Büyük gaf      UEFA Kupası’ndaki İsveç temsilcisi Elfsborg, Estonya’nın Trans Narva takımına karşı 3 - 1 kazandığı ilk maçta UEFA’ya yolladığı listede yer almayan oyuncu oynattığı gerekçesiyle 3 - 0 hükmen yenik sayıldı. 86 dakika oyunda kalan ve bir de gol atan Christian Lundstrom’un takım listesinde isminin yer almadığı belirtildi. Rövanş 23 Ağustos’ta Estonya’da oynanacak. 
     
Ivanisevic ikinci turda      ABD’nin Indianapolis kentindeki Indianapolis Tenis Turnuvası’nda Hırvat Goran Ivanisevic, ilk turu zorlanmadan geçti. Ivanisevic, Brezilyalı Fernando Meligeni’yi 6-4 ve 6-4’lük setlerle yendi. Bir diğer Hırvat Ivan Ljubicic ise G.Afrikalı Wayne Ferreira’yı 4-6, 7-6 ve 7-6 devirerek tur atladı. 
     



 SPOR 





















</TEXT>
</DOC>
