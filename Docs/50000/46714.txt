<DOC>
<DOCNO> 46714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur12.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SP "Kanıt varsa Ladin'i bizim cezalandırmamız gerekirdi.. " 
</HEADLINE>
<TEXT>

     Saadet Partisi Genel Sekreteri Suat Pamukçu, Türkiye'nin savaşın tarafı olmayan Afgan halkının yanında yer alması gerektiği görüşünü ifade ederek, ''Eğer gerçekten kanıtlar var ise ABD'den önce o teröristleri Türkiye'nin cezalandırması gerekirdi'' dedi. 
     Pamukçu, SP Genel Merkezi'nde düzenlediği basın toplantısında Devlet Bakanı Kemal Derviş'in 10 Ekim'de TBMM'de yaptığı ekonomiyle ilgili konuşmasından bölümler aktararak, ''Derviş hastayı tarif ediyor, sonra da bizden çare bekliyor. Çare diye sunduğu da hastayı hasta eden mikrobun kendisi'' dedi. Pamukçu, temel çözümün rant ekonomisinden reel ekonomiye geçmek olduğunu belirterek partisinin bu konudaki görüşlerini anlattı. 
     
     Afgan halkının yanında 
     Pamukçu, Afganistan'a yönelik harekat dolayısıyla dünyanın bir savaşa sürüklendiğini, Türkiye'nin bu savaşı önleyecek bir inisiyatif geliştiremediğini iddia etti. 
     TBMM'nin hükümete, yurtdışına asker gönderme yetkisi vermesini üzüntüyle karşıladıklarını kaydeden Pamukçu, şöyle devam etti 
     ''Bu Meclis 17 Eylül'de Meclis Başkanımızın konuşmasıyla, 11 Eylül'de meydana gelen terör lanetlenerek açıldı. 
     Bugün de savaşın tarafı olmayan mazlum ve mağdur Afgan halkının yanında yer almak bize yakışan bir davranış olurdu. Yurtta barışı, dünyada barışı savunan bir millete, bu savaşı körüklemek değil önlemek yakışırdı.'' Pamukçu, tavırlarının Başbakan Bülent Ecevit tarafından anlaşılamadığını ve ''Taliban rejimini içine sindirmek gibi'' bazı ifadelerle itham edildiklerini öne sürerek ''Sayın Başbakan, bıraksın bizim içimize sindirme meselemizi de önce, kendileri, Başbakanlığın önüne atılan yazar kasayı, tankeri, zincire vurulan insanın halini, işsizleri, perişan olan köylüyü, esnafı, işçiyi, memurun, emeklinin halini içine sindirebildi mi onu söylesin'' diye konuştu. 
     
     Diyalog denenmedi 
     Gazetecilerin sorularını da yanıtlayan Suat Pamukçu, Genel Başkan Recai Kutan'ın İran Cumuhurbaşkanı Hatemi'ye benzetilmesine ilişkin bir soru üzerine, bütün dünyada sorunların barışla çözümlenmesini savunduklarını söyledi. Harekat dolayısıyla dünyanın en gelişmiş ülkesi ile en zayıf ülkesinin karşı karşıya geldiğini kaydeden Pamukçu, şöyle devam etti 
     ''Amerika'dan önce o teröristleri Türkiye'nin cezalandırması gerekirdi, eğer gerçekten ortada kanıtlar var ise... Gerçekten bu işi Afganistan'daki El-Kaide örgütü veya başındaki adam yapmış ise ABD'den önce bu örgütü cezalandırmak bize düşerdi. İslam ülkelerine düşerdi, en başta da Türkiye'ye. 
     Ama henüz herkesi tatmin edecek kanıtlar ortaya konmamışken yapılan bu harekat, çok acele yapılmış bir harekattır. Önce diyalog denenmeliydi. Teröristlerin varsa suçları diyalog yoluyla bunların bağımsız bir yargıya teslim edilmesi gerekirdi. Bu yol denenmeden girişilmiş bir savaşı, tasvip etmemiz mümkün değil. Bu savaşta mağdur olan teröristler değil, masum Afgan halkı olacak.'' 
     






</TEXT>
</DOC>
