<DOC>
<DOCNO> 38501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/dunya/adun.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Varoşlara cihad 
</HEADLINE>
<TEXT>

Cezayir benzeri şeriatçı bir kalkışmadan korkan Fas Kralı 6. Muhammed, büyük kentlerin çevresindeki radikal İslam’ın yeşerdiği gecekonduların bir an evvel her türlü kentsel hizmetten yararlandırılması için seferberlik başlattı 
     DIŞ HABERLER SERVİSİ 

     Fas Kralı 6. Muhammed, ülkesinde gecekondulaşmayı körükleyen etkenlere karşı "en büyük cihad" ilan edilmesini istedi. Fas’ta siyasi İslamı besleyen vahalar olarak görülen gecekondu semtlerindeki kötü koşullara karşı alınması planlanan önlemler, ülkenin, Cezayir’deki gibi bir sosyal ve siyasi yozlaşma sürecine girmesini de önleme amacı taşıyor. 
     Çünkü Türkiye’de de görüldüğü gibi, siyasi İslam sistem karşıtı söylemiyle en büyük desteği bu yoksul semtlerde buluyor. 
     
     Kentler kuşatıldı 
     6. Muhammed, televizyondan canlı yayınlanan konuşmasında, "4 milyon vatandaşımız gecekondu bölgelerinde yaşıyor dolayısıyla hükümetimizi bu tehlikeli gelişme karşısında önlem almaya çağırıyoruz" dedi. Fas Kralı, özellikle Kasablanka, Rabat, Tanja ve Oudja gibi büyük kentler etrafındaki gecekondulaşmaya dikkat çekti. 
     Ülkenin sosyal dokusunun gecekondulaşmadan ötürü tehdit altında olduğunu ve ulusal önceliğin bu konuya verilmesi gerektiğini söyleyen Fas Kralı, gecekondulaşmanın altında yatan "yoksulluk" gibi etkenlere karşı cihat ilan edilmesini istedi. 
     
     Cezayir örneği 
     Seçilmiş bir parlamento ve hükümetin bulunduğu Fas’ta karar alma mekanizması, kral ve danışmanlarının elinde bulunuyor. 6. Muhammed’in bu konuya şahsen dikkat çekmesi ise, gecekondulaşmanın tehlikeli boyutlara ulaştığınının bir göstergesi sayılıyor. 
     Öte yandan, Faslıların en çok korktuğu konulardan biri ise, 1980’lerden itibaren sosyal ve siyasi bir çöküntü içine giren Cezayir tarzı bir tecrübe yaşamak. Çünkü varoşlar ve gecekondu bölgeleri, siyasi İslamcılığın geliştiği yerler olarak görülüyor ve şu an Fas için derinden derine böyle tehlikenin başgöstermeye başladığı belirtiliyor. 
     Fas ayrıca, kendilerine daha fazla haklar verilmesini talep eden Berberi toplumunun yaratabileceği sorunlarla da karşı karşıya. Kral 6. Muhammed, geçen ay yaptığı bir konuşmada, Berberilerin taleplerini yerine getirme sözü vermişti. 
     



 DÜNYA 











</TEXT>
</DOC>
