<DOC>
<DOCNO> 10620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/soneko05.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil ihracatı dibe vurdu 
</HEADLINE>
<TEXT>

     Bursa’dan yapılan tekstil ihracatı, Şubat ayında yüzde 2.6 oranında geriledi. İhracat yapılan ülkeler arasında ilk 10’da yer alan Almanya, ABD, İngiltere ve Hollanda’ya gerçekleştirilen ihracat, geçen yılın aynı ayına göre eksilere düştü. 
     Uludağ İhracatçı Birlikleri Genel Sekreterliği’nden UİB alınan bilgiye göre, 01 Ocak-28 Şubat döneminde, 75 ülke ve özerk bölge ile 6 serbest bölgeye ihracat yapıldı. 
     Geçen yılın aynı döneminde 69 milyon 46 bin dolar olarak gerçekleşen tekstil ihracatı, bu yıl yüzde 4.3’lük artışla 72 milyon 64 bin dolara ulaştı. Yılın ilk iki aylık döneminde ihracatta artış kaydedilmesine rağmen, 36 milyon 37 bin dolar olarak gerçekleşen 2000 yılı Şubat ayı ihracatı, bu yıl 35 milyon 83 bin dolara geriledi. 
     Bu dönemde, İzlanda, Panama, Myanmar, Tataristan ve Letonya’nın da aralarında bulunduğu 8 ülke ve özerk bölgeye ilk kez ihracat gerçekleştirilirken, 2000 yılında kayıtlara geçen 11 ülkeye dış satımdan vazgeçildi. 




</TEXT>
</DOC>
