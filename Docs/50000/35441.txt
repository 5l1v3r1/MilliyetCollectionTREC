<DOC>
<DOCNO> 35441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sonspo02.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet'in gala gecesine Serdar Bilgili mazeret bildirerek katılmadı 
</HEADLINE>
<TEXT>

     Beşiktaş kaptanı Mehmet Özdilek'in, yarın yapacağı jübile maçı öncesi düzenlediği galada, spor, sanat, iş ve siyaset dünyası biraraya geldi. 
     Sarayburnu'ndaki Hammam Restoran'da gerçekleştirilen organizasyonda Spordan Sorumlu Devlet Bakanı Fikret Ünlü, Fenerbahçe kulübü başkanı Aziz Yıldırım, Beşiktaş Kulübü eski başkanı Süleyman Seba, Milan Teknik Direktörü Fatih Tarim, İtalyan takımının futbolcuları, Beşiktaş teknik heyeti, yöneticileri ve futbolcuları, siyah-beyazlı takımda geçmiş yıllarda görev yapan teknik adamlar Gordon Milne, Hans Peter Briegel ile spor, sanat, iş ve politika dünyasından bir çok isim katıldı. 
     Mehmet Özdilek, gecede yaptığı konuşmada, jübilesinin gelirini Eğitim Gönüllüleri Vakfı'na bağışlayarak herkese örnek olmak istediğini söyledi. Mehmet, üzerinde emeği olan herkese teşekkür ederek, ''Bugünlere gelmemde bana yardımcı olan aileme ve diğer insanlara teşekkür ediyorum. Sosyal hayatta birşeyler yapmak istedim, böyle bir karar aldım, inşallah güzel bir adım olur'' dedi. 
     Kariyerini tamamladıktan sonra da futboldan kopmayacağını kaydeden Mehmet, ''Bundan sonra da futbolun içinde kalacağım. Eylül ayının başında İngiltere'ye gideceğim ve bir yıl burada eğitim alacağım. Türk futboluna teknik adam olarak da en iyi şekilde hizmet etmek istiyorum'' dedi. 
     Mehmet'in jübile maçında yarın Beşiktaş ile karşı karşıya gelecek olan AC Milan'ın teknik direktörü Fatih Terim ise ''Böyle bir organizasyonda herkesin emeği bulunuyor, ancak en büyük pay Mehmet'e ait'' dedi. Terim, insanların her zaman birbirine destek olması gerektiğini, eğitim konusunda Avrupa'nın daha hasas olduğunu da vurguladı. 
     Beşiktaş Kulübü eski başkanlarından Süleyman Seba da Mehmet'in sporcu kişiliği ile örnek bir insan olduğunu ifade etti. 
     
     Geceden notlar 
     Kaptan Mehmet jübile maçı sonrası gelir-gider hesabı yapacaklarını ve herşeyin şeffaf olması için bir basın toplantısı yapacaklarını söyledi. 
     Gala gecesine mazeret bildiren Beşiktaş Kulübü Başkanı Serdar Bilgili katılmadı. Mehmet'in jübile maçında Beşiktaş ile karşılaşacak olan AC Milan takımı, yaptığı antrenman nedeniyle geceye geç katıldı. Teknik Direktör Terim ve İtalyan ekibinin kafilesi, Beşiktaş'tan deniz yoluyla gecenin yapıldığı restorana geldi. İtalyan ekibi elemanlarını Mehmet karşıladı. 
     Sahneye çağrılan İtalyan takımında kaptan Maldini, Rui Costa ve Schevcehenko en çok ilgi gören futbolcular oldu. Milanlı futbolcular, Hammam'da bir süre kaldıktan sonra yorgun olmaları nedeniyle otele döndüler. 
     Beşiktaş Kulübü eski başkanlarından Süleyman Seba ile çok sayıda dernek ve federasyon adına, bir çok kupa ve plaket Mehmet'e verildi. Hediyeler arasında kaptanın eski kulübü Kahramanmaraşspor yöneticilerinin verdiği çeyiz sandığı büyük ilgi gördü. Gecede, jübile maçı için hazırlanan formalar da satıldı. Mehmet, formaları satın alanlara imza dağıtırken, Fenerbahçe kulübü yöneticisi Murat Özaydınlı'nın forma ücretini Fenerbahçe kredi kartıyla yapması dikkat çekti. Gecenin başlangıcında Mehmet'in geçmiş yıllarda attığı goller gösterime getirilirken, kaptan ve Eğitim Gönüllüleri Vakfı Başkanı İbrahim Betil, birer meşale yaktı. 
     
     Görüşler 
     Geceye katılan Spordan Sorumlu Devlet Bakanı Fikret Ünlü de Mehmet'in örnek futbolcu kişiliği ile sevgi ve saygı uyandırdığını söyledi. 
     Ünlü, Mehmet'in futboldan kopmayacağını kaydederek, ''Jübilesinde yaptığı hareketle herkese örnek olmuştur. Böyle birşey düşünmesi, centilmenliğini gösterir. Toplumun diğer katmanlarına da örnek olacak bir davranış. AC Milan Teknik Direktörü Terim de bu konuda büyük bir jest yaptı'' şeklinde konuştu. 
     Beşiktaş'ın eski teknik direktörlerinden Gordon Milne, Mehmet'in karaterli bir futbolcu olduğunu belirterek, ''Ne adına jübile yaptığını biliyorum. Bu hareketi de onun kişiliğini gösteriyor'' dedi. Siyah-beyazlı takımda geçmiş yıllarda görev yapan Alman teknik adam Hans Peter Briegel de kaptanın profesyonel bir anlayış ile hizmet verdiğini, kendisiyle beraber güzel günler yaşadıklarını söyledi. Mehmet'in eski takım arkadaşlarından Ali Gültiken, Şifo'nun gurur verici bir şekilde futbola veda ettiğini ifade etti. Milli Takımlar Teknik direktörü Şenol Güneş ise Mehmet'in güzel bir futbol hayatı yaşadığını belirterek, ''Anlamlı bir şekilde futbolu bırakıyor. Bize düşen de onu desteklemek. Kendisi ile bundan sonra da çalışmak gurur verir'' diye konuştu. 






</TEXT>
</DOC>
