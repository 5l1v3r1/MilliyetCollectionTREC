<DOC>
<DOCNO> 48368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun11.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Türkiye'ye silah satışı Bush'un parmağının ucunda 
</HEADLINE>
<TEXT>

     Amerikan savunma çevrelerinin dergisi olarak bilinen Defense News, sözleşmelerinin yakında imzalanması beklenen Türkiye'ye taarruz helikopteri ve havadan erken ihbar AWACS uçağı projelerinin ABD kongresi tarafından kolayca onaylanacağını yazdı. 
     Derginin Washington ve Ankara çıkışlı haberinde, 11 Eylül'deki terörist saldırıların ardından, Türkiye'nin ABD açısından stratejik öneminin arttığı ve bu çerçevede Ankara'ya silah satışlarının onaylanmasında sorun çıkmayacağı belirtildi. 
     Dergiye konuşan bir Amerikan Savunma Bakanlığı Pentagon yetkilisi, ''bu satışların onayı için Başkan George W. Bush'un parmağıyla ufacık bir işaret yapması yeterli. Teröre karşı koalisyonu korumamız, kongredeki bazı çevrelerin küçük hesaplarından çok daha önemli'' dedi. 
     Defense News'a konuşan kongre yetkilileri de, aynı görüşü dile getirirken, bir yetkili, ''Türkiye'ye silah satışlarının onaylanması için, şu anda ideal bir ortam var'' dedi. 
     Dergiye konuşan bir Türk yetkilisi de, Başkan Bush'un, Türkiye'ye silah satışlarının onayı için gereken adımı atacağından Ankara'nın emin olduğunu söyledi. Bu yetkili, ''teröre karşı mücadelede ABD ile Türkiye aynı cephede bulunuyor. Türk Silahlı Kuvvetleri'nin güçlenmesi, ABD'nin de yararına olacak bir gelişme. ABD yönetimi de bu durumun bilincinde'' diye konuştu. 
     ABD kongresindeki Rum lobisi, terörist saldırılar öncesinde, taarruz helikopteri satışının engellenmesi için girişimde bulunacağının işaretini vermişti. Ancak Defense News, mevcut dünya konjonktüründe bu lobinin satışları engelleyemeyeceğini yazdı. 
     Türkiye halen 50 adet AH-1Z King Cobra taarruz helikopterinin ortak üretimi projesinde ABD'nin Bell Helicopter Textron şirketiyle, 4 adet havadan erken ihbar uçağının alımı için de Boeing firmasıyla sözleşme görüşmelerini sürdürüyor. 
     Türk yetkilileri ve şirket temsilcileri, iki kontratın da yıl sonundan önce imzalanmasının beklendiğini belirtiyor. 
     






</TEXT>
</DOC>
