<DOC>
<DOCNO> 40676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur13.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın "İstifamda Genel Başkanımın baskısı söz konusu değil" 
</HEADLINE>
<TEXT>

     Bayındırlık ve İskan Bakanlığı ile TBMM'deki milletvekilliği görevlerinden istifa ettiğini açıklayan Koray Aydın, ''bu kararı alırken, sayın Genel Başkanımın, hiç bir diktesi, hiç bir baskısı, hiç bir yönlendirmesi olmamıştır'' dedi. 
     Aydın, NTV'nin canlı yayınında istifa kararını açıkladıktan sonra, soruları yanıtladı. 
     Koray Aydın, ''bu karar sizin kendi kararınız mı, yoksa sayın Bahçeli'den bir zorlama söz konusu mu'' şeklindeki soruya karşılık şöyle konuştu 
     ''Olay vurgun operasyonu ortaya çıktığı günden beri, elbette kişisel olarak kendi vicdanımda muhasebesini yaparak, özellikle bütün bu saldırıları dikkat alarak, bunların hangi merkezden, hangi amaca yönelik olarak yapıldığının şuuru ve idrakında olarak, her zaman Türkiye'de bu olayların cereyan ettiği ve yeniden tekrarlanabileceğinin de farkında olarak, siyasetçiliği adeta hırpalamaya, onu ayaklar altına alacak bir zihniyete karşı, siyaset cephesinden bir yiğit sesin bir erkek sesin çıkması gerekiyordu. Ben, o ses olduğuma inanıyorum.'' 
     Genel Başkan Bahçeli ile bu olay ortaya çıktığından beri hemen hemen her gün görüştüğünü, dün, önceki gün ve bugün de görüşme yaptığını, Bahçeli ile yakın bir diyalog içinde olduğunu belirten Aydın, ''beraber yakın çalıştığım liderimizdir. Elbette onunla konuştuk'' dedi. 
     Ancak bu kararı alırken, Genel Başkan Bahçeli'den kendisine hiç bir dikte, baskı ve yönlendirme gelmediğini ifade eden Aydın, şöyle devam etti ''Bu tamamen benim kendi vermiş olduğum bir karardır. İki kararı birlikte vermemi de, siyasetçiye, bundan sonraki insanlara örnek olabilecek girişim olarak görüyorum. Buradan ayrıldıktan sonra sayın Genel Başkanıma bakanlıktan ve TBMM'ye milletvekilliğinden istifa mektuplarımı göndereceğim.'' 







</TEXT>
</DOC>
