<DOC>
<DOCNO> 13316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sonspo10.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Beşiktaş derbisine hazırlanıyor 
</HEADLINE>
<TEXT>

     Galatasaray, Beşiktaş ile yapacağı derbi maçın hazırlıklarını sürdürdü. 
     Teknik Direktör Mircea Lucescu yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren antrenmanda futbolcular, kondisyon ve pas çalışmasının ardından, yan top organizasyonları denediler. 
     Antrenmana, izinli olan Bülent ve midesini üşüten Capone katılmazken, Hagi, Jardel ve Emre'nin tesislerde çalıştıkları öğrenildi. Hafif sakatlıkları bulunan Vedat ve Popescu da takımdan ayrı bir süre koşu yaptı. 
     Bu arada Teknik Direktör Mircea Lucescu, sakat futbolcuların durumlarıyla ilgili kulüp doktorları Burhan Uslu ve Serkan Kurtulmuş'tan ayrıntılı bilgi aldı. Sarı-kırmızılılarda akşam idmanı iptal edilirken, Beşiktaş maçının hazırlıklarına yarın yapılacak tek antrenmanla devam edilecek. 
     




</TEXT>
</DOC>
