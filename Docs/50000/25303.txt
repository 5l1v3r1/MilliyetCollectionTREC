<DOC>
<DOCNO> 25303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/spor/spo01.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL’DA VEIT ŞOKU 
</HEADLINE>
<TEXT>

Beşiktaş, dün imza için İstanbul’a getirdiği Hertha Berlinli futbolcu ile anlaşamadı. Siyah - Beyazlılar 700 bin mark önerdi, menajeri 1 milyon 300 bin mark istedi, görüşmeler kilitlendi 
     KARTAL YİĞİT 

     KARTAL, imza attırmak için İstanbul’a getirdiği Sixten Veit ile anlaşamadı. Teknik Direktör Daum’un Almanya’da el sıkıştığı Hertha Berlinli futbolcu ile menajeri dün Başkan Serdar Bilgili, Yıldırım Demirören ve İbrahim Altınsay’la Divan Oteli’nde biraraya geldi. Yaklaşık üç saat süren pazarlık sonunda pürüz çıktı ve görüşmeler tıkandı. Veit’in menajerinin iki yıl için önerilen 700 bin markı az bulduğu ve fiyatı yarısı peşin 1 milyon 300 bin marka çıkardığı öğrenildi. Veit’in menajeri ayrıca sözleşme bittikten sonra bonservisin bedava verilmesini istedi. 
     Medyaya, Veit ile anlaşma sağlandığını ve bugün imza atılacağını bildiren Siyah - Beyazlı yönetim bu gelişme ile adeta şok oldu. Toplantıdan sinirli bir şekilde çıkan Bilgili ve yöneticiler, daha önce getirdikleri Baya’da olduğu gibi yine hayal kırıklığı yaşadılar. Yönetici İbrahim Altınsay, "Malesef bir - iki sorun yüzünden anlaşamadık. Veit yarın bugün sabah dönüyor. Ancak görüşmelerimiz yine de sürecek" dedi. İstanbul’a dün akşam gelen Daum’un avukatı Smitte’nin ise imza yetkisi bulunması nedeniyle, Baya ve Nejat Aydın için de sözleşme yapacağı bildirildi. 
     
Yönetimden yeni öneri      BEŞİKTAŞ Yönetim Kurulu’nun önceki gün yaptığı toplantıda yöneticilerin büyük bölümü Başkan Serdar Bilgili’ye altı yabancı oyuncu yerine, kaliteli üç futbolcu alınmasının daha yararlı olacağı görüşünü bildirdiler. Siyah - Beyazlı yöneticiler, "Nouma’nın satılmasından gelecek parayla hiç olmazsa isim yapmış iki tecrübeli oyuncu alalım. Bu futbolcular taraftarı da tribüne çeker" diye konuştular. Bilgili’nin bu konuda tek yetkinin Daum’da olduğunu hatırlattığı bildirildi. 
     
Veteran maçı      BEŞİKTAŞ formasını giymiş eski futbolcular dostluk maçlarını sürdürüyor. Yunanistan’ın Panathinaikos takımından sonra Siyah - Beyazlı veteranlar bu akşam 17.00’de Fulya Tesisleri’nde Bulgaristan’ın Levski Sofya ekibiyle karşılaşacaklar. Bu arada jübile gelirini eğitime bağışlaşacak Şifo Mehmet bir ödül de bugün Avrupa Koleji’nden alacak. 
     



 SPOR 























</TEXT>
</DOC>
