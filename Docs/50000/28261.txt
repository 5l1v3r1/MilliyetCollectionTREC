<DOC>
<DOCNO> 28261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/soneko09.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası 89 milyon dolar sattı 
</HEADLINE>
<TEXT>

     Merkez Bankası, bu sabah düzenlediği döviz satış ihalesinde 89 milyon dolar sattı. 
     Döviz satış ihalesinde maksimum fiyat 1 milyon 277 bin 100 lira, minimum fiyat 1 milyon 275 bin liradan gerçekleşirken, ortalama fiyat 1 milyon 275 bin 709 lira oldu. 
     Merkez Bankası, bu hafta 18 Haziran Pazartesi günü dışında hergün piyasayla müdahale ederek döviz satış ihalesi düzenledi. Döviz fiyatlarında istikrarı sağlamak amacıyla Merkez Bankası 20 Hazira Çarşamba günü biri sabah diğeri de öğleden sonra olmak üzere iki döviz satış ihalesi yaptı. 
     Banka'nın bu hafta içinde düzenlediği 5 döviz satış ihalesinde sattığı döviz tutarı 846 milyon doları buldu. Hafta başında, İstanbul'da ve Ankara'da saat 10.00 itibarıyla sırasıyla 1 milyon 195 bin lira ve 1 milyon 205 bin liradan işlem gören ABD Doları, Cuma günü, yüzde 7.5 ve yüzde 7 oranında artarak 1 milyon 285 bin lira ve 1 milyon 290 bin liraya yükseldi. Merkez Bankası, 17 Mayıs tarihinde, Türk Lirası karşılığı döviz satış ihalesini her iş günü düzenlemek yerine, gerekli gördüğünde düzenleme kararı almıştı. 






</TEXT>
</DOC>
