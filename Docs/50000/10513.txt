<DOC>
<DOCNO> 10513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur01.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim ürünlerine mevzuat engeli 
</HEADLINE>
<TEXT>

     Türkiye Bilişim Derneği TBD Başkanı İnci Pekgüleç Apaydın, yeni gümrük mevzuatı nedeniyle 2 milyon dolarlık bilgisayar malzemesinin, gümrükte çürüme tehlikesiyle karşı karşıya bulunduğunu söyledi. 
     Apaydın, Gümrük Müsteşarlığı'nın 2. el bilişim ürünlerinin Türkiye'ye girişini engellemek için yaptığı mevzuat düzenlemesindeki tarih hatası yüzünden yıl sonunda gümrüğe getirilen malların, yeni yıl içinde gümrükten çekilemediğini söyledi. 
     Apaydın, Gümrük Müsteşarlığı'nın ithalat rejimine ilişkin tebliğinde 2. el bilişim ürünlerinin Türkiye'ye girişini engellemek için koyduğu 7. maddenin, bilgisayar yazılımı ve donanımına ilişkin ürünlerin ithalatını yapan firmaları sıkıntıya soktuğunu anlattı. Apaydın, söz konusu düzenlemeye göre, yıl sonunda gümrüğe getirilen herhangi bir malın, yeni yıl içerisinde gümrükten çekilemediğini ve bu yıl uzun uğraşlarla sorunlarına geçici çözüm getirilen firmaları yıl sonunda büyük sıkıntı beklediğini kaydetti. 
     Trilyonlarca liralık bilgisayar malzemesini gümrükte çürüme tehlikesiyle karşı karşıya bırakabilecek olan bu yanlışın en kısa zamanda düzeltilmesi gerektiğini ifade eden Apaydın, mevzuatın düzeltilmemesi durumunda, ''bilişim sektörünü 30 yıl geriden takip eden'' Türkiye için vahim sonuçların doğabileceğini söyledi. 




</TEXT>
</DOC>
