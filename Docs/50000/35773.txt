<DOC>
<DOCNO> 35773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/ekonomi/eko07.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletten kelepir Porsche 
</HEADLINE>
<TEXT>

Maliye Bakanlığı, İstanbul’da Porcshe, Jaguar gibi birbirinden lüks otomobilleri 85 milyon ile 13 milyar lira arasında değişen ön fiyatlarla açık artırmaya çıkardı 
     Maliye Bakanlığı İstanbul Tasfiye İşletme Bölge Müdürlüğü, aralarında "ultra sosyetenin" kullandığı Jaguar, Porsche ve BMW marka otomobillerin de bulunduğu toplam 79 adet aracı son derece düşük başlangıç fiyatlarıyla açık artırmayla satışa çıkardı. 
     
     79 araç satılık 
     Resmi Gazete’de yayımlanan satış ilanına göre, değişik tip ve markadaki 79 aracın açık artırmada esas alınacak başlangıç fiyatları 85 milyon 875 bin lira ile 13 milyar 211 milyon lira arasında değişiyor. 17 Ağustos’ta ilki yapılacak olan ihalede satış işleminin gerçekleşmemesi durumunda ikinci ve üçüncü ihaleler açılacak. Satışa çıkarılan araçlar arasında yer alan Jaguar ve Porsche gibi lüks arabalara son derece düşük fiyatlar biçildiği dikkati çekti. 
     
     Çoğu hasarlı 
     Yüzde 30 hasarlı 1983 model Jaguar 4.2’ye 2 milyar lira, yüzde 5 hasarlı Porsche marka araca ise 3 milyar lira bedel biçildi. 1974 model Audi 80 Fox hasarsız taşıtın satışa esas bedeli 400 milyon lira olarak açıklandı. 
     Hasarsız 1992 model Cadillac Sedan’a 13 milyar lira, yüzde 20 hasarlı 1989 model BMW 5.25’e 2 milyar lira bedel biçildi. 
     



 EKONOMİ 





















</TEXT>
</DOC>
