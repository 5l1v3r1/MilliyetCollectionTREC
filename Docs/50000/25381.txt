<DOC>
<DOCNO> 25381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko22.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ile konuşan bankacılardan umut dolu değerlendirmeler 
</HEADLINE>
<TEXT>

     Kentbank Genel Müdürü Veysel Bilen, Temmuz ayının Haziran'dan daha iyi olacağını ifade ederek, ''Eylül'e kadar eğer programın temelini oturtabilirsek, ondan sonrası daha kolay diye düşünüyorum'' dedi. 
     Bilen, Devlet Bakanı Kemal Derviş'in ''Güçlü Ekonomiye Geçiş Programı''na ilişkin Türkiye Bankalar Birliği üyesi bankaların yöneticileri ile biraraya geldiği toplantının ardından gazetecilerin sorularını yanıtladı. 
     Veysel Bilen, toplantıda nelerin ele alındığının sorulması üzerine şunları söyledi 
     ''Yaşadığımız iç krizin faturasının öyle 3-5 ayda geçiştirilemeyeceğini, mutlaka 2003'e kadar süren 18 aylık mücadelenin herkesin arkasında durması gerektiğini, Kasım ve Şubat krizlerine rağmen bugün içinde bulunduğumuz koşulların programın geleceği açısından umut verici olduğunu, hepimizin de bunu birer birer yaşadığımızı, gördüğümüzü, önümüzü biraz daha net görebildiğimizi aktardı. 
     2-3 haftalık gelişmelerin, yapısal reformlar ve IMF'nin izlemesi açısından son derece önemli olduğunu, bunlar bittiği zaman da Temmuz ile beraber önümüzde 3-4 ayın daha rahat geçeceğini, programın yürüdüğünü gördükçe kamuoyunda enflasyonun düşeceğine inancın artmasıyla programdaki başarının artacağını söylüyor. Ben de bu görüşlere katılıyorum.'' 
     Bilen, hala bir güven ortamının sağlanamamış olmasının altının çizilmesi gerektiğini belirterek, ''Bizim için süreç ne derseniz Temmuz Haziran'dan çok daha iyi olacak. Eylül'e kadar eğer programın temelini oturtabilirsek, ondan sonrası daha kolay diye düşünüyorum'' dedi. 
     Borç takası konusunda piyasada bir konsensüs sağlandığını zanettiğini ifade eden Bilen, bu konunun ayrıntılarının, detaylarının çok önemli olduğunu, Bakan Derviş'in de bunu vurguladığını dile getirdi. 
     Bilen, ''Bakan, ayrıntılarda hata yapmamamız gerektiğini söyledi'' dedi. 
     Tekfenbank Genel Müdürü 
     Tekfenbank Genel Müdürü Mehmet Erten de, toplantıda özellikle iç borç konusunda bundan sonraki dönemde neler beklendiğinin karşılıklı olarak ifade edildiğini belirterek, ''Bence hem sektör, hem de Hazine açısından faydalı bir toplantı oldu'' dedi. 
     Enflasyonla ilgili bir tahminlerinin olmadığını kaydederek, ''Programın enflasyon tahminlerine şu anda sadığız'' diyen Erten, toplantıda bazı bankaların çeşitli konulardaki endişelerini dile getirdiklerini, Hazine yetkililerinin de buna cevap verdiğini anlattı. 
     Erten, endişlerin ne olduğunun sorulması üzerine, Hazine'nin iç borçlanmasını başarılı bir şekilde yapması konusunda herkesin endişesi olduğuna dikkat çekerek, ''Bence sırf bankaların değil, Hazine'nin de endişesi var. Vadeler hemen uzamayacak gibi gözüküyor. Ama o konuda da bir önyargı veya bir şekil beklentisi yok'' dedi. 
     Haziran'ın yasaların bitmesi ve bir an önce çıkması açısından önemli bir ay olduğunu vurgulayan Erten, Bakan Derviş'in de bunu ifade ettiğini söyledi. Erten, ''Hükümet, ondan sonraki dönemde daha rahat, artık programını uygulamaya, başarısına yönelik çalışmalara yoğunlacak gibi gözüküyor'' dedi. 
     Pamukbank Genel Müdürü 
     Pamukbank Genel Müdürü Orhan Emirdağ da, toplantıda programın nasıl yürütüleceği konusunda daha net ve güzel şeylerin açıklandığını dile getirerek, ''Toplantıda en çok üzerinde durulan konu şu Sonbaharda yani birkaç ay sonra çok daha büyük bir rahatlamanın olacağını herkes kabul ediyor, görüyoruz zaten'' dedi. 
     İç borç takası konusunda birkaç gün içinde bir cevap verileceğini ve bu konunun sonuçlanacağını bildiren Emirdağ, kur konusunda bir anlaşmazlık olmadığını, vade ile faiz konusunun da toplantıda görüşülmediğini söyledi. 
     Bu arada, toplantının yapıldığı Çırağan Sarayı, dün olduğu gibi bugün de alınan güvenlik önlemleri çerçevesinde medya mensuplarına kapatıldı. 







</TEXT>
</DOC>
