<DOC>
<DOCNO> 12777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/dunya/adun.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk Savaş’a tornistan... 
</HEADLINE>
<TEXT>

Amerikan kartalı ile Rus ayısı arasında yeniden soğuk savaş’ rüzgarı esiyor. Washington - Moskova gerginliğine son günlerde bir de Çin’le yaşanan iltica ve casus krizi eklendi 
     YASEMİN ÇONGAR Washington 

     ABD’de Bush yönetiminin dış politikasının ayrıntıları henüz tam netleşmedi, ancak Washington, diplomatik üslup bakımından giderek, Soğuk Savaş dönemini andıran bir sertliğe kayıyor. 
     Son dönemde gerek Başkan George W. Bush ve kurmaylarının "şahince" çıkışları, gerekse Soğuk Savaş’ın diğer iki güçlü merkezi olan Moskova ve Pekin’deki gelişmeler, uluslararası diplomaside 1960’ları çağrıştıran sahneler yarattı. 
     Bush yönetiminin, Washington’daki muhalif çevreler ile Avrupa’daki bazı müttefikler tarafından eleştirilmesine yol açan, yönetim sözcülerinin ise "gerçekçilik" diye nitelendirdikleri bu "yeni - eski" üslup, casus operasyonlarından nükleer silahlanmaya, uzay yarışından siyasi sığınma krizlerine kadar birçok gelişmeye damgasını vuruyor. 
     
Casuslar geçidi      Olaylar, Federal Soruşturma Bürosu FBI yetkilisi Robert Hanssen’ın Moskova hesabına çalıştığının ortaya çıkmasıyla hızlandı. 
     ABD, Moskova’ya üstü örtülü bir uyarı ile yetinmedi, Hanssen’in işbirliği yaptığı altı kişiye ek olarak 44 Rus diplomatının daha sınırdışı edilmesine karar verdi. Rus lider Vladimir Putin’in dış politika danışmanı Sergey Prikhodko durumu, "Soğuk Savaş’a dönüş" diye nitelendirdi. 
     Casus krizi, ABD’nin yeni nükleer füze sistemi projesi, Rusya’nın İran’a silah satışı, Bush yönetiminin Çeçen yetkililerle görüşmesi ve ABD’nin Rusya’nın para karşılığında "uzaya sivil taşıma" planına muhalefeti ile birleşince Washington - Moskova gerginliği iyice tırmandı. 
     
Çin ile restleşme      Başkan Bush, önceki gün Çin Başbakan Yardımcısı Qian Qichen’e insan hakları ihlalleri ve dinsel baskı konusunda sert çıktı. ABD’de çalışan Çinli kadın akademisyen Gao Zhan’ın "casusluk" şüphesiyle Pekin’de tutuklanması olayına Bush’un tepkisi ve ABD’nin Tayvan’a silah satmak ısrarı da, Washington - Pekin gerginliğini tırmandırdı. ABD’ye resmi ziyaret yapan bir Çinli albayın, Washington’dan siyasi sığınma istemesi, Soğuk Savaş yıllarını andıran diğer gelişmeydi. 
     
Rusya’dan misillemeCENK BAŞLAMIŞ Moskova 
     Rusya, ABD’nin diplomatlarını sınır dışı etmesine beklendiği gibi aynı sertlikle yanıt verdi ve dört Amerikalı diplomatın hemen ülkeyi terketmesini istedi. 
     Rusya Dışişleri Bakanı İgor İvanov, dün sabah bakanlığa çağırdığı Moskova’daki Amerikan Maslahatgüzarı John Ordway’e Moskova’nın kararını iletti. İvanov, dört ABD’li diplomatı, "görevleriyle bağdaşmayan faaliyetler yürütmek", diğer bazı diplomatları da "yasaşışı çalışmalar içinde olmakla" suçladı. 
     Diplomatik dilde bu ifadeler "casusluk" anlamına geliyor. İvanov’un, dört diplomattan söz etmesine karşın Amerikan kaynakları sınır dışı edileceklerin toplam sayısının 50 olduğunu bildirdi. ABD de, dört Rus diplomatın hemen, 46’sının da temmuz ayına kadar ülkeyi terketmesini istemişti. 
     
Elçilik ajan kaynıyor’      Rusya gizli servisi yetkilileri İnterfaks Ajansı’na yaptıkları açıklamada, Moskova’daki Amerikan Büyükelçiliği’nde diplomatik statüyle çok sayıda FBI, Ulusal Güvenlik Ajansı ve Savunma Haberalma Ajansı görevlilerinin bulunduğunu söyledi. Aynı kaynaklar, Washington’daki Ruyas Büyükelçiliği’nde sadece 190 Rus diplomatın görev yaptığını, buna karşılık Moskova’daki ABD Büyükelçiliğinde 1100 civarında personel bulunduğunu hatırlatarak, "Bu rakamlar, kimin gizli servisinin daha avantajlı olduğunu gösteriyor" dedi. 
     


 DÜNYA 










</TEXT>
</DOC>
