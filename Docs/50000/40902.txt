<DOC>
<DOCNO> 40902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/spor/spo06.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdeniz'de popo krizi 
</HEADLINE>
<TEXT>

Tunus’taki oyunlarda her gün yeni bir rezalet yaşanıyor. Son olarak halterde 77 kiloda İspanyol Navaro, konsantrasyonunu bozan ev sahibi ülke seyircilerini mayosunu indirerek, protesto etti 
     YAŞAR SAYGI 

     Çirkin senaryo 
     14. Akdeniz Oyunları’nda ilginç bir protesto gündeme bomba gibi düştü. Erkekler 77 kilo halter mücadelesinde podyuma çıkan İspanyol Jose Navaro, Tunuslu rakibi ile madalya için çekişmeye başladı. Ev sahibi seyirciler, Navaro’nun konsantrasyonunu bozmak için kaldırışı sırasında yoğun aleyhte tezahürat yaptılar, hatta işi tef ve davul çalmaya kadar götürdüler. Bu gelişmelerin ardından İspanyol halterci, tezahürattan etkilenip, sıfır çekti. 
     
     Diskalifiye edildi 
     NAVARO, bu duruma sinirlenerek, podyumda mayosunu indirdi ve tribünlere arkasını dönerek, protestoda bulundu. İspanyol halterci diskalifiye edilirken, beş haltercinin de tezahürattan etkilenip, sıfır çekmesi üzerine Dünya Halter Federasyonu Başkanı IWF Thomas Ajan, organizasyon komitesini sert şekilde uyardı. Ajan, tezahüratlar sürerse, Tunuslu sporcuların diskalifiye edileceğini bildirdi. Bunun üzerine bazı Tunuslu halterciler geri çekildi. 
     
Mafyaya darbe      BOKS müsabakalarında hakemlerin kasıtlı olarak hatalı kararlar vermesi üzerine Avrupa Boks Birliği EABA Başkanı Caner Doğaneli’nin isteğiyle beş hakem oyunlardan atıldı. Arap milliyetçiliği yapan Suriyeli Muhammed Zahra, Faslı Hasan Zoubit, Tunuslu Yusuf Cihaaliağa ile taraf tutan Alman Gerden ve İspanyol Bonullyo men edildi. 
     
Yunanistan’ı yendik      OLİMPİK Milli Futbol Takımımız, grubundaki ilk maçta Yunanistan’ı 2 - 1 yenerek, oyunlara iyi başlangıç yaptı. Yunanistan’ın 37. dakikada bir de penaltı kaçırdığı karşılaşmada Ay - Yıldızlı ekibimizin gollerini 9. dakikada Tuncay, 44. dakikada da Mustafa attı. Millilerimiz, ikinci maçını 9 Eylül’de Libya ile yapacak. 
     
Madalyalara ambargo      AKDENİZ Oyunları’nda sporcularımız dün de 4 altın, 3 gümüş, 3 bronz kazandı. Halterde 85 kiloda Mehmet Yılmaz, koparmada 170, silkmede de 202.5 kilo ile iki altını boynuna taktı. Bayanlarda 69 kiloda Döndü Ay, koparmada 97.5 kilo ile altın, silkmede 117.5 kilo ile bronz aldı. Aynı kiloda Sibel Şimşek koparmada 90 kilo ile bronza ulaştı. 75 kiloda Aysel Özgür de, koparmada 100 kilo ile altına uzandı. 
     YÜZMEDE İlkay Dikmen, bayanlar 200 metre kurbağalamada 2.32.34 ile gümüş kazandı ve Türkiye rekoru kırdı. Bayanlar güreşte 51 kiloda Nadir Uğrun Perçin ile atlama beygirinde Ümit Şamiloğlu da ikinciliği elde etti. Cimnastikte hakemlerin taraflı tutumları iki bronza engel oldu. Boksta Ahmet Aksu bronzda kalırken, Kadir Koçak, Agasi Ağagüloğlu, Ramazan Paliani, Rıfat Karagüllü finale yükseldi. 
     



 SPOR 




















</TEXT>
</DOC>
