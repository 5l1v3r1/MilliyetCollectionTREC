<DOC>
<DOCNO> 40396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/yazar/akyol.html </URL>
<DATE> 2001/09/04/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Medya ve yolsuzluk 
</HEADLINE>
<TEXT>

     BAYINDIRLIK Bakanı Koray Aydın'ı telefonla aradım. Konuşmayacağını söyledi. Uygun bir zamanda basın toplantısı yapmayı düşünüyor. 
     Aydın'a yakın çevrelerde, son yayınlarının bir medya komplosu olduğu yönünde bir düşünce var. Siyasi çevrelerde zaman zaman medyaya böyle suçlamalar yöneltilir Medyanın yolsuzluk konusundaki yayınlarının bir partiye veya ekibe karşı komplo olduğu söylenir. 
     Aydın ve MHP'den bu yönde henüz medyayı suçlayan bir açıklama yapılmadı. Devlet Bahçeli, Kızılcahamam konuşmasında "medyanın daha sorumlu davranmasını, yargı kararı olmadan kimseyi peşinen suçlu ilan etmemesini" isteyerek konuya dengeli ve makul bir yaklaşım sergiledi. Bizim mesleğimizin de temel kuralları böyle davranmayı gerektirir. 
     Gerçekten, olayı neyse onu haber olarak vermek ve yorum olarak da mesela istifa etmek gerektiğini yazmak meslek kurallarımıza uygundur. 
     Ama peşinen suçlu ilan etmek meslek kurallarımıza aykırı, yanlış bir tavır olur. 
     
     BASIN olarak hepimiz bazen ölçüyü kaçırabiliriz, yanılabiliriz, heyecanlanabiliriz... Bazen de olayların gerisinde kalabiliriz. 
     O ayrı bir meslek sorunu... 
     Ama bugün Bayındırlık soruşturması konusunda medya nasıl yayın yapıyorsa, daha dün, ANAP'lı Enerji Bakanlığı hakkında da aynı şekilde yayın yapmıştı. 
     Yolsuzluğun en önemli ülke sorunlarından biri olduğu gerçeğini ülke gündemine sokan, bugüne kadarki yayınlarıyla medyadır. 
     ANAP'ı ciddi bir biçimde yaralayan ve kamuoyunda çok zor duruma düşüren "Beyaz Enerji" ve "Mavi Akım" soruşturmalarını aylarca manşetlerde götüren, ANAP'lı Enerji Bakanı Cumhur Ersümer'i istifa zorunda bırakan da aynı medya idi. 
     Haklı, haksız, nihai kararı yargı verecek, ama bir soruşturma başlatılmışsa, medya bunu haber yapar. 
     Bütün dünyada böyledir... 
     Bayındırlık soruşturmasıyla ilgili yayınlarda kesinlikle bir önyargı, hele öntertip yoktur. Her gazete, her TV kanalı, kendi yayıncılık anlayışına göre, dün nasıl yayın yapmışsa, bugün de o tarzda yayın yapıyor. 
     Hata ise aynı hata.... İsabet ise aynı isabet... Kişilere ve partilere göre 'özel' bir tavır söz konusu değil... 
     
     İSTİFA talebinde bulunmak, mutlaka "peşinen suçlu ilan etmek" anlamına da gelmez. Bazen hiçbir şekilde kanunen suç, ahlaken kusur teşkil etmeyen "siyasi sorumluluk" konularında da istifa istenir ve istifa edilir. Bu, peşinen suçlama ve suçu kabul etme anlamına gelmez. 
     Bana göre de Koray Aydın'ın istifası, isabetli bir "siyasi sorumluluk" davranışı olur. 
     Sanıyorum birkaç gün içinde istifa edip etmeyeceği kesinleşecek. 
     Ciddi bir soruşturma açılmıştır. Tutuklamalar yapılmıştır. Tutuklanan görevlilerin hepsi Aydın'dan önceki bakanlar tarafından atanmış soruşturma eski dönemleri de kapsıyor... Bunların hepsi gerçek... 
     Son kararı hukuk verecek. 
     Ama, iddianameyi de beklemeden, Aydın'ın bu aşamada siyasi sorumluluk sebebiyle istifa etmesi gerektiği de bir gerçek... Kendisi için de, soruşturmanın selameti için de, partisi için de daha hayırlı olur. 
     
     







Medya ve yolsuzluk 


Örnek Müftü 


Bahçeli'nin kişiliği 


Adana işsiz kaldı 


Ne olacak halimiz 


Duvardaki bakan posteri 


Çileyi çocuklar çekiyor 


Dış destek nasıl sağlanır 


Dolar ve kumpanya’ 


11 vahşi darbe 


Rantçı düzenin sonbaharı 


Hükümet itibar kazanmadan, TL itibar kazanmaz 


Sırada kim var 


Ecevit’in tedbirleri işe yaramaz’ 


Günde iki öğün yemek 


</TEXT>
</DOC>
