<DOC>
<DOCNO> 39332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/spor/spo06a.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
GELİYORLAR 
</HEADLINE>
<TEXT>

Gizliden gizliye değil. Dolambaçlı yollara saparak, hile, hurda karıştırarak hiç değil. Bağıra, bağıra. İşte Rıza ve Aykut. Türk futbolunda iki yakut 
     GÜREL YURTTAŞ 

     Puan cetveline bir bakın... Üstlerde üç haftada 9 puan toplayan üç takım göreceksiniz. 
     Trabzonspor dört büyükten biri. Orada olması normal de... Ya Göztepe ile İstanbulspor’a ne diyeceksiniz 
     Birinin başında Rıza Çalımbay var. O Rıza ki 20 yıl oynadığı, 9 yıl kaptanlık yaptığı, 6 şampiyonluk yaşadığı takımı Beşiktaş’ta bu parlak geçmişine rağmen beklediği ilgiyi göremedi. Üstelik, kartvizitinde başarılı bir "Ümit Milli Takım Teknik Direktörlüğü" bulunmasına rağmen... 
     "Sahada Koch olacak. Sen tribüne çık" teklifine kırıldı, ufuklara yelken açtı Rıza... 
     Göztepe "Gel" dedi, yanına yıllarca kader birliği ettiği iki arkadaşı Feyyaz Uçar’la Zafer Öğüt’ü aldı, işbaşına geçti. 
     İddialıydı. Hırslıydı. 
     Bakın ilk üç haftada kendini nasıl da kanıtladı. 
     Yaptığı transferler akıl doluydu. Kurduğu takımı, oyunu, beceri yüklüydü. 
     Göztepe... O efsane geri döndü artık, Rıza Çalımbay yönetiminde... 
     Tribünleri dolu, taraftarları gururlu... 
     
     Rıza Çalımbay gibi bir de Aykut Kocaman gerçeği var ortada... 
     Aynı dönemde futbol oynayan, biri Beşiktaş’ın, diğeri Fenerbahçe’nin başarısı için koşan, ancak birbirlerini hiç kırmayan, saha içinde rakip, dışında dost olan iki pırıl pırıl insan yine rekabet halinde şimdi... 
     Gökhan Keskin’i yanına alan... Türk hocalığının duayeni Metin Türel’in yanında asistanlığını başarıyla tamamlayan... Kişiliğini aynen takımına yansıtan Aykut Kocaman... 
     Gol kralı, takımına önce "gol nasıl yenmez" bunu öğretmiş belli. 
     İstanbulspor... Türk futbolunun çınarı, ligin zirvesinde dolaşıyor, Aykut Kocaman’la birlikte... 
     Coşkulu ve gelecekten umutlu... 
     
     Rıza ve Aykut... İşte Türk futbolunda iki yakut. 
     Gizliden gizliye değil... Dolambaçlı yollara saparak, hile, hurda karıştırarak hiç değil... 
     Bağıra bağıra geliyorlar... 
     Türk futboluna kutlu olsun. 
     



 SPOR 





























</TEXT>
</DOC>
