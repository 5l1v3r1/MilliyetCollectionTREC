<DOC>
<DOCNO> 37883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/yasam/yas05.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava yastığına fazla güvenmeyin 
</HEADLINE>
<TEXT>

Kaza yapan bin sürücüden 57'si hava yastığı kurbanı.. 'Korunmanın' tek yolu ise, uygun oturma pozisyonu.. 
     İSTANBUL Milliyet 

     Bilim Teknik Dergisi, kaza sırasında yolcuları korumada 'en etkili' yöntem olarak gösterilen 'air bag'lere yani 'hava yastıklarına', aslında o kadar da güvenmemek gerektiğini kanıtlayan bir araştırmaya yer verdi. 
     Derginin son sayısında yer alan araştırmaya göre, otomobil sürücülerinin çoğu, 'hayatlarını kurtarması gereken' bu hava yastıklarının, kimi durumlarda yarattığı tehlikeden habersiz.. Çünkü son araştırmalar, trafik kazalarında hayat kurtaran otomobil hava yastıklarının kimi durumlarda 'bizzat' sürücünün ölümüne de neden olabildiğini gösteriyor. Öyle ki, yapılan istatistiki araştırmalara göre, kaza geçiren bin sürücüden 57'si, normalde ölmeyecekleri bir darbede, 'sadece hava yastığı' şiştiği için can veriyor.. 
     Bu ölümlere de, genel olarak 'yanlış oturma' pozisyonu yol açıyor. 
     
     Nasıl oturulmalı 
     Uzmanlar, yuvalarından büyük bir basınç gücüyle fırlayan hava yastıklarının, en fazla 30 milisaniye içinde şiştiğini hatırlatarak, ölümlere yol açan 'yanlış oturma' pozisyonlarını şöyle anlatıyor 
     'Bu bir anlık açılma sürecinde sürücü ve yolcular uygun oturma pozisyonunda değillerse 'ölümcül' tehlike doğuyor. Örneğin sürücü direksiyona çok yakın oturuyorsa, kaza anında büyük bir güçle şişen hava yastığı, boyun ve akciğer bölgeleri açısından büyük tehlike yaratıyor. Aynı şekilde sürücü yanında oturan kişi, ayakkabılarını çözmek ya da torpidoyu kullanmak üzere eğildiği sırada çarpışma meydana gelirse, yine aniden şişen hava yastığı kafatasını ya da boynu kırabiliyor. 'Out of position' yani 'pozisyon dışı' denen bu durumlar, çoğu kazada öldürücü olabiliyor. Bu tehlikeye karşı, 'in position' yani 'pozisyon içi' adı verilen, yolcu ve sürücülerin yastığa en az 10 santimetre mesafede oturdukları pozisyon öneriliyor..' 
     
     Küçük oto güvenli.. 
     Bilim Teknik Dergisi'nin haberinde, bu konuda çalışma yaptıran bir Alman sigorta şirketinin yaptırttığı araştırmaya da yer veriliyor. 
     Sürücüler için koruyucu olan hava yastıklarının yolcular açısından tehlikeli olduğu görüşünden hareket eden bir Alman sigorta şirketi, uzmanlardan yolcu hava yastıklarının incelenmesini istiyor. Ve uzmanlarca yapılan çalışma sonucu, yolcu hava yastıklarının sadece küçük otomobillerde iyi sonuç verdiği ortaya çıkıyor. 
     Derginin haberine göre bu durumu göz önüne alan ABD'li otomobil firmaları da, 2003 yılından itibaren üretilecek hava yastıklarının 'out of position' durumunda zarar vermeyecek şekilde tasarlanması için harekete geçti bile.. 
     



 YAŞAM 






















</TEXT>
</DOC>
