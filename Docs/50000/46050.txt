<DOC>
<DOCNO> 46050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/guncel/gun13.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Gülay Aslıtürk Şişli’de boşandı 
     İSTANBUL Milliyet 

     Şişli Belediyesi’ndeki yolsuzluk iddiaları nedeniyle hakkında gıyabi tutuklama kararı bulunan ve Türkiye’ye iadesi talebiyle Londra’da yargılaması süren Şişli Belediyesi eski Başkanı Gülay Aslıtürk, Orhan Aslıtürk’ten boşandı. Gülay Aslıtürk, avukatı Yağız Ali Dağlı aracılığıyla "şiddetli geçimsizlik nedeniyle" boşanmak için Şişli Asliye Hukuk Mahkemesi’ne başvurmuştu. Orhan Aslıtürk ile dört yıldır evli olan Gülay Aslıtürk, çocukları üç yaşındaki Orhan Gazi’nin velayetini alırken, tarafların birbirlerinden talebi olmadı. 
     
     Vergi mumarasız öğrenciye kredi yok 
     ÖZGÜR EKŞİ Ankara 

     Yükseköğretim Kurumu YÖK , Bakanlar Kurulu’na sunmaya hazırlandığı taslakla, vergi numarası almayan öğrencilere kredi yolunu kapatmayı kararlaştırdı. YÖK, öğrenimi sırasında kredi alıp daha sonra ödemeyen öğrencilerle başa çıkamayınca, çareyi mali önlemler almakta buldu. YÖK’ün taslağına göre, kredi almak isteyen öğrenciler, vergi numarasıyla başvuruda bulunacak. Öğrenciler kısmi kredi talep edebilecek ya da katkı payını yılda 4 taksitle ödeyebilecek. 
     
     Özal Baysal da aftan yararlandı 
     ANKARA Milliyet 

     Türkiye Kalkınma Bankası eski Genel Müdürü Özal Baysal ve üst düzey eski dört yöneticisinin "bankayı zarara uğratarak menfaat temin ettikleri" iddiasıyla yargılandıkları dava, Şartla Salıverilme Yasası uyarınca ertelendi. Mahkemenin, Baysal’ın menfaat değil görevi kötüye kullanma olduğu yönünde mütalaa veren savcının görüşüne katılması Baysal’ın aftan yararlanmasına giden yolu açtı. Mahkeme Başkanı Sabri Eyüp Yağcı, davanın, yasa uyarınca ertelenmesine karar verildiğini açıkladı. Baysal, bu karara rağmen, daha önce zimmetten 12 yıl 5 ay 10 gün hapis cezasına çarptırıldığı için cezaevinde kalacak. 
     
     Vakıf üniversiteleri için 13 bin yeni şans 
     Üniversitelerde toplam 49 bin 254 olarak açıklanan ek kontenjanlardan 13 bin 114’ü vakıf üniversitelerine ait. Bizim Lösemili Çocuklar Vakfı’nca kurulan Haliç Üniversitesi yetkilileri, "Yeni bir şans yakalayan öğrencilerin bu haklarını çok iyi değerlendirip, özellikle istedikleri bölümleri tercih etmelerini" önerdiler. Haliç Üniversitesi’nde tercih edilecek bölümler arasında Amerikan Kültürü ve Edebiyatı, Moleküler Biyoloji ve Genetik, Psikoloji, Türkçe ve İngilizce İşletme, Turizm İşletmeciliği, Bilgisayar Mühendisliği ve Mimarlık bölümleri yer alıyor. 
     



 GÜNCEL 

















</TEXT>
</DOC>
