<DOC>
<DOCNO> 22178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/ekonomi/eko03.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz aylarının falından BORSA çıktı 
</HEADLINE>
<TEXT>

Tatilde piyasanın stresinden uzak kalmak isteyen yatırımcı için önerilen ideal portföyde, yüzde 50 hisse, 35 bono,15 oranında da likit enstümanlar bulunuyor 
     AYFER YILDIZ 

     IMF'le Ek Niyet Mektubu'nun imzalanması ve krediye onay verilmesiyle birlikte piyasalarda gözler bundan sonraki beklentilere çevrildi. Beklentilerin satın alındığı borsada yatırımcılar bundan sonra programın uygulamalarını takip edecek. Özellikle yapısal reformlar konusunda atılacak adımların yanı sıra siyaset, yabancı yatırımcıların tavrı, bilançolar, cari açık ve teknik göstergelerde piyasaları etkileyecek diğer gelişmeler. 
     IMF'in ek krediye onay vermesi piyasalar açısından önemli bir gelişme. Fakat, bundan sonra kredinin diğer dilimlerinin gelmesi için IMF'e taahhüt edilen reformların siyasi kararlılıkla yerine getirilmesi gerekiyor. Özellikle Bankacılık Kanunu, Borçlanma Kanunu ve devletin yeniden yapılandırılma çalışmaları önem taşıyor. Piyasalar için önemli olan gerçekleştirilmesi vaad edilen reformların yapılması. Reformlar tamamlandıkça, sermaye piyasalarına yabancıların ilgisinin artacağı dile getiriliyor. 
     
     Hava borsadan yana 
     Uzmanlar, piyasalardaki havanın bundan sonra daha iyimser olacağını dile getirirlerken, dış kaynağı gelmesinin etkisiyle faizlerde yaşanan hızlı düşüş, devalüasyon sonrası dövizde beklentinin kalmaması nedeniyle borsanın alternatifsiz olacağını söylüyorlar. Ancak, yatırımcıları hisse seçimi konusunda uyarıyorlar. Yatırımcıların, ihracat potansiyeli yüksek, mali yapısı sağlam hisselere yönelmeleri gerektiği dile getiriliyor. 
     
     2002’ye dikkat 
     Borsanın yıl sonuna kadar dalgalı hareket edeceğini, iyimserliğin etkisiyle yaz aylarında 15.000 seviyelerinin görülebileceğini belirten uzmanlar, kalıcı ve istikrarlı bir yükseliş için 2002 yılını beklemek gerektiğine dikkat çekiyorlar. 
     Borsacılara göre, şu anda kalıcı ve istikrarlı yükselişin önündeki tek engel siyaset. Bu nedenle, yatırımcılar siyasetteki gelişmeleri yakından takip etmeliler. 
     



 EKONOMİ 




















</TEXT>
</DOC>
