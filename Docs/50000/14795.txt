<DOC>
<DOCNO> 14795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo13.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina'da "Takımdan ayrılacağım" diyen Toldo'ya ceza 
</HEADLINE>
<TEXT>

     AC Fiorentina takımının kalecisi Franscesco Toldo, ''Gelecek sezon takımdan ayrılacağım'' biçimindeki sözünden dolayı kulüp tarafından 50 milyon İtalyan lireti para cezasına çarptırıldı. 
     La Gazzetta dello Sport Gazetesi'nde çıkan demecinde Toldo, AC Fiorentina Kulübü İkinci Başkanı Mario Sconcerti ile konuştuğunu ve ayrılmak istediğini kendisine iletip onay aldığını söylerken, Sconcerti böyle birşey konuşulmadığını açıkladı. Sconcerti, kaleci Toldo ile aralarında bu tip konuşma geçmediğini savunup, Toldo'nun takımdan ayrılmak için hoş olmayan yollar denediği ve para cezası verildiğini bildirdi. Toldo'nun 2004-2005 sezonu sonuna dek AC Fiorentina ile sözleşmesinin olduğunu hatırlatan yöneticiler, o zamana dek Toldo'nun ayrılmasının söz konusu olmayacağını söylediler. AC Fiorentina'da, teknik direktör Fatih Terim'in istifa etmesinden sonra takımda uyumun tam olarak sağlanamadığı gözükürken, Toldo dışında Rui Costa ve Pierini gibi isimlerin de sezon sonunda ayrılmak istediği ama AC Fiorentina'nın bu futbolcuları bırakmayacağı söyleniyor. 




</TEXT>
</DOC>
