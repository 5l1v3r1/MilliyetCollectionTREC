<DOC>
<DOCNO> 49463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur08.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri, Meclisteki 29 Ekim törenine ilgi göstermedi... 
</HEADLINE>
<TEXT>

     Cumhuriyetin 78'inci kuruluş yıldönümü dolayısıyla Cumhurbaşkanı Ahmet Necdet Sezer, TBMM tören salonunda kutlamaları kabul etti, kutlamalara çeşitli partilere mensup 50 dolayında milletvekili katıldı. 
     Anıtkabir'de düzenlenen törenden sonra Cumhurbaşkanı Ahmet Necdet Sezer ve beraberindekiler Meclis'e geldi. 
     Meclis'te törenle karşılanan Sezer tören salonunda beklemeye başladı. Daha sonra sırayla TBMM Başkanı Ömer İzgi, Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu, DYP Genel Başkanı Tansu Çiller, Anayasa Mahkemesi Başkanı Mustafa Bumin, Yargıtay Başkanı Sami Selçuk, Bakanlar Kurulu üyeleri ve komutanların tebriklerini kabul eden Sezer daha sonra milletvekilleriyle tokalaştı. SP Genel Başkanı Recai Kutan ve AKP Genel Başkanı Recep Tayyip Erdoğan da Sezer'le tokalaştılar. Kutlamalara 50 dolayında milletvekilinin katılması dikkati çekti. 
     Sezer askeri ve sivil erkanının kutlamalarını kabul ettikten sonra bir süre dinlendi ve Türkiye'de görev yapan yabancı ülkelerin temsilcilerin tebriklerini ayrı bir grup olarak kabul etti. 
     
     Törenden notlar 
     TBMM'deki Cumhuriyet Bayramı kutlaması renkli enstantanelere de sahne oldu. 
     Türkiye Esnaf ve Sanatkarlar Konfederasyonu Başkanvekili Ali Paşa Aksu, hızla tören salonuna girince gazetecilere bakarken heyecandan Cumhurbaşkanı Sezer'in önünden pas geçti ve Cumhurbaşkanı'nın elini sıkamadan salondan ayrıldı. 
     Üst düzey askeri komutanlar, geçen yıl olduğu gibi, tasarruf amacıyla kutlamalara minibüslerle toplu olarak geldiler. 
     CHP Genel Başkanı Deniz Baykal da törene katıldı. 
     Baykal, adı okunmamasına karşın "TBMM'de grubu bulunan partilerin genel başkanları" anonsundan sonra, devlet bürokrasisi kutlamaya başlarken sıraya girerek Cumhurbaşkanı Sezer'in elini sıktı. 
     Sezer'in tebriklerini kabul ettiği büyükelçilerin ilk sırasında Filistin Büyükelçisi yeraldı. 
     ABD'deki saldırıda uçakta bulunan Muhammed Atta ile görüştüğü öne sürülen Irak'ın Ankara Büyükelçisi Faruk El Hicazi de Cumhurbaşkanı'nı tebrik etti. Hırazı, gazetecilerin Muhammed Atta ile ilgili ısrarlı sorularını yanıtsız bıraktı. 
     TBMM Başkanı Ömer İzgi ile Cumhurbaşkanı Ahmet Necdet Sezer tören başlamadan bir süre önce tören salonunda başbaşa ayaküstü söyleşti. Tören öncesindeki süreyi Başbakan Ecevit Genelkurmay Başkanı Hüseyin Kıvrıkoğlu ile, DYP Genel Başkanı Tansu Çiller ise Yargıtay Başkanı Sami Selçuk ile söyleşerek geçirdi. 
     Törenin tümü bittikten sonra Cumhurbaşkanı Ahmet Necdet Sezer güvenlik kordonu arkasında bulunan gazetecilerin yanına gelerek "Bir de sizin bayramınızı kutlayalım" dedi ve tek tek ellerini sıktı. Sezer daha sonra tören kıtasını selamlayarak TBMM'den ayrıldı. 
     






</TEXT>
</DOC>
