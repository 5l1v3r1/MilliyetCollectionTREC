<DOC>
<DOCNO> 12351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/yazar/guclu.html </URL>
<DATE> 2001/03/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ecevit'e güvenen... 
</HEADLINE>
<TEXT>

     Kamu çalışanları arasındaki ücret dengesizliğini gidermek amacıyla çıkartılan yetki yasasının yürürlülük süresi bu akşam sona eriyor. Ama hala Ecevit'in hocalara verdiği zam sözü gerçekleşmedi. Her ne kadar iş işten geçti, hocalar zam yerine bir bardak su içsin diyenler çoğunlukta olsalar da ben hala umudumu koruyorum. Ankara'da bir saatte bile çok şey değişebilir .. 
     Ecevit'in hocalara zam konusunda en azından samimi olduğuna inanıyorum. Bugüne kadar gerçekleşmemesinin nedeni, yaşanan son ekonomik kriz. Ertelenmesinin nedeni de zammın yeni ekonomik program çerçevesinde ele alınma isteği. Bundan sonrası ne olur Hep birlikte görüp yaşayacağız... 
     Başbakan ve ortakları, devletten maaş alanların listesini önlerine koyup bir bakarlarsa öğretim üyelerine ne kadar haksızlık yaptıklarını ve hiç zaman geçirilmemesi gerektiğini çok net göreceklerdir. 
     Kamuda çalışanların tümüne verilen para yılda 2 milyar dolar. Oysa bankalar operasyonunda uçup giden para 30 milyar doların üzerinde. Farz etsinler ki bir banka daha battı. Dahası üniversitelerin tüm birikimleri sıfır faizle kamu bankalarına yatırılmak zorunda. Bu kaynakların reel faizi bile hocalara verilecek zammın çok üzerinde. Ama gerçekler bir türlü görülmüyor .. 
     Başbakan, eğer kendisine bağlanan umutları boşa çıkarıp hayal kırıklığı yaratmak istemiyorsa bugün bu konuda bir açıklama yapmalıdır. Zam yapacaksa yapmalı, erteleyecekse zam oranını açıklayıp, ödenmeye başlayacağı tarihi duyurmalıdır. Yoksa hem kendisi çok üzülür, hem de hocalar... 
     
Karaosmanoğlu'dan Derviş'e      Kemal Derviş Dünya Bankası'ndan transfer ettiğimiz ilk kurtarıcı değil. 70'li yılların başında da Atilla Karaosmanoğlu'nu getirmiştik. Olmadı. İşler ters gidince Karosmanoğlu, bakanlığı bıraktı. Hoca olmak istedi. 1972'de ODTÜ'ye başvurdu. Fakülte akademik kurulu, dekan ve Erdal İnönü'nün yerine rektör olan emekli general Şefik Erensü, Karaosmanoğlu için olumlu görüş bildirdi. Ama çoğu Demirel döneminde atanan Fahir Armaoğlu, Osman Bozok, Vecdi Diker, Aziz Ergin, Ekrem Göksu, Ahmet Kılıçbay ve Akif Tunçel'den oluşan mütevelli heyeti başvuruyu oybirliği ile reddetti. Bunun üzerine Rektör Erensü görevinden istifa etti. Çünkü üniversite Karaosmanoğlu'nu istiyordu... 
     Bunu niye hatırladım. Kemal Derviş de bir zamanlar ODTÜ de hocaydı. Muhtemeldir ki politikada aradığını bulamazsa döneceği yer Dünya Bankası değil üniversite olacaktır. Politikacıların çoğu için de, üniversite hocalığı büyük bir onurdur. Ama üniversite için bir şeyler yapmaya gelince, Çiller, Erbakan, Baykal, Bahçeli gibi içinden çıkanlar bile nedense her şeyi unutup gidiyor... 
     Aslında tarih dersle dolu. Ah bir de geriye dönüp bakabilseler... 
     İstek üzerine Başbakan'ın telefonu, faksı 0312. 419 58 96, 418 57 43, 425 04 84, 419 58 96, 417 04 76 faks 
     
     





AB ve milliyetçilik 


Vera'dan anı... 


Patronların desteği Ecevit'i sevindirdi... 


Çankaya’ya bence önemli bir uyarı 


İş aleminde hükümetli, Derviş'li sorular... 


Kredi tazelemek 


Ecevit'e güvenen... 


Aynı dert... 


Uuuuuuulusal program açıklandı 


Piyasa "Derviş"e selam verdi... 


Cavit Çağlar Murat Demirel beni tehdit etti 


Devlet bu hale neden düştü 


Bizim Ulusal Programı kamyonla taşımak gerek 


"İlahi Komedi" 


Yüz çeşit döviz fiyatı, bin çeşit faiz oranı 


Genel kurulu yaptınız sıra 640 trilyonda 


</TEXT>
</DOC>
