<DOC>
<DOCNO> 34481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/guncel/gun01.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen’e tatsız sürpriz 
</HEADLINE>
<TEXT>

Güngörmüşler’ adını verdikleri böbreküstü bezlerindeki sorunlar yüzünden evine kapanan Sezen Aksu, iyileştikten sonra verdiği ilk konserde takılıp düştü 
     BİRSEN ALTUNTAŞ 

     Maslak Park Orman’da muhteşem bir konser veren Sezen Aksu, neşeli neşeli şarkısını söylerken mikrofon kordonuna takılıp düşünce herkesi telaşlandırdı. Vokalistleri ve orkestrasındakiler tarafından ayağa kaldırılan sanatçı, gülerek şarkısına devam etti. 2.5 saat sahnede kalan Aksu, verdiği kilolarla dikkat çekti. 
     
     Baba’nın doktoru kurtardı 
     Aksu, bir yıldır sahnelerden uzak kalmasına neden olan sağlık sorunlarıyla ilgili şunları söyledi "Beni Demirel’in doktoru Osman Müftüoğlu tedavi etti, o bile benim bu kadar kısa sürede iyileşip karşınıza çıkmama şaşırdı. Böbreküstü bezlerinden rahatsızım ama biz buna başka isim taktık. Yonca Evcimik böbreklerime Güngörmüşler’ diyor. Doktorum da arayıp Güngörmüşler nasıl diye soruyor. Ben de Ne zamandır güngördükleri yok’ diyorum." 
     
     ABD’de albüm yapacak 
     Öte yandan Ahmet San, 2002 Mart ayından başlayarak 41 şehirde, 10 ay boyunca özel bir çadırla Anadolu’yu dolaşacak olan Aksu’nun 2002 Kasım’ında New York’da albüm çıkaracağını söyledi. ABD’li önemli bir prodüktörle görüştüklerini anlatan San, albümünün İngilizce mi, yoksa Türkçe mi olacağına henüz karar vermediklerini ifade etti. 
     
Belediyeler vergiyi paylaşamadı      YAŞAR ÇAKMAK 

     Konser öncesinde Park Orman’a gelen Büyükşehir Belediyesi yetkilileri konserin eğlence vergisini kendilerinin alacağını söylerken Şişli Belediyesi yetkilileri de aynı talepte bulununca ortalık karıştı. 
     Organizatör Ahmet San "Biz vergiyi turistik belgeli bir işletme olarak Şişli Belediyesi’ne, ödüyoruz. Büyükşehir’e vergi ödememiz için mekanın 30 dönüm olması gerekiyor, bizim mekanın yüzölçümü 10 dönüm" dedi. 
     



 GÜNCEL 












</TEXT>
</DOC>
