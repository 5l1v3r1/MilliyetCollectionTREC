<DOC>
<DOCNO> 46488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sondun04.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan çarpıcı açıklamalar... Basın toplantısında neler dedi 
</HEADLINE>
<TEXT>

     ABD Başkanı George W. Bush, 11 Eylül terörist saldırılarının ardından geçen bir aylık dönemi değerlendirirken çarpıcı açıklamalarda bulundu. 
     Başkan Bush, televizyonlardan canlı yayınlanan basın toplantısında, halen terörist saldırıların sorumluları olan Bin Ladin ve onun terör örgütü El Kaide'ye karşı, pazar gününden beri Amerikan kuvvetlerinin kazanımları konusunda net bilgi veremedi. 
     Federal Soruşturma Bürosu FBI'ın yayınladığı son tehdit uyarısını takiben, tehditler karşısında halkın bozulan moralini düzeltmek için bu basın toplantısını düzenlediği belirtilen Bush, basının sıkıştırıcı soruları karşısında terledi. 
     ABD Başkanı, toplantıdan önce yaptığı sunuşta, 11 Eylül'den bu yana, El Kaide ve Taliban'ın finans kaynaklarından 24 milyon doların dondurulduğunu, pek çok kişinin tutuklandığını, askeri operasyon sayesinde El Kaide unsurlarının, Afganistan'da sürekli yer değiştirdiğini, tehditlere karşı Amerikan hükümetinin her türlü önlemi aldığını söyledi. 
     FBI'ın, önümüzdeki günlerde yeni saldırılara karşı uyanık olunması yönünde Amerikan halkı için yayınladığı yeni uyarı ve şarbon tehdidine karşı bir soruyu yanıtlayan Bush, ''Bu genel bir uyarıdır. Hükümet, sürekli alarmda. Her tehdidi ciddiye alıyoruz'' dedi. 
     Teröristlerin amacının halkı korkutmak olduğunu belirten Bush, ''Amaçlarına ulaşmalarına izin vermeyin, günlük yaşamınıza dönün. 
     Korkmamızı ve adalet arayışımızdan vazgeçmemizi istiyorlar. Şüpheli durumları yetkililere ihbar edin'' diye konuştu. 
     
     Bin Ladin'i verirse Taliban'a ikinci şans 
     Afganistan'da süren operasyona ilişkin sorulara karşılık Bush, ''adalet sağlanıncaya kadar'' Afganistan'dan çıkılmayacağını, ancak Taliban yönetiminin, El Kaide unsurlarını ve Bin Ladin'i ABD'ye teslim etmesi halinde, Afganistan'a ikinci bir şans verileceğini de söyledi. 
     Bin Ladin'in kesin olarak Afganistan'a olup olmadığının tespit edilememesini eleştiren bir gazeteciye karşılık Bush, ''Bizim savaşımız genel olarak terörizme karşıdır. Bay Bin Ladin, bu teröristlerin en kötüsüdür. Onun mağarasını dumanla dolduracağız. Bin Ladin, sadece bir kişi. Ağın bir parçası. Bir aydır savaşıyoruz. Bu, geleneksel bir savaş değil. Değişik bir yaklaşım ve mentalite istiyor'' dedi. 
     
     Saddam kötü bir adam 
     Bush, terörizme destek veren ülkelerin de ABD'nin hedefi olacağı ifadelerini ve Irak'ın durumunu soran bir gazeteciye yanıtında, Irak'ın yakından izlendiğini söyledi. 
     Başkan Bush, ''Hangi ülkede El Kaide'nin hücresi olduğunu tespit edersek, ona göre önlem alacağız. Irak lideri Saddam Hüseyin, kendi halkını gaza maruz tutan kötü bir adam. Onu çok dikkatle izliyoruz'' diye konuştu. 
     
     Suriye ile işbirliği 
     ABD Dışişleri Bakanlığı'nın teröre destek veren ülkeler listesinde yer alan Suriye'ye ilişkin ise Bush, bu ülkenin, ABD'ye terörizmle savaşta işbirliği önerdiğini ve Amerikan yönetiminin de bu öneriyi memnuniyetle karşıladığını söyledi. 
     Bush, şeyle konuştu 
     ''Terörizme destek veren ülkeler için bunun bir bedeli olacak. 
     Suriye, bizimle görüşerek nasıl yardım edebileceğini sordu. Biz de bunu ciddiye aldık ve bir şans veriyoruz. Buradan bütün ülkelere sesleniyorum. Eğer terörizme karşı koalisyona katılmak istiyorsanız bunu gösterin. Diplomatik konuşmaları takdir ediyorum, ancak askeri olarak katılmak istediğini söyleyen, asker göndermeli, söylenenler sözde kalmamalı.'' Başkan Bush ayrıca, İKÖ'nün terörizmi kınayan açıklamasından da memnuniyet duyduğunu belirtti. 
     
     Filistin-İsrail 
     Ortadoğu konusunda yönetiminin çok çaba sarf ettiğini kaydeden Bush, Mitchell raporunun uygulamaya geçilmesi halinde bir Filistin devletinin varlığından konuşulmaya başlanması gerektiğini, Filistin'in de İsrail'in varlığını kabullenmesi gerektiğini söyledi. 
     ABD Başkanı, Filistin lideri Yaser Arafat'ın, bölgesindeki radikal unsurları kontrol çabalarından memnuniyet duyduğunu da belirtti. 
     
     Cheney 
     Çok uzun bir dönemdir ortadan kaybolan ABD Başkan Yardımcısı Dick Cheney'nin bulunduğu yerin sorulması üzerine Bush, ''Bugün Oval Ofis'te elini sıktım. Çok iyi görünüyordu. Hükümetin tam olarak çalışmasını ciddiye alıyoruz. Olası tehditlere karşı birbirimizden ayrıyız'' dedi. 
     
     Baz İslam ülkelerinin nefretine şaşrdm 
     Başkan Bush, bazı İslam ülkelerinin ABD'den nefretine çok şaşırdığını söyledi. Bush, ''Biz kalben çok iyi insanlarız. Nasıl bizden nefret ederler anlayamıyorum. Biz, İslam'a, Müslümanlığa karşı değiliz. Savaşımız kötülere karşı'' diye konuştu. 
     
     Bush füze savunmasnda srarl 
     Terörist tehdidin kıtalararası bir füzeyle geleceğini hesaplayarak ulusal füze savunma kalkanının peşine düşen ABD'nin, beklenmedik şekilde evinin içinden gelen bir tehditle vurulmasından sonra füze savunmasının gereği konusunda tartışmalar baş göstermişti. 
     Buna karşılık Bush, füze savunmasının her zamankinden daha fazla gerekli olduğunu vurguladı. Bush, füze savunmasının önündeki engel olan Anti-Balistik Füze Antlaşması'nın modası geçtiğini ve Rusya Devlet Başkanı Vladimir Putin'in de yeni stratejik ilişkilerde kendisine katılmasını umduğunu söyledi. 
     
     Afgan çocuklarna yardm edin 
     Bush, Afganistan'daki çocukların açlık çektiğini, çocukların üçte birinin yetim olduğunu belirterek, yeni bir kampanya başlattıklarını açıkladı. 
     Bu kampanyaya göre Bush, Amerikan çocuklarından, ''araba yıkayarak 1 dolar kazanmalarını ve bu kazandıkları parayı Beyaz Saray'ın, 
     Afganistan'daki çocuklar için ayırdığı fona göndermelerini'' istedi. 
     Bush, kış yaklaşırken, ''Amerikan iyi kalpliliğini'' göstermek için bunun iyi bir yol olduğunu söyledi. 
     






</TEXT>
</DOC>
