<DOC>
<DOCNO> 43679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/guncel/gun02.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal terör alarmı 
</HEADLINE>
<TEXT>

ABD'deki saldırıların zanlılarından Zekeriya Musaui'nin kaldığı yerde bulunan zirai uçaklara ilişkin kitapçıklar, kimyasal saldırı hazırlığının parçası mı 
     DIŞ HABERLER SERVİSİ 

     Haberi Time dergisi yayımladı 
     ABD'yi kana bulayan teröristlerin, zirai ilaçlama uçaklarıyla kimyasal ve biyolojik saldırıya hazırlandığına ilişkin deliller bulundu. Time dergisinin haberine göre, araştırmalar sırasında tahıl ilaçlamasıyla ilgili kitapçıklar ele geçirildi. Kitapçıklardan, teröristlerin yeni bir saldırı hazırlığı içinde olduğu anlaşıldı. Ancak FBI gelişmeyi doğrulamadı. Haberde, 11 Eylül terörü zanlılarından Zekeriya Musaui'nin kaldığı yerde yapılan aramalarda tahılların havadan nasıl ilaçlandığına ilişkin kitapçıklar bulunduğu belirtildi. 
     
     Çiçek hastalığı ya da şarbon 
     Bulgular ışığında tahıl ilaçlama şirketleriyle temasa geçen FBI, teröristlerin bu tip uçaklardan çalmış ya da satın almış olabilecekleri ihtimali üzerinde duruyor. Washington, Usame bin Ladin liderliğindeki bir grubun, yıllardır sinir gazı gibi biyolojik ve kimyasal silahlarla saldırı düzenlemeyi planladığından şüpheleniyordu. Bu grubun, çiçek hastalığı ve şarbona yol açacak bakterileri havadan püskürtebilmek için küçük uçaklar edindiği iddia edildi. ABD’de yaklaşık 3 bin zirai amaçlı uçak kullanılıyor. 
     



 GÜNCEL 













</TEXT>
</DOC>
