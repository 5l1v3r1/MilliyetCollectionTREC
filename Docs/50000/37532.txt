<DOC>
<DOCNO> 37532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/spor/aspo.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'dan son bomba 
</HEADLINE>
<TEXT>

36 yaşında. 291 maçta 342 gol yedi. Sadece üç kez Danimarka Milli Takımı’nda forma giydi. Takımı Silkeborg sondan ikinci. Ve Kjaer, Beşiktaş’ın kalesine getirildi 
     Hasret bitti 
     BEŞİKTAŞ, uzun süredir çektiği kaleci hasretine nihayet son noktayı koydu. Siyah - Beyazlılar, Danimarka Ligi’nde şu anda sondan ikinci sırada bulunan Silkeborg takımının 36 yaşında ve 1.87 metre boyundaki Peter Kjaer’i dün gece yarısı operasyonu ile İstanbul’a getirdiler. Sabah sağlık kontrolünden geçirilen Danimarkalı file bekçisi, yöneticilerle bir süre görüştükten sonra iki yıllık sözleşme imzaladı. 
     
     500 bin dolar 
     KJAER’in Beşiktaş’tan yıllığı 250 bin dolar olmak üzere toplam 500 bin dolar alacağı öğrenildi. 10 yıl Danimarka’nın Vejle Kulübü’nde oynayan, sekiz yıldır da Silkeborg’un kalesini koruyan Kjaer, yıllarca Milli Takım’da Schimeichel’in yedeği olarak bekledi. 25 Nisan 2001’de Schimeichel’in jübile maçında son 25 dakikada kaleye geçen ve böylece ilk kez milli olan Kjaer, sonra yine yedek kaleci olarak kaldı. 
     
     Gol yağmuru 
     SİLKEBORG’da 291 maçta forma giyen, penaltı ve kornerlerde ileri çıkarak 4 gol atan Kjaer, kalesinde de tam 342 gol gördü. 1996 - 97 sezonunda 48 maçta takımı 85 gol atarken, 75 gol yiyen Danimarkalı file bekçisi, 13 kez genç milli oldu. Kjaer’in imza töreni basına kapalı olarak yapıldı. Peter Kjaer, daha sonra da Fulya Tesisleri’ne giderek futbolcularla tanıştı ve ilk kez antrenmana çıktı. 
     

</TEXT>
</DOC>
