<DOC>
<DOCNO> 40053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/guncel/gun03.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yermez raporlu psikopat 
</HEADLINE>
<TEXT>

Cinayetten önce Kasımpaşa Askeri Hastanesi'nde Yermez'e 'Antisosyal kişilik bozukluğu' teşhisi kondu 
     İSTANBUL Milliyet 

     Garih cinayetinin hala bir numaralı zanlısı olan firari er Yener Yermez'e "psikopat" raporu verildiği de ortaya çıktı. Yermez, cinayet işlemeden bir süre önce "akıl hastası" olabileceği gerekçesiyle Kasımpaşa Askeri Deniz Hastanesi'ne sevk edildi. Burada kendisini muayene eden Dz. Tbp. Binbaşı Haşmet Işıklı, Yermez'e "antisosyal kişilik bozukluğu" teşhisi koydu. 
     Daha detaylı tetkik yapılabilmesi için de daha üst bir hastane olan Gülhane Askeri Tıp Akademisi'ne GATA Yermez'i sevk etti. GATA da, Kasımpaşa Askeri Deniz Hastane'nin teşhisine katılarak "antisosyal kişilik" tanısında bulundu. Normal olarak Yermez'in "askerliğe elverişli olmadığı" için çürüğe ayrılarak terhis edilmesinin beklendiği bildirildi. 
     
     "Acıma duyguları yoktur" 
     Emekli Tbp. Albay nöro - psikiyatri profesörü Nevzat Tarhan, antisosyal kişilerin "cezai ehliyetinin" bulunduğunu söyledi. Bu tür kişilerin sürekli ceza aldıkları ve huzuru bozdukları için askerliğe elverişli olmadıklarını belirten Tarhan şöyle dedi "Pişmanlık duygusuna sahip değildir. Dürtüleriyle hareket eder, acıma duyguları yoktur, kişilikleri gelişmemiştir. Kesinlikle otorite uygulanması ve affedilmemeleri gerekir." 
     
Mezarlıkların hali perişan      ŞENOL DEMİRCİ İstanbul 

     İşadamı Üzeyir Garih'in öldürülmesinden sonra ancak dikkatleri çekebilen İstanbul'un mezarlıklarında tam bir başıboşluk hakim. 
     Dört bir yanı çöplerle, bali tüpleriyle, boş alkol şişeleriyle dolu mezarlıklarda, vatandaşlar gündüz ziyaret yapmaya bile korkuyor. Eyüp Mezarlığı'nda kamuoyunun yakından görme fırsatını bulduğu olumsuzluklar, tüm mezarlıklarda yaşanıyor. Bunlardan biri de Üsküdar'daki Karacaahmet Mezarlığı. Mezar taşlarına aşk ilanları yazılmış. Bazı taşlar kırılmış. Mezarlığı mesken tutanlar, akşamları rahatça içki içebilmek için, eski koltuk ve tahta masa bile getirmiş. Her mezarlıkta olduğu gibi içki şişeleri ve bali kutuları burada da etrafa saçılmış. Vatandaşın iddiasına göre akşamları fuhuşun değişmez mekanı Karacaahmet Mezarlığı. 
     
Bütün deliller Yermez diyor      ÇAĞLAR ÇAĞATAY İstanbul 

     Üzeyir Garih cinayetini soruşturan yetkililer, tüm delillerinYener Yermez'i gösterdiğini belirterek, "Deliller Yener'i işaret ediyor. Olay belli olmuştur" dediler. 
     Soruşturmayı yürüten Eyüp Cumhuriyet Savcısı Hasan Yılmaz, Yermez'in kız arkadaşı Pınar Konuşkan'la görüştü. Hap kullandığı için ancak kendine gelen genç kızın ilk ifadesine dönerek, olayı detayıyla anlattığı kaydedildi. Konuşkan'ın ifadesinde cinayetin işlendiği gün Eyüp Mezarlığı'nda zanlı Yener Yermez'le ilişkiye girdiğini itiraf ettiği ileri sürüldü. 
     Pınar'ın bazı korkuları olduğunu belirten yetkililer, "Pınar tanık ama, Yener'in ifadeleri doğrultusunda sanık da olabilir. Yermez'in yakalanması Pınar'ın durumunu netleştirir" diye konuştular. Firari erin profesyonelce davrandığını kaydeden bir yetkili, "Yakalanamayışı tesadüf değil" dedi. 
     



 GÜNCEL 

















</TEXT>
</DOC>
