<DOC>
<DOCNO> 40823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo16.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da sakatlar Antalya maçına yetişiyor 
</HEADLINE>
<TEXT>

     Galatasaray, Antalyaspor maçının hazırlıklarını sürdürdü. 
     Teknik direktör Mircea Lucescu yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren idmanda sarı-kırmızılı takımın futbolcuları, koşunun ardından taktik ağırlıklı çalışma yaptı. Antrenman, kanatlardan yapılan ortalarla gol provasıyla sona erdi. 
     Sarı-kırmızılıların bugünkü çalışmasına A Milli Futbol Takımı'nın dün gece İsveç ile yaptığı maçta 90 dakika forma giyen oyunculardan Ümit Davala ile Hasan Şaş katılmadı. 
     Kulüp doktoru Serhan Kurtulmuş, sakatlıkları geçen Ümit Karan, Hakan Ünsal ve Perez'in, SS Lazio ile 11 Eylül'de yapılacak Şampiyonlar Ligi maçına yetişeceğini, ancak Lucescu'nun istemesi durumunda bu oyuncuların Antalyaspor maçında da denenmek için forma giyebileceklerini kaydetti. 
     Bu arada, Galatasaray genç takımı ile özel maç yapmak için İstanbul'da bulunan İzmir Amatör Küme takımlarından Selçuk Efessporlu futbolcular, idmanı izlediler ve çalışma sonrası sarı-kırmızılı futbolcularla birlikte hatıra fotoğrafı çektirdiler. 






</TEXT>
</DOC>
