<DOC>
<DOCNO> 46527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/soneko20.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ekonomi çevrelerine göre Türkiye beklediği yardımı alacak 
</HEADLINE>
<TEXT>

     Aralarında Türkiye'nin de bulunduğu yükselen pazar ekonomisi YPE ülkelerinde durumun giderek kötüleştiği ve bu ülkelerin 2002'de ek kredi ve mali desteğe ihtiyaç duyacakları belirtildi. 
     Buna karşılık, terörle mücadelede önemli rolü bulunan Türkiye'nin, beklediği yardımı alacağına inanılıyor. 
     ABD'nin etkin gazetelerinden New York Times NYT , ''İş Dünyası'' ekinde konuyla ilgili uzun bir inceleme yayınladı. Citigroup Başkan Yardımcısı William Rhodes'a atfen ''Yatırımcılar, YPE ülkelerinde gelecekte yeni bir kriz çıkabileceğini gözardı etmemelidirler'' uyarısının yapıldığı makalede, ''bu ülkelere yönelik yabancı sermaye akımının bu yıl ciddi biçimde düşeceği, gelecek yıl ise hafif bir sıçrama göstereceği'' tahmini ortaya atıldı. 
     Sıkıntı içinde bulunan 2 ülke Arjantin ve Türkiye bu yıl 23 milyar dolar kredi almışlardı. 
     Gazeteye açıklamada bulunan Salomon Smith Barney firması YPE Araştırma Bölümü Direktörü Desmond Lachman, özellikle ''ileri hat ülkeleri'' sayılan Türkiye, Endonezya ve Pakistan'a para yardımı yapılması gerekeceğini vurguladı. 
     
     Kaçış 11 Eylül'den önce başladı 
     Yazıda, ''YPE ülkelerinin bir çoğunda ekonomik durum 11 Eylül saldırısından önce kötüye gitmeye başlamıştı. Yatırımcılar bu ülkelerden daha yıl içinde kaçmaya başladılar. Dolayısıyla 11 Eylül'den sonraki gelişmeler, dengeleri bozacak bir kaçış olarak nitelendirilemez'' yorumuna da yer verildi. 
     Haberde, ''aralarında Arjantin, Türkiye, Güney Kore, Tayland, Brezilya ve Meksika'nın bulunduğu YPE ülkelerinde, ekonomi ve borsaların 11 Eylül saldırısından önce kötüye gitmeye başladığı, saldırılardan sonra kötüye gidişin hızlandığı'' ifade edildi. 
     
     Faiz hadleri yükselecek 
     ''YPE ülkelerine açılan kredilerin zaten yüksek olan faiz hadlerinin daha da yükselmesinin öngörüldüğü'' kaydedilen NYT'in makalesinde, ''11 Eylül saldırısından önce en fazla sorun görülen Arjantin, Brezilya ve Türkiye'den gelen son sinyallerin, gelecekte daha derin problemler olacağını gösterdiği'' öne sürüldü. Uluslararası Para Fonu IMF bu 3 ülkeye 11 Eylül'den önce ciddi mali destek sağlamıştı. 
     NYT, ''bu ülkelerden birinde bile ciddi bir problem ortaya çıkarsa bu hızlı şekilde yayılacaktır'' dedi. Yazıda ''Arjantin'in en zayıf durumda bulunduğu, sermaye kaçışı görülen Türkiye'nin de 2002 yılında hükümet bütçesindeki açığı kapatmak için geniş çaplı yardım paketine ihtiyaç duyacağı'' ifade edildi. ''Türkiye'de erken seçim çağrıları, siyasal alandaki risklerin de artmakta olduğunu gösteriyor'' diyen gazete, ''Türkiye'nin terörizmle mücadeleki rolü avantaj oluşturuyor çünkü yatırımcılar ülkenin ihtiyacı olan uluslararası yardımı alacağına inanıyorlar'' yorumunda bulundu. 
     






</TEXT>
</DOC>
