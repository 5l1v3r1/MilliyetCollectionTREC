<DOC>
<DOCNO> 33966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/soneko01.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik çığ gibi... 
</HEADLINE>
<TEXT>

     Ekonomik programın önündeki en büyük sorunlardan biri olarak gösterilmesine karşın işsizliğin önüne geçilemiyor. Kayıtlı işsiz sayısında son bir yılda yüzde 50'ye yakın artış yaşandı. 
     Türkiye İş Kurumu Genel Müdürlüğü'nden edinilen verilere göre, kayıtlı işsiz sayısı bu yılın mayıs ayı sonu itibariyle 698 bin 880 olarak gerçekleşti. İşsiz sayısında, Mayıs 2000'deki 483 bin 327'lik düzeyine göre yüzde 45'lik büyüme meydana geldi. Kayıtlı işsizlerin 566 bin 785'ini erkekler, 132 bin 805'ini ise kadınlar oluşturdu. 
     Kayıtlı işgücü sayısı da yüzde 52'lik artış göstererek Nisan 2000'deki 643 bin 896'lık düzeyinden, bu yılın nisan ayı sonunda 978 bin 800'e çıktı. 
     İş başvurularında ise düşüş yaşanıyor. Mayıs ayında iş için başvuranların sayısı, geçen yılın aynı ayına göre yüzde 9 azalarak 34 bin 476'ya geriledi. 
     İş için başvuranların 2 bin 467'sini özürlüler, 1406'sını hükümlüler, 14'ünü emekliler oluşturdu. Daha iyi koşullarda iş arayanların sayısı ise 1261 olarak gerçekleşti. 
     Öte yandan, mayıs ayında işe yerleştirilenlerin sayısı, geçen yılın aynı ayına göre yüzde 42 artarak 25 bin 682'ye çıktı. Bunların 14 bin 378'i kamu sektöründe, 11 bin 304'ü özel sektörde işe yerleştirildi. Özürlülerden işe yerleştirilenlerin sayısı 1521, hükümlülerden işe yerleştirilenlerin sayısı 721 oldu. 
     İşverene takdim edilenlerin sayısı yüzde 23'lük artışla 32 bin 299 oldu. Açış iş sayısı ise mayıs ayında yüzde 32'lik artış göstererek 25 bin 131 oldu. Açık işlerin 11 bin 890'ı kamu, 13 bin 241'i özel sektörde bulunuyor. 







</TEXT>
</DOC>
