<DOC>
<DOCNO> 40264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sondun19.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü kalp cerrahı Barnard'ın ölüm nedeni hafta ortası belli olacak 
</HEADLINE>
<TEXT>

     Kıbrıs Rum Kesimi'nin KRK Baf kentindeki Coral Bay Hotel'de tatildeyken dün havuz kenarında yaşamını yitiren Güney Afrikalı ünlü kalp cerrahı Dr. Christiaan Barnard'ın kesin ölüm nedeninin çarşamba gününe kadar belli olabileceği bildirildi. 
     KRK hekimleri, Barnard'ın ''astım krizinden'' değil, belki buna da bağlı kalp krizinden öldüğünün kesin olduğunu bildiklerini belirttiler. 
     Ancak Barnard'ın temsilcisi Walter Lutschinger, KRK'ye gelerek yaptığı açıklamada, Barnard'ın astım nöbeti veya krizinden yaşamını yitirmiş olabileceğini yineledi ve ayrıntılı bilginin otopsiye bağlı olduğunu söyledi. Güney Afrika'daki Barnard Vakfı'ndan dün yapılan açıklamada, dünyada ilk kalp naklini 34 yıl önce gerçekleştiren usta cerrahın astım krizinden hayatını kaybettiği bildirilmişti. Kıbrıs Rum Yönetimi devlet patoloji uzmanı, Barnard'a otopsinin yapılması için Avusturya ve Güney Afrika'dan gelecek arkadaşlarının beklendiğini söyledi. 
     Patoloji uzmanı Eleni Antoniu, ''Otopsi en erken yarın, muhtemelen Çarşamba'ya kadar yapılacak ''dedi. Kıbrıs'ın sıcağında dün öğlene doğru, Baf'ın 5 yıldızlı Mercan Koyu Oteli havuz kenarında şezlongda dinlenen 78 yaşındaki Barnard'ın bilinci kaydı ve yaşamdan ayrıldı. Görgü tanıkları ve Barnard'ın yanına koşan Rum hekim, kendisine yapay solunum uygulamaya çakıştıklarını, ama ünlü hekimin ne nefes ne nabız hiçbir hayat belirtisi vermediğini bildirdiler. Dr. Barnard, Baf'taki otelde ölümünden üç gün önce tek kişilik oda için yer ayırtmış. 







</TEXT>
</DOC>
