<DOC>
<DOCNO> 10817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/siyaset/siy01.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya’ya haciz kıskacı 
</HEADLINE>
<TEXT>

Çankaya belediye Başkanı Haydar Yılmaz, İşçilerine para ödeyemiyor. Belediyenin lüks lojmanını bırakıp kendi evine taşındı. Ama Maliye evine haciz koydurdu 
     ANKARA Milliyet 

     O, Türkiye’nin kalbinin attığı Çankaya ilçesinin Belediye Başkanı. Cumhurbaşkanı, Meclis Başkanı, Başbakan, Bakanlar, milletvekilleri, yüksek yargı organlarının başkan ve üyeleri, Haydar Yılmaz’ın Başkan olduğu Çankaya’nın sakinleri. Hatta eşinden dolayı Cumhurbaşkanı Sezer’in de akrabası. Ama bu kadar ünlünün başkanı olmak Haydar Yılmaz’ı haciz kıskacından kurtarmaya yetmedi. 
     
Kapıya kilit vuracak      Yılmaz, seçildikten sonra 7 trilyona yakın borç ile belediyeyi devraldı. Bugünkü borcu ise 17 trilyon. Başkan Yılmaz, İşçilerine para ödeyemiyor. Bu yüzden Belediyenin kapısına kilit vurmak üzere. Yılmaz, Çankaya’daki belediyeye ait lüks lojmanı terkedip kendi evine taşındı. Ama, Maliye devreye girdi ve Başkan’ın evine haciz koyuverdi. Başkan şimdi soruyor "Ben de bazı bölümleri kaçak olan Meclis’i mi mühürleyeyim " 
     Yılmaz, kendisinden önceki belediye başkanlarının icraatları nedeniyle zor durumda kaldığını söyledi. Eski borçlar nedeniyle, belediyenin çalışamaz hale geldiğini belirten Yılmaz, Büyükşehir Belediye Başkanı Melih Gökçek’in de 4.5 trilyonluk alacağı için Çankaya Belediyesi’nin arsalarına el koyduğunu belirtti. Bu arada Maliye Bakanlığı da, Çankaya Belediyesi’nin geçmiş dönemden kalan 17 trilyonluk borcu için Haydar Yılmaz’ın peşine düştü. 
     
Meclis’i mühürleyeyim mi      Maliye Bakanlığı borca karşılık olarak, Yılmaz’ın Çayyolu’ndaki villaya haciz koydurdu. Yılmaz, haciz olayını doğrulayarak şöyle konuştu "Ben laf olmasın diye Çankaya’da belediyeye ait lüks lojmanı bırakıp kendi evime taşındım. Ama oraya Maliye haciz koydu. Güya en torpilli başkan benim. Devletin en tepesindeki isimler benim semtimde. Ama ne hükümetten yardım görüyorum, ne de diğer siyasilerden. Ne acı ki bana haciz koyan Maliye de, onun bakanı da benim ilçemde... Kendilerine hizmet verdiğim siyasilerden yardım bekliyorum. Yani ben de gidip kaçak olan bölümleri için Meclis’e mühür mü vurayım." 
     


 SİYASET 









</TEXT>
</DOC>
