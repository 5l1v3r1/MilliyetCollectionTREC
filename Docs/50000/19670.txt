<DOC>
<DOCNO> 19670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/spor/ybay.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük derbiye yakışan Fair-Play 
</HEADLINE>
<TEXT>

     TOGAY BAYATLI 

     Türkiye liglerinde bu sezonun başından itibaren kaliteli ve teknik kapasitesi yüksek bir futbol izledik. İngiltere, İspanya ve İtalya gibi Avrupa’nın üst düzey liglerinden sonra adımız geçmeye başladı. Bunlar bizim için olumlu noktalar. 
     Ancak, futbol seyircilerimiz centilmence maç izleme açısından bu görünümün dışında kaldı. Özellikle son haftalarda daha da artan şiddet olayları hepimizi üzmekte. Şimdi geldik bu büyük derbiye. Bir yüzyıl boyu birbirleriyle yarışan bu iki ezeli rakibe yakışan sahada ve saha dışında Fair - Play anlayışı içinde bir performans sergilemeleridir. Futbolcular seyirciyi kışkırtacak hareketlerden kaçmalı, hakemin otoritesine ve kararlarına saygı göstermelidir. Böyle bir kritik maçın üstesinden gelecek kapasitede bir Türk hakemine hepimiz saygı duymalıyız ve onun işini kolaylaştırmalıyız. Tribünlerde zevkle Türkiye’nin bu iki seçkin takımının sergileyecekleri üst düzey bir futbol gösterisini keyifle seyreden kişiler olmalıyız. Bu ne ilk ve ne de son Fenerbahçe - Galatasaray derbisi... Üstelik, ilk defa veya son defa şampiyon ortaya çıkacak değil. Bunu formadaki yıldız savaşına döndürmek de yanlış. Sorumsuz yöneticilerin davranışlarını da kınıyoruz. Kulüp yönetimlerinde olmayanlar kendilerini medyatik yapabilmek için utanç verici davranışlarda bulunuyorlar. Sporda orman kanunu geçerli değildir. Hele çağımızda her şeyin yönetmeliği ve kuralları vardır. Kimse bu yönetmeliklerin ve kuralların üstüne çıkamaz. Avrupa ve Dünya’nın en önemli futbol ülkeleri bizim kadar bu derbiyi izliyorlar. Hepimiz dikkatli olmalıyız. 
     Gelelim maçın teknik yanına. Bence bu derbide sonucu etkileyecek ve de takımlarını yönlendirecek iki adam var biri Hagi, diğeri ise Rapajiç. Bu iki ustayı ve yardımcıları Emre ile Revivo’yu zevkle izleyelim. Göreceksiniz çok da başarılı olacaklar. 
     



 SPOR 






























</TEXT>
</DOC>
