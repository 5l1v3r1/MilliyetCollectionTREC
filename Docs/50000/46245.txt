<DOC>
<DOCNO> 46245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/guncel/gun06.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş kapımızda 
</HEADLINE>
<TEXT>

Toprakları bombalanan Gürcistan, suçladığı Rusya’ya sert nota verdi. Moskova da misilleme olarak Gürcü sınırına asker yığdı 
     CENK BAŞLAMIŞ Moskova 

     Gözlerin Afganistan’daki operasyona çevrildiği bir sırada Türkiye’nin hemen yanı başında savaş çıkması tehlikesi her geçen saat artıyor. Abhazya ile Gürcistan arasındaki gerginliğe ve suçlama kampanyasına Rusya’nın da katılmasıyla Kafkasya’da saatli bir bomba çalışmaya başladı. Önceki gün, hangi ülkeye ait olduğu belirlenemeyen savaş uçaklarınca toprakları bombalanan Gürcistan, Rusya’yı suçlayarak "protesto notası" verdi. Moskova ise misilleme olarak Gürcü sınırına asker yığdı. 
     Bölgedeki sıcak gelişmeler, yaklaşık bir hafta önce başladı. Gürcistan’a bağlı özerk bir cumhuriyet olan Abhazya’nın, Gürcü - Çeçen gerillaların Kodor Vadisi’nde saldırılar düzenlediğini açıklayarak Gürcistan’ı suçlaması bunalımın fitilini ateşledi. Abhazlar, Gürcü - Çeçen silahlı grupları birkaç gün önce köyleri basarak sivilleri öldürmekle suçladı. Ardından önceki gün Abhazya’da Birleşmiş Milletler BM gözlemcilerini taşıyan bir helikopterin düşürülmesi sonucu 10 kişi öldü. Taraflar yine birbirini suçlarken, Kodor Vadisi hangi ülkeye ait olduğu bilinmeyen savaş uçaklarınca bombalandı. 
     Önce Abhazları, ardından da Rusya’yı suçlayan Gürcistan, Moskova’ya protesto notası verdi. Gürcistan Savunma Bakanı David Tezadze, bundan böyle hava sahasını ihlal eden uçakları düşüreceklerini açıkladı. 
     
     Türk subayları var’ iddiası 
     Rusya Savunma Bakanı Sergey İvanov ise Gürcistan’la Çeçenler arasında gizli ittifak yapıldığını öne sürdü. Gürcistan’ı "uluslararası teröristler"e yardımla suçlayan Abhazya, dün BM Güvenlik Konseyi’ni acil toplantıya çağırması için Moskova’dan yardım istedi. Seferberlik de ilan eden Abhazya, Kodor Vadisi’nde silahlı 700 Gürcü - Çeçen’in bulunduğunu söylüyor. 
     Rusya ise Gürcistan sınırına asker yığmaya başladı. Rus basını, Kodor’daki militanların ünlü Çeçen komutan Ruslan Gelayev’in adamları olduğunu ve aralarında Türk subayların da bulunduğunu öne sürüyor. 
     



 GÜNCEL 




















</TEXT>
</DOC>
