<DOC>
<DOCNO> 13103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/yasam/yas01.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Af sayesinde işleri açıldı... 
</HEADLINE>
<TEXT>

"Şartla Salıverme"den sonra artan hırsızlık olayları güvenlik sistemi satan şirketlerin işini iki kat artırdı 
     FEHİM GENÇ 

     ŞARTLA Salıverme Yasası’ndan sonra birçok tutuklu ve hükümlü cezaevinden çıktı, özgürlüğüne kavuştu. Ancak hırsızlık olaylarında da bir artış gözlenmeye başladı. Bunun üzerine, kendini güvenceye almak isteyenler, güvenlik sistemi satan şirketlerin yolunu tutmaya başladı. Ekonomik krize rağmen güvenlik sistemi satışları hız kesmedi, aksine iki kat arttı. 
     
     Hırsızlık tırmanıyor 
     CSU Elit Elektronik Satış Koordinatörü Cihan Özden, hırsızlık olaylarının tırmanmasıyla güvenlik sistemi satışlarının artmasının sevinilecek bir durum olmadığını söyledi. Özden şöyle dedi "Kriz nedeniyle iş olanaklarının kısıtlı olması, eski sabıkalıların yeniden aynı suçları işlemelerine neden oluyor. Korunmak isteyenler de alarm sistemi kurduruyor." 
     
     İki kere soyulmayın 
     ÖZDEN, villalarda 2 - 3 bin, apartman dairelerinde 500 - 600 dolara kurulan sistemlere büyük rağbet olduğunu söyledi. Piyasada kalitesiz güvenlik sistemleri olduğuna dikkat çeken Özden, "Bunlar hem caydırıcı değil, hem de gerekli gereksiz alarm verir. Sonunda sistemi çöpe atarsınız. Böylece kendinizi iki kez soydurtmuş olursunuz" diye uyardı. 
     


 YAŞAM 





















</TEXT>
</DOC>
