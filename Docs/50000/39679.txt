<DOC>
<DOCNO> 39679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/soneko06.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Dış İlişkiler Direktörü "Türkiye'deki gelişmeler cesaret verici" 
</HEADLINE>
<TEXT>

     Uluslararası Para Fonu'nun IMF Dış İlişkiler Direktörü Tom Dawson, Türkiye'deki son ekonomik gelişmeleri ''cesaret verici'' olarak nitelerken, ''Bu trend devam ederse Türk ekonomisi yoluna girecek'' dedi. 
     Dawson, Washington'daki IMF Merkezi'nde düzenlediği basın toplantısında, ''Türkiye'deki son gelişmeler cesaret verici. Temmuz enflasyonu beklenenin altında ve son hafta içinde faiz oranlarında yüzde 10'dan fazla bir düşme oldu'' diye konuştu. Dawson, ''Eğer bu trend devam ederse Türk ekonomisi de yoluna girecektir'' diye konuştu. 
     Türk yetkililerinin ekonomik programı uygulamaya devam etmesinin hayati önem taşıdığını belirten Dawson, ''Yatırımcı güveni burada çok temel bir konu. Yatırımcılar ve Türk yetkililerinin yatırımcı güvenini sağlamaya yönelik bir yaklaşımı sürdürmesi doğal'' diye konuştu. 
     Türk Lirası'na itibar kampanyasına ilişkin bir soru üzerine Dawson, yatırımcı güveninin sağlanmasının çok önemli olduğunu başından beri ifade ettiklerini belirterek, ''Yatırımcı güvenini arttıracak önlemler bizim için uygundur'' dedi. 
     Dawson, IMF Türkiye Masası Şefi Juha Kahkonen başkanlığındaki bir IMF heyetinin 10. gözden geçirme çalışmaları için Eylül ayı başında Türkiye'yi ziyaret edeceklerini hatırlatarak, bu çerçevede muhtemel IMF İcra Kurulu Toplantısı'nın Eylül sonu veya Ekim ayı başında gerçekleşmesinin beklendiğini bildirdi. Bu arada, IMF İcra Kurulu'nun bu toplantısında 3 milyar dolarlık kredi diliminin onaylanması öngörülüyor. 






</TEXT>
</DOC>
