<DOC>
<DOCNO> 39722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/ekonomi/aeko.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ey müminler TL’ye dönün 
</HEADLINE>
<TEXT>

Bugün tüm camilerde okunacak hutbelerde, TL’ye gereken değerin verilmesi istenerek, Paramızı dolara, marka değil, üretime yönlendirmeliyiz’ denilecek 
     Türk Lirası’na itibar kazandırma hareketine destek veren Diyanet İşleri Başkanlığı’nın bugün ülke genelindeki camilerde okutulacak hutbesinde TL’ye gereken değerin verilmesi istendi. 
     Hutbede, "Ürettiğinden fazlasını tüketen hem de borç alarak tüketen değil, üreten insanlar olmalıyız, paramızı dolara, marka, dövize değil, üretime yönlendirmeliyiz" denildi. Ekonomik dengenin bozulmasının, geçim sıkıntısına, işsizliğe, ümitsizliğe, ahlaki değerlerin çürümesine, diğer toplumlar nezdindeki onur ve itibarımızın zedelenmesine neden olduğu belirtilen hutbede, "Kısaca topyekün toplumun dengesi bozuluyor" ifadesine yer verildi. 
     
     TL milli onurumuz’ 
     Huzur ve huşu içinde ibadet etmenin bile ekonomik hayat ile yakından ilgili olduğu ifade edilen hutbede, şöyle denildi 
     "Milletler camiasında devletler, sahip oldukları ekonomilere göre değer ve muamele görmektedirler. Bir ülkenin milli parası ise o ülkenin diğer devletler nezdindeki milli onurunun sembolüdür. Artık uluslararası ekonomik hayatta, yabancı paralar karşısında milli paranın paritesinin yüksekliği, o ülkenin itibarının da göstergesi kabul edilmektedir. Döviz kurlarının aşırı derecede yükselmesi, milli paramızın değerinin gittikçe düşmesine ve sonuç olarak da vatandaşlarımızın fakirleşmesine sebep olmaktadır. 
     
     Üretim dengesi bozuldu’ 
     Artık maalesef milli paramız yerine evler, yabancı paralar ile kiralanmakta, çarşı pazarda insanımız döviz ile alışveriş yapmaktadır. Ülkede emek - sermaye - istihdam ve üretim dengesi, yerini sadece döviz alınıp satılan bürolara bırakmıştır. Bu gidiş doğru değildir. Milli irademizin, milli hakimiyetimizin ve hükümranlığımızın en önemli göstergelerinden, sembollerinden biri olan milli paramıza, Türk Liramıza gereken değeri vermeliyiz. Ürettiğinden fazlasını tüketen hem de borç alarak tüketen değil, kısaca tüketim toplumu değil, üreten insanlar olmalıyız, paralarımızı dolara marka değil, dövize değil üretime yönlendirmeliyiz." 
     
     TİSK Yurtdışında 50 milyar dolar var 
     Türkiye İşveren Sendikaları Konfederasyonu TİSK Başkanı Refik Baydur, Türk insanın yurtdışında 40-50 milyar dolar parası olduğunu söyledi. İnsanların paralarını belirli endişeler ve nedenlerle yurtdışına götürdüklerini belirten Baydur, "Benim ümidim rahat 10 - 15 milyar dolara tekabül eden para toplanabilir. Bunu sanayiye vereceğiz, ihracat kapısını aralayıp, kim daha fazla istihdam yaratırsa ona kapı aralayacağız" dedi. 
     
MHP’li vekil dolar ve markını bozdurdu      GÜNSELİ ÖNAL Ankara 

     TL’ye itibar kampanyasına MHP İzmir Milletvekili Yusuf Kırkpınar’dan destek geldi. Bankadaki 34 bin dolar ile 200 bin markını TL’ye çeviren Kırkpınar, milletvekillerine "Dolar sevdasından vazgeçelim" çağrısında bulundu. Milletvekili seçilince işyerlerinin kayyuma devreden ve bankadaki parasına dövize çeviren Kırkpınar, "Dövize talep çığırından çıkınca tepki olarak, paralarımı TL’ye çevirdim" dedi. 
     



 EKONOMİ 

















</TEXT>
</DOC>
