<DOC>
<DOCNO> 20239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/ekonomi/aeko.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurda aylık enflasyon hedeflemesine geçiliyor 
</HEADLINE>
<TEXT>

Kurdaki istikrarın enflasyon hedeflemesiyle sağlanabileceğini belirten Bakan Derviş, yaz aylarından itibaren aylık enflasyon hedefi açıklanacağını söyledi 
     EKONOMİ SERVİSİ 

     Yeni ekonomik programda kur çıpası yerine, enflasyon hedeflemesinin amaçlandığını belirten Devlet Bakanı Kemal Derviş, "Enflasyonu aşağı çekersek, kur da, döviz de aşırı derecede oynamaz" dedi. Türkiye İşveren Sendikaları Konfederasyonu’nun TİSK İstanbul’daki Danışma Konseyi toplantısındaki konuşmasında, önümüzdeki birkaç ay enflasyonun yüzde 5, 6, 7 gibi rakamlarda çıkabileceğini belirten Derviş, "Ama temmuz, ağustos, eylül gibi aylık enflasyon hedefimiz budur’ deyip tutturmaya başlayacağız. Gelecek 10 - 12 ay böyle enflasyon hedeflemesiyle gidecek" dedi. 
     
     Kur 900 bine dönmez’ 
     "1 milyon 100 - 1 milyon 150 bin lira arasında normal bir kur olduğunu görüyoruz. Artık, büyük değişiklik olmaz. Kurun 900 bine dönmesi mümkün değil" diyen Derviş, dört - beş yıl sonra Türkiye’nin Euro bölgesine katılımı ve TL’nin Euro’ya bağlanmasını istediğini söyledi. 
     
     400 dolar maaş olmaz’ 
     Bu yıl giderlerde reel yüzde 90 düşüş öngörüldüğünü belirten Derviş, "Ancak devletin üst kademesindeki sorumluluk taşıyan insanların insanca yaşamları olması gerekiyor. 400 - 500 dolara yaşanması mümkün değil" dedi. 
     
     Bürokratlar korktu 
     Bürokratik sıkıntıların gündeme gelmesi üzerine de Derviş şöyle konuştu "Yolsuzlukların üzerine gidilmeli. Fakat bir insan mahkemede suçlu oluncaya kadar suçsuzdur. O çizgiyi çok ciddi çizmeli. Onu yapamasak kimse hiçbir şeye imza atmaz. Bugün öyle bir durum var, bürokrasi normal çalışmıyor.’’ 
     
İş güvencesi taslağını veto etti      TİSK’in Danışma Konseyi toplantısına Devlet Bakanı Kemal Derviş’in konuşmasını dinlemek üzere 600 işadamı katıldı. 
     Derviş, konuşmasında mevcut haliyle iş güvencesi yasa taslağının Türkiye’nin şartlarına uygun olmadığını belirterek, "Bugünkü haliyle taslağın Meclis’e gönderilmesi söz konusu değildir" dedi. 
     Derviş’in "İstihdam için çok önemli olan hiç kuşkusuz esnek bir emek yasasıdır ve esnekliği bozan bu yasanın da belli bir şekilde işlemesini önleyen bir düzenleme, hiçbir şekilde işçiler açısından istenecek ve onların yararına olan düzenleme değildir" sözleri işverenlerden alkış aldı. Derviş, iş güvencesi yasası üzerindeki çalışmanın süreceğini belirtti. 
     
Artık vekillerle iş bitiremezsiniz      Bakan Derviş, işadamlarının, kamu bankalarının kredi borçlarına esneklik sağlamamasından yakınması üzerine, "Kamu bankaları bir süre öncesine kadar rant dağıtım merkezi olarak görülüyordu. Kredi borcu olanlar Bir milletvekili araya koyup sonra da bir bakanla görüşerek vadeyi uzatırız’ diyorlardı. Kamu bankaları artık rant dağıtım merkezi değil. Bunu herkes kabul etmeli. Devlet kendini kurtarmaya çalışıyor, kimse kurtarmalık ek kaynak istemesin" dedi. 
     
     Banka yasası yine değişecek 
     Bankalar Yasası’nda yapılacak reformlara rağmen "daha derin bir değişikliğe" ihtiyaç olduğunu da belirten Derviş, "Kanunu bir hukuk profesörünün bile anlaması için yarım saat ter dökmesi gerekiyor. Kanunda daha derin bir düzenlemeye ihtiyaç var. Ayrıca İcra - İflas Kanunu ile Sigorta Kanunu’da da değişikliklere ihtiyaç var" diye konuştu. "Bütün bankalara garanti verdiğinizde bir anlamda sektörü devletleştirmiş olursunuz" diyen Derviş, bankalara verilen garantinin bir süre sonra kısmen de olsa kaldırılması gerektiğini söyledi. 
     
     Aslında vergi indirilmeli’ 
     KDV’de 1 puanlık artışla ilgili soru üzerine Derviş, "Bu IMF ile yapılan anlaşmanın bir parçası" dedi. Aslında lüks mallarda vergi artışının doğru olacağını belirten Derviş, "Maliyeciler beni Eğer artışı fazla yaparsak kaçakçılığa neden olur’ diyerek ikna etti. Bir arabayı gümrükten saklamak zor olur ama viski şişesi için aynı şeyi söyleyemem" dedi. Derviş, uzun vadede vergi indiriminden yana olduğunu söyledi. 
     



 EKONOMİ 
















</TEXT>
</DOC>
