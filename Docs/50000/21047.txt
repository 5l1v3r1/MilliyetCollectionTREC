<DOC>
<DOCNO> 21047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur13.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
FP "Telekom ve Bankalar yasasını Anayasa Mahkemesi'ne götürebiliriz" 
</HEADLINE>
<TEXT>

     FP Genel Başkanı Recai Kutan, Merkez Bankası, Bankalar ve Telekom yasalarının hukukçu arkadaşları tarafından incelendiğini belirterek, ''Anayasaya aykırı olduğu ilk planda görülüyor. Detaylı incelemeden sonra bu kanaatimiz pekişirse, vakit geçirmeden bu yasaların iptali için Anayasa Mahkemesi'nde dava açılacaktır'' dedi. 
     Kutan, Eminönü Kültür Merkezi'nde basına kapalı olarak gerçekleştirilen ''FP İstanbul Genişletilmiş İl Divan Toplantısı'' öncesinde, gazetecilerin çeşitli konulardaki sorularını yanıtladı. 
     TBMM'de dün Telekom Yasa Tasarısı görüşülürken partisinin Genel Kurul Salonu'nu terk etmesine ilişkin bir soru üzerine Kutan, kendilerinin baştan beri Türkiye'nin içinde bulunduğu ekonomik sıkıntılardan çıkışla ilgili olarak ''neden bu yasaların gündeme geldiğini'' bir türlü anlayamadıklarını söyledi. 
     Kutan, FP olarak Türk Telekom'un özelleştirilmesine karşı olduklarını ve özelleştirmedeki mantığın ise ''bir kamu iktisadi teşekkülünün zarar etmesi ve teknolojiye ihtiyaç duyması halinde, bütçe imkanlarının da buna imkan vermemesi durumunda'' düşünülmesi gerektiğini ifade ederek, şöyle konuştu 
     ''Telekom'un bir teknolojiye ihtiyacı yok. Dünyanın teknoloji bakımından gelişmiş bir kurumudur. Zarar değil kar ediyor. Stratejik önemi vardır. Stratejik ortağa ihtiyacı yoktur. Tersine bizim Telekom, ulaştığı teknoloji seviyesi itibariyle yurtdışında çeşitli ülkelerde stratejik ortak olabilecek kabiliyettedir. Buna rağmen Türk Telekom, yeni bir yasa ile özelleştirilmek isteniyor. Ve buna haklı olarak Ulaştırma Bakanı büyük reaksiyon gösterdi. Özellikle bazı çevrelerin tahrikiyle basınımızın bir bölümünde sayın bakan hep suçlu olarak takdim edildi.'' 
     
     Milli menfaatlerimize aykırı 
     Recai Kutan, ''basına da yansıyan Devlet Bakanı ve Başbakan Yardımcısı Hüsamettin Özkan'ın odasında yapılan konuşmaların olayın gerçek yüzünü ortaya koyduğunu'' savunarak, sözlerini şöyle sürdürdü 
     'Sayın Öksüz, Sayın Derviş'e 'Siz buraya ABD tarafından özel olarak gönderilmiş biri misiniz Türk Telekom'u ABD şirketlerine peşkeş çekmek üzere mi buraya geldiniz ' demiş. Tabii biz bu ölçüde ağır bir beyanda bulunmak istemiyoruz. Ancak ister adına 'özelleştirme', ister 'satış' deyin, bundaki mantığı da anlamamız mümkün değil. Milli menfaatlerimize aykırı bir tutumdur. Bu itibarla TBMM'de müzakereler sırasında grup mensubu arkadaşlarımız endişelerini dile getirmişlerdir. Ancak herhangi bir etkisi olmadığını gördükleri için protesto etmek amacıyla genel kurulu terk etmişlerdir.'' 
     Kutan, bütün bunlar yaşanırken hükümet ortaklarının rahatlıkla ''Bu hükümet uyum içinde devam ediyor'' dediğini belirterek, ''Peki o zaman sizin ve MHP'li bir Ulaştırma Bakanı'nın Sayın Derviş hakkında ortaya koyduğu görüşler ne Basında yine manşetlerde yer aldı. 'Hükümet bir gitti bir geri geldi. Neredeyse ha yıkıldı, ha yıkılacak' diye'' şeklinde konuştu. 
     Kutan, kendilerinin ''ne tip yasalar geleceğini bilmedikleri için ülke menfaatlerine olacak bu yasaların çıkarılmasına her türlü desteği vereceklerini'' söylediklerini hatırlatarak, şunları kaydetti 
     'Tabii biz saf saf ümit ettik ki, ülke menfaatine olan yasalar gelecek. Halbuki görüyoruz ki, ülke zenginliklerini adeta dış firmalara peşkeş çekmeye yönelik bazı adımlar atılmaktadır. Tabii bu anlamdaki yasalara FP'lilerin destek olması kesin olarak söz konusu değildir. Hukukçu arkadaşlarımız, TBMM'den geçmiş olan Merkez Bankası Yasası, Bankalar Yasası ve Telekom Yasası'nı inceliyorlar. Anayasa'ya aykırı olduğu ilk planda görülüyor. Ancak detaylı incelemeden sonra bu kanaatimiz pekişirse, iptali için vakit geçirmeden Anayasa Mahkemesi'nde dava açılacaktır.'' 
     
     FP'nin kapatılmayacağına inanıyorum 
     FP Genel Başkanı Kutan, bir gazetecinin ''Bugünkü toplantıda FP'nin kapatılması konusu gündeme gelecek mi '' şeklindeki sorusuna da, ''Hayır. Hiçbir FP'li partinin kapatılacağına inanmıyor. Görüyorsunuz ben de adım adım bütün Türkiye'yi dolaşıyorum. Hangi inançla, FP'nin kapatılmayacağı inancıyla'' karşılığını verdi. 
     Kutan, Anneler Günü'nün kutlandığının hatırlatılması üzerine ise bugünün ''fevkalade önemli bir gün ve temennilerinin de yılda bir değil 365 günün 'Anneler Günü' olarak kutlanması olduğunu'' belirterek, ''Ben, sembolik de olsa böyle bir günde, Allah'ın rahmetine kavuşmuş olan mübarek annemi hasretle anıyorum ve Allah'tan anneme rahmet niyaz ediyorum'' dedi. 







</TEXT>
</DOC>
