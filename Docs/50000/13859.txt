<DOC>
<DOCNO> 13859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/ekonomi/eko07.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten tavsiye sözü 
</HEADLINE>
<TEXT>

     ANKARA Milliyet 

     Bankalarla 31 Mart'taki dönem faizi ödemelerinde uygun faiz için pazarlık yapan, ancak kesin çözüm bulamayan işadamları dün Devlet Bakanı Kemal Derviş'ten çözüm bulmasını istedi. Derviş, bankalara tavsiyelerde bulunacağını söyledi. 
     Türkiye Odalar ve Borsalar Birliği TOBB Başkanlık Divanı ve Türkiye İhracatçılar Meclisi yöneticileri, İstanbul'da bankalarla üç gündür süren görüşmelerin ardından dün Bakan Derviş'le görüştü. Toplantıda işadamları, bankaların yüzde 2000'e kadar dönem faizi istediğini belirterek, bu faizin ödenmesinin mümkün olmadığını söyledi. İşadamları, bankaların Karşılıklar Kararnamesi'nde sağlanacak bir esneklik ile Merkez Bankası'nda tutulan kredi karşılıklarının bir bölümünün serbest bırakılması halinde kredi faizlerinde indirim yapılabileceğini söylediğini aktardı. 
     Konuyu inceleyeceğini belirten Derviş ise bankalarla görüşmesi gerektiğini belirtti. Sorunun işadamları ile bankalar arasında çözülmesi gerektiğini de ifade eden Derviş, bankalara çözüme ilişkin tavsiyede bulunabileceğini kaydetti. Derviş, Merkez Bankası'nın durumunun karşılıklarda indirim yapmaya müsait olmadığını da belirtti. Derviş, TOBB'la görüşmeden önce İstanbul'da düzenlediği, basın toplantısında da bu konudaki bir soruya, "Bir uzlaşma sağlanmalı. Fakat bu iş zorlama ile değil, herkesin iyi niyetiyle olur" dedi. 
     
Faizde 100-150’ye gelinebilir      Bu arada toplantıya katılan bazı işadamları da bankalarla sürdürdükleri görüşmelerde, kendilerine faizlerin yüzde 100 - 150 dolayına kadar düşürüleceğinin söylendiğini belirtti. İşadamları ancak bu faiz oranlarının, kredinin açıldığı tarihteki faizin iki misli olduğuna dikkat çekerek, Karşılıklar Kararnamesi'nde esneklik sağlanması halinde kredi faizlerinde indirim yapılabileceğinin söylendiğini aktardı. 
     


 EKONOMİ 


















</TEXT>
</DOC>
