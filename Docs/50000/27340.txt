<DOC>
<DOCNO> 27340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/soneko02.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarpıcı sonuç...Türkiye'de 5 milyon kişi kayıtsız çalışıyor 
</HEADLINE>
<TEXT>

     Türkiye İşçi Sendikaları Konfederasyonu TÜRK-İŞ , yaklaşık 5 milyon kişinin kayıt dışı çalışmasından dolayı, devletin yılda 5 katrilyon 762 trilyon 322 milyar lira tutarında kayba uğradığını bildirdi. 
     Türk-İş tarafından yapılan araştırmada, 5 milyon kişinin kayıt dışı istihdamının, SSK'nın yılda 4 katrilyon 222 trilyon lira, Maliye'nin yılda 911 trilyon 322 milyar lira tutarında gelir ve damga vergisi, İşsizlik Sigortası Fonu'nun ise yılda 630 trilyon lira tutarında işsizlik sigortası primi kaybına neden olduğu belirlendi. 
     Araştırmada, Türkiye'de 10 milyon 363 bin ücretli çalışan bulunduğu, bunun yaklaşık 5 milyonunun herhangi bir sosyal güvenceden yoksun kayıt dışı çalıştığı ifade edilerek, bu kişilerin kayıt altına alınması durumunda devletin SSK, işsizlik sigortası primi ve gelir vergisi açısından önemli bir kaynağa kavuşacağı kaydedildi. 
     Türk-İş'in araştırmasına göre, kayıt dışı çalışan bir kişinin yürürlükteki brüt asgari ücret üzerinden kayıt altına alınması durumunda, ücretinden her ay 19 milyon 593 bin lira SSK primi, 14 milyon 348 bin lira gelir vergisi, 2 milyon 799 bin lira işsizlik sigortası primi ile 839 bin 700 lira damga vergisi kesintisi yapılması gerekiyor. İşveren de çalıştırdığı her işçi için ayda 50 milyon 757 bin lira SSK primi, 7 milyon 701 bin lira da işsizlik sigortası primi ödemek durumunda kalıyor. 
     Kayıt dışı çalışan 5 milyon dolayındaki kişinin brüt asgari ücret üzerinden kayıt altına alınması durumunda, SSK'nın ayda toplam 351 trilyon 750 milyar lira tutarında prim geliri, Maliye'nin ayda 71 trilyon 745 milyar lira gelir vergisi ve 4 trilyon 199 milyar lira tutarında damga vergisi geliri, İşsizlik Sigortası Fonu'nun ise ayda 52 trilyon 500 milyar lira tutarında işsizlik sigortası primi geliri olacak. 
     Araştırmada, kayıtdışı istihdamın kayıt altına alınması ve beraberinde getirdiği ekonomik ve sosyal sorunların giderilmesinin ülkenin en önemli sorunlarından birini oluşturduğu kaydedildi. 
     Kayıtdışı istihdamın etkin bir denetim ile önlenmesinin mümkün olduğuna işaret edilen Türk-İş araştırmasında, SSK primlerinin yüksekliğinin kayıtdışı istihdamı teşvik ettiği vurgulandı. Kayıtdışı istihdamın tarım, inşaat, perakende ticaret ve ev hizmetlerinde yaygın olduğu belirtilen araştırmada, öğrenci, ev kadınları, erken emekli olmuş kişiler ile ikinci iş sahibi olanlar ve işsizlerin daha çok kayıtdışı çalıştığı bildirildi. 






</TEXT>
</DOC>
