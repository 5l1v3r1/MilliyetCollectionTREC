<DOC>
<DOCNO> 15763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur11.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki esnaf eylemi rayından çıkıyor, kürsü işgal edildi 
</HEADLINE>
<TEXT>

     Ankara Esnaf ve Sanatkar Odaları Birliği'nin düzenlediği yürüyüş ve ardından mitingin yapıldığı Tandoğan Meydanı'nda, konuşmalar öncesi kavga görüntüleri yaşandı. 
     Esnaf kürsüyü taşladıktan sonra mitingi düzenleyen Ankara Esnaf Odaları yetkililerini kürsüden indirdi. Kürsüye tamamen hakim olan mitinge katılanlar, yürüyüş yapmak istiyorlar. 
     Bu sırada Maltepe'den Anıtkabir tarafına geçmek isteyen bir grup, polis tarafından engellendi. Burada polise çeşitli cisimler atılırken, polisin de gözyaşartıcı bomba kullandığı görüldü. 
     Tansiyonun yükseldiği Tandoğan meydanında, bir esnafın kürsüde konuşması sırasında, çerveden yapılan müdahaleler sonrası konuşma platformunun önünde arbede çıktı. Konuşmak için kürsüye gelen esnaf, mobilyacı olduğunu, kendisinin de esnaf olduğunu belirtip, provokasyonlara gelinmemesini istedi. 
     Bu esnafın konuşması sırasında, platformun üzerinde bulunanlar ile aşağıda elinde dövizler taşıyan bazı kişiler arasında önce sözlü tartışma, ardından dövizlerin yer aldığı tahtaların birbirine fırlatılması sonucu arbede çıktı. 
     Tansiyonun oldukça yükseldiği ortamda gerçekleştirilen miting sırasında, zaman zaman kürsüye çeşitli cisimler atıldığı ve mitingi düzenleyen komitenin takdimi sırasında alanda toplananların yuh çektiği duyuldu. 
     Öte yandan miting alanının çevresinde, polis ve çevik kuvvetin yanı sıra, robocopların yoğun güvenlik önlemi aldığı dikkati çekti. 
     



</TEXT>
</DOC>
