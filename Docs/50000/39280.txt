<DOC>
<DOCNO> 39280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur23.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık ve İskan Bakanlığı Müsteşar Yardımcısı gözaltında 
</HEADLINE>
<TEXT>

     Bayındırlık ve İskan Bakanlığı'ndaki bazı ihalelere ilişkin yürütülen ''Vurgun Operasyonu'' kapsamında Müsteşar Yardımcısı Sedat Aban'ın da aralarında bulunduğu 18 kişi gözaltına alındı. 
     Edinilen bilgiye göre, ''Vurgun Operasyonu'' soruşturmasını yürüten Ankara DGM Cumhuriyet Savcısı Cengiz Köksal'ın talimatıyla Ankara Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekiplerince, Bayındırlık ve İskan Bakanlığı Müsteşar Yardımcısı Sedat Aban, Yapı İşleri Genel Müdürlüğü'nün bazı bürokratları ve İhale Komisyonu üyelerinin de aralarında bulunduğu 18 kişi gözaltına alındı. 
     Geçen hafta gözaltına alınan Pırlanta İnşaat Şirketi'nin sahibi Mustafa Eriş, Bayındırlık Bakanlığı Yapı İşleri Genel Müdürlüğü büro görevlisi Fethi Soydan ve Bayındırlık İl Müdürlüğü Şube Müdürü Ahmet Kenan Bozokkalfa'nın da aralarında bulunduğu 7 kişinin yarın DGM'ye sevk edilecekleri bildirildi. 
     Bu arada, operasyon kapsamında, Ankara DGM Cumhuriyet Savcısı Köksal'ın talimatı üzerine Sivas Kızılay Şubesi Başkanı ve Simko İnşaat Limited Şirketi sahibi Ünal Fırat ile ortağı Muhterem Amcaoğlu, sorgulanmak üzere Ankara'ya getirildi. 
     
     







</TEXT>
</DOC>
