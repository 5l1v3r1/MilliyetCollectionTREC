<DOC>
<DOCNO> 24510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sonspo10.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını "Terim'in Milan'ı doğuyor" 
</HEADLINE>
<TEXT>

     İtalyan basını, AC Milan takımının kadrosunun, Fatih Terim'in isteği doğrultusunda oluşturulmaya başladığını ileri sürdü. 
     Tuttosport Gazetesi, Fatih Terim'in ağzından, ''Rui Costa'yı bana verin'' başlığı altında verdiği haberde, ''Kırmızı-siyahlılar, Türk teknik adamın sayesinde Portekizli futbolcuyu ikna etmeye çalışıyor'' ifadesini kullandı. 
     Gazetede, ''Terim'in takımı 16 Temmuz'da doğuyor'' denilirken, AC Milan'ın 16 Temmuz tarihinde Milanella'da sezon açılışı yapacağı ve 26-28 Temmuz tarihleri arasında Hollanda'nın başkenti Amsterdam'da, AFC Ajax, FC Liverpool ve Valencia CF takımlarıyla birlikte 4'lü turnuvaya katılacağı bildirildi. 
     La Gazetta Dello Sport Gazetesi ise ''Serginho ve Terim, sonunda buluşuyorlar'' başlığı altında verdiği haberinde, Terim'in AC Fiorentina'dayken de istediği Brezilyalı sol kanat oyuncusu Serginho'yu, AC Milan'ın savunmasında belkemiği olarak düşündüğü ileri sürüldü. 
     Bu arada İtalyan basınında verilen haberlerde, Terim'in isteği dahilinde Sala, Chamot, İbrahim Ba ve Bierhoff'un satış listesine konulduğu, Rui Costa ve Rivaldo'nun ise transfer listesinde yer aldığı savunuldu. 
     AC Milan, şu ana dek İspanya'nın CD Alaves Vitoria takımından Javi Moreno ve Contra, Atalanta Bergamo takımından ise Zenoni ve Donati'yi kadrosuna dahil etti. 






</TEXT>
</DOC>
