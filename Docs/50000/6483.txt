<DOC>
<DOCNO> 6483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/ekonomi/eko03.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gümrükler sırat köprüsü gibi" 
</HEADLINE>
<TEXT>

Devlet Bakanı Keçeciler, gümrüklerden artık iyi ve şaibesiz kişilerin yıldırım hızıyla geçeceğini söyledi 
     Devlet Bakanı Mehmet Keçeciler, büyük bölümü otomasyona kavuşan gümrükleri, ölümden sonra günahsızların üzerinden geçerek cennete kavuştukları sırat köprüsüne benzetti. 
     Antalya Gümrükleri Baş Müdürlüğü'nde yeni uygulamaya konulan otomasyon sisteminin açılışını yapan Keçeciler, Antalya Ticaret ve Sanayi Odası'nın ATSO düzenlediği, "Gümrüklerde Yeniden Yapılanma, Bölgemizin İhracat ve Kredi Sorunları" konulu panele katıldı. 
     Antalya Gümrüğü'nün otomasyona geçen 23'üncü gümrük olduğunu ve böylece Türkiye'deki gümrüklerin yüzde 80'den fazlasının otomasyon sistemine geçtiğini anlatan Keçeciler, otomasyon sistemi sayesinde hem işlemlerin hızlandığını, hem de yapılan hataların "sıfır" düzeyine indiğini bildirdi. En uzun ihracat işlemlerinin bile artık 24 saat içinde tamamlandığına değinen Keçeciler, şöyle konuştu 
     "Gümrüklemedeki yeni sistem sırat köprüsü gibi. Cenab - ı Hak da insanları sırat köprüsünden böyle geçiriyor. İyi olanlar yıldırım hızıyla geçiyor, kötü olanlar ise geçemiyor. Gümrüklerimizden de artık iyi ve şaibesiz insanlar yıldırım hazıyla geçecek" dedi. 
     Kaçakçıların modern teknoloji kullandığını hatırlatan Keçeciler, önümüzdeki günlerde denizleri de sıkı bir denetim altına alacaklarını belirterek, "Gümrüklerimizi modern teknelerle donatarak denizleri de tamamen kontrolümüz altına alacağız'' diye konuştu. 
     Gerçekleştirilen modernizasyon sayesinde gümrüklerin muhatap olduğu haksız suçlamaların da ortadan kalkacağına işaret eden Keçeciler, şöyle devam etti 
     "Mesela Türkiye'ye sorunlu kan ya da et giriyor, gümrük yetkilileri suçlanıyor. Kan ve et, Sağlık ve Tarım Bakanlığı yetkilileri tarafından incelenip denetlendikten sonra gümrükten geçirilir. Bu nedenle, bunların sorumluluğu gümrük yetkililerinde olamaz." 
     


 EKONOMİ 

















</TEXT>
</DOC>
