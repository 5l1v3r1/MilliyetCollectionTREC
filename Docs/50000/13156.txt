<DOC>
<DOCNO> 13156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sonspo02.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet sayı atamadı, Kings mağlup 
</HEADLINE>
<TEXT>

     ABD Profesyonel Basketbol Ligi NBA 'de, 21. hafta mücadelesi, bu sabaha karşı yapılan 7 maçla tamamlandı. 
     Ligde bugünkü maçlar sonunda, Atlantik Grubu lideri Philadelphia 76ers'dan sonra Merkez Grubu lideri Milwakuee Bucks da kendi sahasında 
     Atlanta Hawks'ı yenerek, 69. maçında 44. galibiyetini aldı ve play-off'a kalmayı garantiledi. 
     Zorlu maçta ev sahibi ekibi galibiyete taşıyan isimler olarak 27 sayı, 11 ribaunt ve 5 asistle Ray Allen, 22 sayı ve 11 asistle Sam Cassell, 17 sayı, 7 ribaunt ve 4 asistle Tim Thomas ve 14 sayıyla da Glenn Robinson dikkati çektiler. Atlanta Hawks'da ise Toni Kukoç, 31 sayı, 4 ribaunt ve 10 asist, Alan Henderson, 18 sayı ve 12 ribaunt, Cal Bowdler da 11 sayı ve 8 ribauntla oynamalarına karşın yenilgiyi önleyemediler. 
     Ligin en iyi galibiyet yüzdesine sahip ekibi olan Ortabatı Grubu lideri San Antonio Spurs, deplasmanda Miami Heat'e yenilerek 70. maçında 21. kez sahadan yenik ayrıldı. 
     Konuk ekipte ''ikiz kuleler'' olarak adlandırılan oyunculardan Tim Duncan, 26 sayı ve 14 ribaunt, ''amiral'' lakaplı David Robinson da 18 sayı ve 7 ribauntla oynamalarına karşın takımlarını yenilgiden kurtaramadılar. Ev sahibi ekipte ise Tim Hardaway, 25 sayı ve 8 asist,Anthony Mason, 16 sayı ve 6 ribaunt, Brian Grant, 12 sayı ve 10 ribaunt, Dan Majerle de 12 sayı ve 6 ribauntla galibiyette başrolü oynadılar. 
     Pasifik Grubu lideri Sacramento Kings ise 68. maçında 22. yenilgisini, kendi sahasında geçen sezonun şampiyonu ve gruptaki en yakın takipçisi Los Angeles Lakers'dan aldı. Sacramento Kings'de, Chris Webber, 15 sayı, 11 ribaunt ve 4 asistle kötü bir gününde gözükürken, Doug Christie 15 sayı, Yugoslav pivot Vlade Divaç da 10 sayı ve 14 ribauntla oynadılar. 
     15 dakika sahada kalan Hidayet Türkoğlu ise 2 adet 3 sayılık atışta başarı kaydedemezken, maçı sayısız tamamladı. Türkoğlu, 1 hücum ribaundu alıp, 1 de asist yaptı. 
     Sakatlığı süren ünlü oyuncusu Kobe Bryant'dan yoksun sahaya çıkmasına karşın Lakers'da, Shaquille O'Neal, 23 sayı ve 15 ribauntluk performansıyla maça yine damgasını vurdu ve takımını galibiyete ulaştırdı. Lakers'da ayrıca Rick Fox, 17 sayı, 4 ribaunt ve 4 asist, Brian Shaw da 14 sayı, 9 ribaunt ve 4 asistle galibiyete büyük katkı yaptılar. 
     Ligde 22. hafta mücadelesi, yarın sabaha karşı yapılacak 7 maçla başlayacak. 
     NBA'de, günün maçlarında alınan sonuçlar şöyle 
     Milwakuee Bucks 105 - Atlanta Hawks 98 
     Boston Celtics 102 - Chicago Bulls 98 
     Minnesota Timberwolves 105 - New Jersey Nets 91 
     Sacramento Kings 72 - Los Angeles Lakers 84 
     Miami Heat 88 - San Antonio Spurs 83 
     Orlando Magic 84 - Indiana Pacers 82 
     Toronto Raptors 102 - Vancouver Grizzlies 92 




</TEXT>
</DOC>
