<DOC>
<DOCNO> 8975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/spor/ygskol.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray’da kriz 
</HEADLINE>
<TEXT>

     DOĞAN KOLOĞLU 

     Galatasaray, Avrupa kupalarında devamlı maç yaparak bir düşüş ve top isabetsizliği içinde. Bir de yanlış transferler eksiklerin açığını dolduramıyor. Taktik nedeniyle yorgun takım maça saldırarak giriyor. 30 dakika sonra tempo düşüyor. Ama hırs şahlanıyor. Adeta son nefesine kadar takım mücadele ediyor. Son 20 dakika Taffarel karşı karşıya tam üç golü kurtardı. Futbol fukarası beyler ne para politikasını, ne transfer mantığını, ne maçın akışındaki güç ve teknik zamanlamasını ayarlayabildiler. 
     Deplasmanda Kocaelispor ikinci yarı kendi sahasında oynayamayacağı bir futbola soyundu. Galatasaray’a eleştiri getiremeyiz artık. Çünkü Avrupa onuru şahlanıyor, o hırsla peş peşe patlıyorlar. Özellikle hiç oynamayan Serkan birden bire gol atar oluyor. Galatasaray maç yorgunluğunu düşünmek yerine düdükle birlikte rakibe yüklendi. Bu dönemde Okan, Emre, Ergün ve Hagi dörtlüsü rakibin sağ kanadını perişan etti. Ancak Serkan eliyle hep uzun top işareti yaptığı halde ilk yarı on sekiz içinde görünmedi. Bir yıl önceki gol kralı değildi. İlk 15 dakikada Kocaelispor özellikle Fatih’in kanadından Galatasaray’ın yapamadığı kontratakları yaptı. Serdar daldı, arkasından Kaan bindirdi, kılpayı goller önlendi. Bir de Yordanov, Hagi’den alıştığımız 30 metreden direkte patlayan şutu attı. Galatasaray baskısı bittikten sonra önce Ergün ardından Okan sakatlandı. Bu temponun faturasıydı. Galatasaray rakip on sekiz üzerine kadar geliyor ancak Jardel gibi Serkan da çabukluk gösteremiyordu. Ancak gollerden sonra kıpırdadı. Forvette tek rahat adam geçen Hasan’dı. Cem de onu çok iyi hırpaladı. Maçın gollü olması seyir zevki verdi. Ancak Galatasaray maçı haksız yere kaybetmedi. Fiziksel yorgunluğun mantığına boyun eğdi. 
     


 SPOR 



























</TEXT>
</DOC>
