<DOC>
<DOCNO> 14077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sondun01.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Başbakanı "Kıbrıs AB'ye ilk üye olacak ülkeler arasında" 
</HEADLINE>
<TEXT>

     Yunanistan Başbakanı Kostas Simitis, Kıbrıs Rum Yönetimi'nin, AB'ye üye olacak ülkeler arasında ilk sıralarda yer aldığını öne sürdü. 
     Simitis, Yunanistan'ın AB'ye girişinin 20 yıldönümü kutlamaları için geldiği Selanik'te, kutlamalar için buraya gelen AB Komisyonu Başkanı Romano Prodi ile ortak basın toplantısı düzenledi. Kıbrıs konusuyla ilgili bir soru üzerine, Kıbrıs Rum Kesimi'nin AB'ye katılması için Ada'daki sorunun engel teşkil etmediğini ileri süren Simitis, bu konuda sürdürülen müzakerelerin iyi bir aşamada bulunduğunu belirtti. 
     Yunanistan'ın savunma harcamalarını kısıtlamasının, Avrupa Acil Müdahale Gücü'ne katılmasında herhangi bir engel teşkil edip etmeyeceğiyle ilgili bir soru üzerine ise Simitis, Yunanistan'ın, kaynakları olan bir ülke olduğunu söylemekle yetindi. 
     Simitis, Miloşeviç'in tutuklanma girişimleriyle ilgili bir soruyu da, ''Bu konuda Yugoslavya hükümeti, kendisi karar vermelidir'' diye cevapladı. 
     AB Komisyonu Başkanı Prodi ise Kıbrıs Rum Yönetimi'nin üyelik başvurusuyla ilgili sürdürülen müzakerelerin seyrinden memnun olduğunu belirtti. Romano Prodi, Miloşeviç ile ilgili bir soru üzerine de, AB'nin bu konudaki görüşlerinin değişmediğini ve Miloşeviç'in tutuklanarak yargılanması gerektiğini söyledi. Prodi, Avrupa Acil Müdahale Gücü ile ilgili bir soruya ise bu oluşumun kurulmasından yana olduğunu belirtti. 



</TEXT>
</DOC>
