<DOC>
<DOCNO> 13492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sonspo15.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 2 - Makedonya 1 
</HEADLINE>
<TEXT>

     Dünya Kupası 4. Eleme Grubu'nda mücadele eden Türkiye, deplasmanda Makedonya'yı 2-1 yendi. 
     Karşılaşmanın ilk yarısında rakibin baskılı ve hızlı futbolu karşısında oyunun kontrolünü bir türlü ele geçiremeyen Türkiye, düşük temposu ve isteksiz futboluyla rakip alanda da etkili olamadı. 
     21. dakikada kaptan Micevski'nin ayağından bulduğu golle skor üstünlüğünü yakalayan Makedonya, bu dakikadan sonra savunma güvenliğine ağırlık verirken, hızlı hücumlarla Türkiye karşısında etkili oldu. 
     3. dakikada Micevski, ceza alanı girişinden sonra sert vurdu. Rüştü, topu kornere çeldi. 
     21. dakikada Makedonya'nın kullandığı serbest atışta, kaptan Micevski, yerden bir vuruşla takımını 1-0 öne geçirdi. 
     27. dakikada sol taraftan gelen ortada, Milosevski'nin hatasında topla buluşan Okan, meşin yuvarlağı kaleye gönderemedi. 
     29. dakikada sol taraftan Hasan Şaş'ın ortasına yükselen Hakan, topu geriye çıkarınca tehlikeyi savunma uzaklaştırdı. 
     A Milli Takım'da, 35. dakikada sakatlanan kaptan Ogün'ün yerine Ümit Özat oyuna girdi. 
     44. dakikada, Hasan Şaş Hakan ile verkaça girdi. Ceza alanında topla buluşan Hasan Şaş'ın yerden vuruşunda, Milosevski kaleye giden topu kornere gönderdi. 
     Karşılaşmanın ilk yarısı Makedonya'nın 1-0'lık üstünlüğüyle sona erdi. 
     
     Karşılaşmanın ikinci yarısının ilk bölümlerinde de ilk yarıda olduğu gibi bir türlü organize olamayan ve kalesinde tehlikeler yaşayan Türkiye, 59. dakikada Hasan Özer'in oyuna girmesiyle savunma düzeni bozulan Makedonya karşısında pozisyonlar bulmaya başladı. Bu dakikadan sonraki baskılı oyun sayesinde 2 gol bulan Türkiye, sahadan 2-1'lik galibiyetle ayrılarak, gruptaki puanını 11'e çıkardı. 
     49. dakikada orta alandan topu alan Serafimovski, ceza alanı girişinden yerden sert vurdu. Rüştü, topu yatarak kontrol etti. 
     53. dakikada sol taraftan Bekiri'nin ortasında Rüştü'yü geçen topu, Micevski arka direkte uygun pozisyonda boş kaleye gönderemedi. 
     56. dakikada sağ taraftan ceza alanına giren Fatih, topu son çizgiden kale önüne çıkardı. Ümit Davala, mutlak gol pozisyonunda topuüstten farklı bir biçimde auta gönderdi. 
     58. dakikada sol taraftan Lazarevski'nin ortasında, topa kafa uzatan Micevski vuramadı. Uygun durumdaki Hristov'un şutunda, tehlikeyi Rüştü önledi. 
     59. dakikada Türkiye'de, Ergün'ün yerine Hasan Özer oyuna dahil oldu. 
     60. dakikada Abdullah'ın ortasında ceza alanında topla buluşan Hasan Özer, dönerek vurdu. Top yandan auta gitti. 
     63. dakikada Makedonya'da Lazarevski, Türkiye'de ise Okan sarı kart gördüler. 
     68. dakikada Bekiri'nin ceza alanı girişinden şutunda, Rüştü, topu2 hamlede önledi. 
     69. dakikada sağ taraftan Okan'ın ortasında, kaleci Milosevski boşa çıktı. Mitrovski kale alanındaki tehlikeyi uzaklaştırmak isterken, topu kendi ağlarına gönderdi 1-1. 
     71. dakikada Hasan Şaş, ceza alanı dışından vurdu. Üst direkten dönen topla buluşan Hakan'ın pasında, Ümit Davala yerden bir vuruşla meşin yuvarlağı ağlara gönderdi 2-1. 
     73. dakikada Alpay'ın ceza alanına gönderdiği topla buluşan Hakan,meşin yuvarlağı kalecinin üstünden ağlara yollamak istedi. Kaleci Milosevski, son andaki müdahalesiyle topu kornere gönderdi. 
     75. dakikada Makedonya'da Micevski'nin yerine Krsteski, Serafimovski'nin yerine ise Georgioski oyuna girdiler. 
     82. dakikada Türkiye'de Okan'ın yerine Tayfun, Makedonya'da ise Zdraveski'nin yerine Krstev oyuna dahil oldu. 
     89. dakikada ceza alanında topla buluşan Krstev, Rüştü ile karşı karşıya kaldığı pozisyonda kötü vurdu ve top üstten auta gitti. 
     90. dakikada Makedonya'dan Sedlovski sarı kart gördü. 
     Karşılaşma, Türkiye'nin 2-1'lik üstünlüğü ile sona erdi. 
     




</TEXT>
</DOC>
