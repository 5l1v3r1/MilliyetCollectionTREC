<DOC>
<DOCNO> 47501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun07.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yönetimi ''Şarbon''dan sınıfta kaldı... 
</HEADLINE>
<TEXT>

     ABD'de, 11 Eylül terörist saldırılarının ardından halkı birleştirici tutumuyla puan toplayan başkan George W.Bush yönetimi, 25 yıl sonra ülkede ortaya çıkan şarbon hastalığından adeta ''sınıfta kaldı''. İlk kez 5 Ekim'de halka duyurulan şarbon vakasının ardından, 2 haftaya yakın zaman geçmesine karşılık, sıradan halkın yanı sıra, ABD kongresinin üyeleri bile kriz durumunda hangi hükümet kuruluşunun sorumlu olduğunu belirleyebilmiş değil. Kongre üyelerinden birbiriyle çelişkili açıklamalar gelirken, ABD Sağlık Bakanlığı, Bush'un yeni oluşturduğu pozisyon olan İç Güvenlik Bakanlığı'ndan halkı yatıştırıcı veya şarbonla ilgili bilgi verici bir ses çıkmadı. Şarbon tehdidinin tek elden yürütülmemesi ise karışıklığa yol açıyor. Demokrat Parti Connecticut Senatörü Joseph Lieberman da ''Bu konudan kimin sorumlu olduğu hala belli değil'' diyerek yakındı. Hükümet, şarbonla ilgili gelişmeleri halka açıklamakta da yavaş kalıyor. Özellikle ABD kongresindeki liderlerin birbiriyle ve kimi zaman daha önce söyledikleriyle çelişen açıklamaları ise kafaları iyice karıştırdı. Önce Temsilciler Meclisi Başkanı Dennis Hastert, kongre binasının havalandırma sisteminde şarbon bulunduğunu açıkladı. Bu açıklamanın ardından senatör John Kerry, ''Bu kesinlikle yanlış bilgi'' dedi. Hastert daha sonra, bir basın toplantısı düzenleyerek, ''Ben öyle demedim. Havalandırmada şarbon olabileceğinden kuşkulanıyoruz'' diyerek ilk açıklamasını düzeltti. Bu sırada Senato Demokrat Parti çoğunluk lideri Tom Daschle'a gönderilen şarbonlu mektubun, ilk önce, basit düzeyde bir bakteri olduğu ve Daschle'ın bakteriye maruz kalan asistanlarının kolay tedavi edilebileceği açıklandı. Buna karşılık, Temsilciler Meclisi azınlık lideri Dick Gephardt, basına açıklamasında, ''Daschle'a gönderilen mektuptaki şarbon, biyolojik silah düzeyinde'' dedi. Daschle'ın tam tersi yöndeki sözlerine karşılık Hastert da, Gephardt'a hak vererek, ''Evet, gönderilen şarbon biyolojik silah düzeyinde'' diye konuştu. Bush yönetimi yetkilileri ise halen saldırıların terörizm olup olmadığı veya halkın ne derece büyük bir riskle karşı karşıya bulunduğu konusunda ciddi bir açıklamada bulunmadılar. Şarbon korkusunun, özellikle kongrede zirveye ulaştığı ve Temsilciler Meclisi'nin 5 gün tatil edildiği bir ortamda Beyaz Saray, günlük basın toplantısını düzenlemezken, başkan Bush, Çin gezisine başlamadan önce şarbon tehdidine ilişkin bir açıklama yapmadı. Bush'un atadığı yeni İç Güvenlik Bakanı Tom Ridge ise, ilk etapta düşük profil çizmeye çalışıyor ve halen basın sekreteri bile bulundurmuyor. Federal Soruşturma Bürosu FBI yetkilileri, konunun halen soruşturulmakta olduğunu söylemekle yetinirken, ABD Sağlık Bakanlığı uzmanları da halka hitaben, yapılması gerekenleri anlatmadıkları için, yerel halk, televizyon kanallarındaki uzmanların birbiriyle çelişen görüşlerini dinliyor. Kimi uzmanlar, şarbon bakterisinin mikrodalga fırında yok edilebileceğini savunurken, kimileri, ''Yeterince nem yok, mikrodalga fırın olmaz ama kuşkulu mektupları buharlı ütüye tutun, iyi gelir'' diyor. Bazı uzmanlar, ''Elinizi hemen sabunla yıkayın, bakteriye maruz kalmazsınız'' uyarısında bulunuyor. Ancak bunlardan hangisine güvenilmesi gerektiği belirsiz. Kafası karışan ABD halkının, merkezi otoritenin eliyle, sağlık uzmanları tarafından yatıştırılmaya ve hangi koşullarda neler yapılması gerektiği konusunda ayrıntılı bilgi almaya ihtiyacı olduğu bildiriliyor. 
     






</TEXT>
</DOC>
