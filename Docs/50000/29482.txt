<DOC>
<DOCNO> 29482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sondun20.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ve Arafat'ın ardından Belçika'da Saddam'a da dava açıldı 
</HEADLINE>
<TEXT>

     Irak Devlet Başkanı Saddam Hüseyin hakkında, ''Kürt azınlıklara karşı işlediği insanlık suçlarından dolayı'' Belçika'da dava açıldı. 
     Brüksel Savcılığı'ndan elde edilen bilgilere göre 6 kişi, Saddam ve diğer bazı Iraklı yöneticiler aleyhinde suç duyurusunda bulundu. Savcılık, bu başvurularda adı geçen diğer kişilerin sayı ve kimliklerini açıklamayacağını bildirdi. Sorgu Hakimi Damien Vendermeersch, suç duyuruları üzerine soruşturma başlattığını açıkladı. Suç duyurusunda bulunan 6 kişinin Belçika ve Hollanda'da ikamet ettiği bildirildi. Belçika'da dünyanın başka hiçbir ülkesinde bulunmayan bir yasa, yabancıların, bu ülkede yaşamasalar dahi bir başka yabancıyı ''insanlık suçu'' ithamıyla mahkemeye vermelerine olanak tanıyor. 16 Haziran 1993 tarihinde yürürlüğe giren ve 10 Şubat 1999'da kapsamı genişletilen bu yasa çerçevesinde, daha önce eski İran Devlet Başkanı Haşimi Rafsancani, eski Çad Devlet Başkanı Hissene Habre, eski Kongo Dışişleri Bakanı Abdulaye Yeroida, İsrail Başbakanı Ariel Şaron gibi isimler aleyhinde suç duyurusunda bulunuldu ve soruşturma açıldı. 
     Belçika adaleti, yasa kapsamında açılmış bir soruşturmayı tamamladı ve soykırıma katılmakla itham edilen 4 Ruandalı aleyhindeki suç duyurusunu yerinde bularak yargılama kararı aldı. Ağır Ceza Mahkemesi'nde 12 kişilik halk jürisi, sanıkları ağır hapis cezalarına çarptırdı ve derhal tutuklattı. 
     Belçika adaleti, Saddam Hüseyin'e yönelik ithamları inceledikten suç duyurusunun kabul edilip edilmeyeceğini karara bağlayacak. Bu ülkedeki yasada, ''insanlık suçu işlemiş bir kişinin taşıdığı sıfatın, yargılanmasına engel teşkil etmeyeceği'' belirtiliyor ve dokunulmazlık ilkesi reddediliyor. Belçika'da uygulamada olan bu yasa, Brüksel hükümetinin diğer bazı devletlerle sert sürtüşmelere girmesine neden oluyor. Eski İran Devlet Başkanı Haşimi Rafsancani hakkındaki suç duyurusu ve soruşturma Tahran'ın sert tepkilerine neden olmuş, Brüksel hükümeti, ''yargı gücünün bağımsızlığı'' gerekçesiyle İranlıların protestolarını reddetmişti. İsrailli bir milletvekili de Şaron aleyhine başlatılan adli girişimler üzerine, Filistin lideri Yaser Arafat'a hakkında suç duyurusunda bulunmak üzere harekete geçmişti. Brüksel hükümeti, yasanın varlığı nedeniyle uluslararası alanda karşılaştığı sorunların artması üzerine, yasa değişikliği yapmak üzere çalışmalar başlattığını duyurmuştu. 







</TEXT>
</DOC>
