<DOC>
<DOCNO> 9433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/ekonomi/eko08a.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa ayın kazancı döviz ve faizden 
</HEADLINE>
<TEXT>

Şubat ayında dolar yüzde 41.59, mark yüzde 42.41 prim yaparken, repo yüzde 13 kazanç sağladı. Borsa ise yüzde 17.72 zarar ettirdi 
     ORHAN TEKEOĞLU 

     Faize ve dövize dayalı yatırım araçları programın başından beri en yüksek kazançlarını en kısa ayda elde ettiler. Şubat ayında repo, bono ve aylık mevduat faizi zirveye tırmanırken, borsa dibe çakıldı. Uzun yıllar uyuyan altın ise yeniden şahlandı. 
     Şubatın son haftasında yaşanan finansal kriz ve ardından gelen dalgalı kur uygulaması, yatırım araçlarına son yılların en büyük hareketliliğini yaşattı. Dolar şubat ayında serbest piyasada yüzde 41.59, mark yüzde 42.41 prim yaptı. Borsa ise TL bazında yüzde 17.72, dolar bazında ise yüzde 41 ile son yılların en kısa sürede gerçekleşen kayıplarından birini yaşadı. 
     
     En yüksek kazanç dövizde 
     MGK’da patlak veren krizin ardından bankalararası piyasada ödemeler sisteminin kilitlenmesi ile para ve sermaye piyasalarında tarihi günler yaşandı. Repo ve bono faizleri hayal bile edilemeyen rakamlara tırmanırken, dövize yoğun talep geldi. Piyasalarda dengeler bir anda değişti. Gecelik faizler yüzde 7.500’e kadar fırladı. Bono faizi yüzde 250’ye ulaşırken, bir aylık mevduat faizi de yüzde 95’e dayandı. Hazine Müsteşarı ile Merkez Bankası Başkanı istifa etmek zorunda kaldı. 
     
     Dalgalı kur uçurdu 
     Ekonomik programın en sağlam ayaklarından biri olarak gösterilen döviz çıpası uygulamasından vazgeçilerek dalgalı kur sistemine geçilmesi doların 1 milyon liraya yükselmesine neden oldu. Geçen yıl boyunca yüzde 25’lerde kazanç sağlayan dolar ve mark yatırımcısı, aynı kazancın yaklaşık iki katını şubatın son haftasında elde etti. Şubatta dolar 678 bin liradan 960 bin liraya, mark 323 bin liradan 460 bin liraya çıktı. 
     Şubatın son haftasında piyasalarda patlak veren mali krizde bir başka hareket repo ve faizde yaşandı. Kriz günlerinde yüzde 7.500 gibi astronomik rakamlara fırlayan repo faizleri ay sonuna doğru görece düşerek yüzde 120.53’te seyretti. Bono yatırımcısı ay boyunca ortalama yüzde 5 ile yüzde 8 arasında, repo yatırımcısı da yüzde 12 - 18 arasında kazanç sağladı. 
     


 EKONOMİ 





















</TEXT>
</DOC>
