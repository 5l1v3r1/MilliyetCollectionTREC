<DOC>
<DOCNO> 5573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/yasam/yas01.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya mühürlenmeseydi 
</HEADLINE>
<TEXT>

Vali yardımcısıyla, 30 polisin de üye olduğu kaçak kooperatif binası çöktü, üç kişi göçük altında kaldı 
     SADİ NERGİZDAL Antalya DHA 

     Alanya’nın Mahmutlar beldesinde kaçak olduğu için bir yıl önce mühürlenen 6 katlı inşaat çöktü. İnşaat bekçisi Remzi Bursalı ile soyadı öğrenilemeyen Metin adlı arkadaşı ve bir işçi göçük altında kaldı. İnşaatı çöken Akdeniz Özlem Yapı Kooperatifi’ne Güneydoğu’da görev yapan yaklaşık 30 polisle ismi tespit edilemeyen bir vali yardımcısının da üye oldukları öne sürüldü. 
     Müteahhitliğini Mahmut Uyar’ın üstlendiği kooperatife ait inşaat dün saat 15.30 sıralarında gürültüyle çöktü. Yapımına 1997’de başlanılan binanın, 1999’da belediye tarafından kaçak olduğu gerekçesiyle mühürlendiği ve firmanın 1 milyar lira para cezasına çarptırıldığı ifade edildi. Mühürlendikten sonra çalışmalar durdurulan inşaatta bekçi Remzi Bursalı ile Metin isimli arkadaşı ve bir işçinin kaldığı belirtildi. 
     AKUT Antalya Birimi’nden 8 kişilik operasyon ekibi Alanya’ya gitti. İnşaatın çökme nedeninin kalitesiz ve yetersiz malzeme kullanılması olduğu kaydedildi. Kooperatif Başkanı Kemal Ören, müteahhit Uyar, mimar İbrahim Altun ve fenni mesul Hüseyin Tutar aranıyor. 
     


 YAŞAM 























</TEXT>
</DOC>
