<DOC>
<DOCNO> 14646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/dunya/dun01.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekranda soğuk savaş 
</HEADLINE>
<TEXT>

Kremlin’in Rus bağımsız TV kanalı NTV’yi ele geçirme mücadelesi CNN’e tosladı. Ted Turner 225 milyon dolarlık NTV hissesi satın aldı 
     CENK BAŞLAMIŞ Moskova 

     Kremlin’in, ülkenin ilk bağımsız kanalı olan NTV’nin denetimini ele geçirme mücadelesi, Rusya ile ABD arasında bir medya savaşına dönüştü. 
     Savaşın bir cephesinde, Kremlin’in desteğini alan Gazprom var. Aslında dünyanın en büyük doğal gaz üreticisi olan, ancak NTV hisselerinin yüzde 46’sını elinde bulunduran Gazprom, önceki gün kanala kendi seçtiği yönetim kurulunu atadı ve başına Rus asıllı ABD vatandaşı Boris Jordan’ı getirdi. Gazprom, NTV hisselerinden yüzde 4. 4’ünü elinde bulunduran Amerikan Capital Research Management’ın da kendisini desteklediğini açıkladı. Böylece, kanal hisselerinin yarısından fazlası Gazprom’a geçmiş oldu. NTV çalışanları ise, yeni yönetimi tanımadıklarını, önceki gün yapılan hissedarlar toplantısının yasadışı olduğunu ve direneceklerini açıkladı. 
     
Putin NTV’ye takmıştı...      Diğer cephede ise, aralarında CNN’in kurucusu Ted Turner’la ünlü spekülatör George Soros’un da yer aldığı bir grup Batılı yatırımcı var. NTV’nin bağlı olduğu Medya - Most Holding’in sahibi Vladimir Gusinski, elindeki yüzde 49.5’lik hissenin 225 milyon dolarlık bölümünü Turner’a satma kararı aldığını açıkladı. Turner, Soros ve diğer Batılı yatırımcılar, NTV hisselerinden almak amacıyla bir süredir Gusinski ve Gazprom’la görüşmelerde bulunuyordu. Turner’ın devreye girmesiyle, NTV çoğunluk hisselerini elinde tutan Gazprom’un hareket alanının daralacağı düşünülüyor. NTV, Çeçen savaşını eleştiren yayınları ve başkanlık seçimlerinde Putin’i desteklememesiyle Kremlin’in tepkisini çekmişti. 
     


 DÜNYA 











</TEXT>
</DOC>
