<DOC>
<DOCNO> 25842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/ekonomi/eko01.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Programın kilidi faiz 
</HEADLINE>
<TEXT>

IMF Avrupa Direktörü Michael Deppler, mali istikrarın faizlerin düşüşüne bağlı olduğunu, bunun için de hükümetin piyasalara güven vermesi gerektiğini söyledi 
     EKONOMİ SERVİSİ 

     Uluslararası Para Fonu IMF Avrupa Birinci Bölge Direktörü Michael Deppler, Türkiye’nin ekonomik programında faiz oranlarının kilit önemi olduğunu belirterek, "Finansal istikrarın yeniden sağlanabilmesi, faiz oranlarının düşmesine bağlı" dedi. 
     CNBC - E ve Management Center Türkiye tarafından düzenlenen "Ekonomide Yeniden Yapılanma Reformlar ve Fırsatlar" konulu foruma Washington’dan uydu aracılığıyla katılan Deppler, Hazine’nin faiz dayatmadığını ve programın piyasalarla birlikte çalışmayı hedeflediğini anlattı. 
     
     Piyasaların kaygıları giderilmeli’ 
     22 Mayıs’ta yapılan ihalede beklentilerin karşılanmadığına dikkat çeken Deppler, "Ama, bizce makuldür" dedi ve şöyle devam etti "Sonra siyasi sorunlar oldu. Faizler tekrar yükseldi. Hükümetin bu yüzden güveni tesis etmesi gerekiyor. Bununla da piyasaların daha sakin ve güven tesis edilmiş bir hale geleceğini düşünüyorum." 
     Deppler, programının önünde iki büyük risk olduğunu belirterek, "Bunlardan ilki piyasalarda programın uygulanıp uygulanmayacağına ilişkin ciddi kaygı. Hükümetin programın uygulanacağını göstermesi ve piyasaların kaygısını gidermesi gerekiyor. İkinci risk ise geçen yıl hükümet beklenmedik gelişmelerle karşılaştığında tepki vermekte yavaş kaldı. Hükümet, beklenmedik olaylara müdahalede daha iyi olmalı." Programın harfiyen uygulanması durumunda öngörülen hedeflere ulaşılacağını belirten Deppler, şöyle konuştu 
     
     İşiniz zor ama size inanıyoruz’ 
     "IMF olarak programa önemli bir kaynak ayırdık. Türkiye’ye inanmasaydık bunu yapmazdık. Bu geçen programdan daha zor. Çünkü durum çok zor. Bu programa daha sıkı uyulmalı. Hükümet istekli. Bazen bazı sesler çıkıyor ancak uygulamaya devam edileceğine inanıyorum. Siyaset piyasalara karışmamalı. Yılın ikinci yarısında enflasyonda dramatik bir düşüş yaşanacağına ve aylık yüzde 2’ye gerileyeceğine inanıyorum." 
     
Takas iyi ve adil olmalı’      Michael Deppler, borç takasının temelde iyi bir fikir olduğunu belirterek, "Gerçek soru ise bunun Türkiye’nin istikrar programı için iyi ve hakkaniyete uygun şekilde yapılıp yapılmayacağı" dedi. Borç takasında tam neyin öngörüldüğü konusunda detaylı bilgileri olmadığını belirten Deppler, bunu görüşmeye devam edeceklerini, iyi ve adil bir takas olup olmadığının önemli olduğunu vurguladı. 
     
     Ücret zammı talihsiz 
     Deppler, kamudaki ücret zammı ve buğday fiyatlarındaki artışı ise talihsizlik’ olarak değerlendirerek şöyle dedi "Hükümet bu konularda güçlü bir politika uygulayabilseydi enflasyonla ilgili kararlılığının işaretini verecekti. Ancak, bu kararların programı tehlikeye attığını söylemek çok ağır olur. Programda faiz dışı bütçe fazlası için bir hedef var ve biz bu hedefin tutturulmasında ısrarlı olacağız." 
     



 EKONOMİ 























</TEXT>
</DOC>
