<DOC>
<DOCNO> 25981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/eko06.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisat Yatırım’a Merrill Lynch teklifi 
</HEADLINE>
<TEXT>

Geçtiğimiz günlerde Türkiye’yi ziyaret eden Merrill Lynch Başkanı Frenkel’in, İktisat Yatırım’a teklif verdiği öğrenildi 
     TARIK YILMAZ 

     Devlet Bakanı Kemal Derviş’in davetlisi olarak Türkiye’ye gelen İsrail Merkez Bankası eski Başkanı Jacob Frenkel’in, Türkiye’de bu şapkası ile İsrail deneyimlerini anlatırken, Merrill Lynch Başkanı şapkasıyla da İktisat Yatırım’a teklif verdiği öğrenildi. 
     Yabancıların almak için birbirini kolladığı iki önemli aracı kurumdan İktisat Yatırım’a Merrill Lynch teklif verirken Ege Yatırım’la da Park Raymond James’in ilgilendiği belirtildi. 
     Frenkel’in müşteri olduğu İktisat Yatırım’ın 22 Mayıs verilerine göre 7 bin 994’ü bakiyeli olmak üzere toplam 13 bin 917 müşterisi var. 
     Hatırlanacağı üzere Frenkel, Derviş’in mayıs ayı başında IMF ile görüşmek için yaptığı ziyarette Türkiye ve özellikle Derviş’e övgüler yağdırmıştı. Derviş’i Dünya Bankası’ndan iyi tanıdığını söyleyen Frenkel, Derviş’i, güvenilir, akıllı, zeki, saygın, çalışkan, globalleşmeyi anlayan, deneyimli, dürüst’ şeklinde tanımlayarak "Böyle bir damadı her kız babası ister. Böyle bir bakan her ülke için nimettir. O Türkiye’ye umut getirdi" demişti. 
     
     Ege Yatırım’a da talip var 
     Öte yandan Türkiye’de faaliyet gösteren Park Raymond James’in de Ege Yatırım için teklif verdiği öğrenildi. Takasbank verilerine göre, Ege Yatırım’ın müşteri sayısı ise 10 bin 870. 
     Sümerbank çatısı altında bulunan altı bankanın 30 iştirakine bazı yerli ve yabancı yatırımcıların ismi geçmişti. Fon’un satışa çıkardığı aracı kurumlarla ilgili dosyayı alanlar arasında Salamon Smith Barney, bankalara da talip olan Standart Bank London , Amerikan yatırım şirketi Trans Global France, Boyner Grubu, Eczacıbaşı Holding, Faisal Finans, Kentbank ve Denizbank’ın olduğu biliniyor. Aracı kurumların satışıyla ilgili kararın 30 Haziran’a kadar verilmesi bekleniyor. 
     



 EKONOMİ 



















</TEXT>
</DOC>
