<DOC>
<DOCNO> 41814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sonspo17.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA "Maçların yeni tarihleri birkaç gün içinde açıklanacak" 
</HEADLINE>
<TEXT>

     Avrupa Futbol Federasyonları Birliği UEFA , ABD'deki terörist saldırılar nedeniyle ertelediği bu haftaki Avrupa kupası karşılaşmalarının ne zaman oynanacağına birkaç gün içinde karar verileceğini açıkladı. 
     UEFA Sözcüsü Mike Lee, karşılaşmaların yeni tarihlerinin en kısa zamanda belirleneceğini, fakat dünkü olaylardan sonra Avrupa sahalarındaki tüm güvenlik önlemlerinin yeniden gözden geçirileceğini söyledi. Şu ana dek güvenlikle ilgili kendilerine bir yakınma gelmediğini vurgulayan Lee, yine de olası olaylar karşısında yetkililerin duyarlı davranmaları gerektiğini bildirdi. 
     Bu arada tarihinde ilk kez bir ülkedeki yas nedeniyle maçları erteleme kararı alan UEFA'ın genel sekreteri Gerhard Aigner de bir açıklama yaptı. Aigner, ABD'de dün meydana gelen terörist saldırıların çok üzücü olduğunu ve ABD halkının acılarını paylaştıklarını belirterek, bu saldırılarda yaşamını yitirenlerin yakınlarına UEFA adına başsağlığı dileğinde bulundu. Aigner, saldırı nedeniyle ABD'nin Cenevre'deki BM Ofisi Daimi Temsilciliği'ne de bir başsağlığı mesajı gönderdiklerini sözlerine ekledi. 
     Öte yandan erteleme kararından sonra görüşlerini açıklayan bazı kulüp yöneticileri de UEFA'nın doğru bir karar aldığını, ancak kendilerinin bu karşılaşmalara motive olduğu için futbolcularının konsantrasyonu açısından zorluk çekeceklerini söylediler. Bazı kulüpler ise bu kararın alınmasında geç kalındığını ve kendilerinin maç yapılacak kente daha önce vardıkları için özellikle maddi konuda mağdur olduklarını bildirdiler. 






</TEXT>
</DOC>
