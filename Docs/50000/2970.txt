<DOC>
<DOCNO> 2970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/soneko05.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısına Eczacıbaşı'ndan tepki 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Bülent Eczacıbaşı, Fransız Parlamentosu'ndaki oy avcılarının, sözde Ermeni soykırımının tanınmasını öngören yasayı kabul eden kararıyla gelişmekte olan Türk-Fransız ilişkilerine en büyük darbeyi vurduklarını söyledi. 
     TÜSİAD'ın seçimli 31. Olağan Genel Kurul toplantısı başladı. Toplantının açılış konuşmasını yapan Eczacıbaşı, Fransa'nın aldığı kararın ne Ermenistan'a ne de çeşitli ülkelerde yaşayan Ermenilere yarar sağlamayacağını belirtti. 
     Eczacıbaşı, ''Çağımıza yakışmayan bu kararı büyük bir üzüntüyle karşılıyor, esefle kınıyoruz'' dedi. Güncel konulara ilişkin görüşlerini de açıklayan Eczacıbaşı, yıl sonu itibariyle program hedeflerine ulaşılmamış olsa bile titiz bir bütçe uygulaması ve parasal disiplinle enflasyonun son 14 yılın en düşük düzeyine indirilmiş olmasını çok olumlu bir gelişme olarak değerlendirdi. Eczacıbaşı, ''Ülkemize gelişme yolunu açabilmek için istikrar programını başarıya ulaştırmaktan ve siyasi sistemimizdeki tıkanıklıkları giderecek reformları uygulamaya koymaktan başka çaremiz olmadığını düşünüyoruz'' dedi. 
     Son 10 yıla bakıldığında övünç duyulabilecek bir gelişmenin ortaya konmadığının açık olduğunu söyleyen Eczacıbaşı, Türkiye'nin kişi başına milli gelirinin ortalama yüzde 1.9 oranında büyüdüğünü, Türkiye'nin, kişi başına milli geliri AB ortalamasının 7'de 1'i düzeyinde kalan ve 3 bin doları aşamayan bir ülke olarak 21. yüzyıla adım attığını, çağdaş uygarlıklar düzeyine ulaşmakta Türkiye'nin bir 10 yılını daha kaybettiğini vurguladı. Bülent Eczacıbaşı, yetersiz büyüme düzeyinin Türkiye'nin sosyal sorunlarını her geçen gün biraz daha artırdığını, toplum kesimlerini birleştiren, bütünleştiren sosyal ve kültürel politikalar üretmemiş olmamızın da toplumsal sorunları ağırlaştırdığını belirtti. 




</TEXT>
</DOC>
