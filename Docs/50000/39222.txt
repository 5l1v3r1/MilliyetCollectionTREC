<DOC>
<DOCNO> 39222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/soneko10.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
4 kişilik bir ailenin asgari gıda harcaması 227 milyon lira... 
</HEADLINE>
<TEXT>

     Türk-İş'in yaptığı araştırmaya göre, 4 kişilik bir ailenin aylık gıda harcaması 227 milyon liraya yükseldi. 
     Türk-İş Araştırma Merkezi'nin Ağustos ayına ilişkin çalışması sonucunda, 4 kişilik bir ailenin yeterli, dengeli ve sağlıklı beslenebilmesi için yapması gereken asgari gıda harcaması tutarının mevsim koşullarının etkisiyle özellikle meyve-sebzedeki olumlu fiyat şartlarına rağmen arttığı belirtildi. 
     Araştırmaya göre, 4 kişilik bir ailenin ''açlık sınırı'' olarak da tanımlanan zorunlu gıda harcama tutarı, Ağustos ayında, bir önceki aya göre 5 milyon lira artarak 227 milyon liraya yükseldi. Araştırmaya göre aylık gıda harcaması, yetişkin işçi için 63 milyon 445 bin, yetişkin kadın için 51 milyon 643 bin, 15-19 yaş grubu çocuk için 66 milyon 447 bin ve 4-6 yaş grubu çocuk için 45 milyon 123 bin lira olarak belirlendi. 
     Asgari gıda harcaması tutarındaki artış, bir önceki aya göre yüzde 1.9 oranında gerçekleşirken, bu oran 2001 yılı başından itibaren geçen 8 aylık sürede yüzde 29.3 düzeyinde oldu. Gıda harcaması tutarındaki bir yıllık artış ise yüzde 48.6 olarak hesaplandı. 
     Devlet İstatistik Enstitüsü'nün DİE yaptığı hane halkı tüketim harcamaları anketinde, gıda harcamalarının toplam harcamalar içindeki payının yüzde 32.9 olduğu hatırlatılan Türk-İş araştırmasında, kira, yakacak, giyim, eğitim gibi diğer temel gereksinimlerle birlikte ''yoksulluk sınırı''nın 688 milyon 957 bin lira olarak ortaya çıktığı kaydedildi. 






</TEXT>
</DOC>
