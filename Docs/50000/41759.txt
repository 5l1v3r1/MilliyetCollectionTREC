<DOC>
<DOCNO> 41759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun41.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "ABD Afganistan'ı vurursa hata eder" 
</HEADLINE>
<TEXT>

     Afganistan'da iktidarı elinde bulunduran Taliban lideri Molla Ömer'in sözcüsü Aldülhai Mutmain, ABD'de dünkü saldırıların ardından olası bir intikam saldırısının işe yaramayacağını söyledi. 
     Sözcü, ''Amerikalılar intikam için bireyleri hedef alırsa, bulamaz. Askeri ya da ekonomik stratejik kuruluşları hedeflerse Afganistan'daki bu tür hedefler bir füze parası bile etmez. Bütün bir milleti ortadan kaldırmak isterlerse, bu yalnızca ABD'ye karşı kini daha da artırmaya yarar'' dedi. 
     Sözcü Mutmain, ABD'nin terörist saldırılarda Suudi milyarder terörist Usame Bin Ladin'in parmağı olduğuna ilişkin hiçbir kanıt bulamayacağını belirterek, şunları söyledi 
     ''ABD geçmişte kanıt bulmaya yetkin değildi, gelecekte de böyle bir kaabiliyete sahip olamayacak çünkü Bin Ladin, böyle büyük çaplı bir operasyon yürütecek güce sahip değil.'' 
     ABD'nin Afganistan'ı vurması halinde ''büyük bir hata'' yapacağını bildiren sözcü, geçmişteki bombardımanın da bir işe yaramadığını, çünkü istenen hiçbir kurumu vuramadıklarını söyledi ve ''ABD'nin 1998'deki bombardımanından elde ettiği tek sonuç 70 füze parasına 15 kadar sade vatandaş ölümüydü'' dedi. 
     
     







</TEXT>
</DOC>
