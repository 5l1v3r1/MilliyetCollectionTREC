<DOC>
<DOCNO> 30600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/siyaset/siy02.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fondan maaş ödeyemez' 
</HEADLINE>
<TEXT>

Geliştirme ve Destekleme Fonu'ndan personeline para dağıtan Sağlık Bakanı Durmuş, eski Bakan Aktuna'nın eleştiri oklarına hedef oldu... 
     AYDIN HASAN Ankara 

     Sağlık Bakanı Osman Durmuş'un, sağlık hizmetleri için ayrılan fondan, bakanlığın merkez teşkilatı personeline ekstra ödeme yapması, fonların kullanımını tartışma konusu yaptı. 3418 sayılı yasa ile oluşturulan özel vergi ile geliri sağlanan Geliştirme ve Destekleme Fonu gençlik, eğitim ve sağlık hizmetlerine ek kaynak sağlanması için oluşturuldu. Fon, Başbakanlık, Milli Eğitim Bakanlığı ve Sağlık Bakanlığı arasında oransal olarak dağıtıldı. 
     
     'Yasal dayanağı yok' 
     Sağlık Bakanlığı merkezi teşkilatında çalışan 2 bin dolayındaki personelin ciddi bir maaş sorunu olduğunu kaydeden yetkililer, hizmetlilerin 170, şube müdürlerinin ise 350 milyon lira civarında maaş aldıklarını belirttiler. Osman Durmuş'un bu sorunu, fondan ekstra zam yaparak çözmesini, eski Sağlık Bakanı Yıldırım Aktuna da eleştirdi "Personelin maaş düzenlemesi yasaya bağlı olarak yapılır. Fondan ek maaş verilemez. Bakan, neden böyle bir çözüme lüzum gördü, anlayamadım. Yapılanın yasal dayanağı yok..." 
     
     DURMUŞ’TAN AKTUNA’YA CEVAP 'Paraları vakıflara peşkeş çekmiyoruz' 
     Bakan Osman Durmuş, merkez personelinin geçinemediğini ve sosyal yardım ihtiyacı içinde olduğunu belirterek isim vermeden eski Bakan Aktuna'yı suçladı. Durmuş şöyle konuştu "Biz 3418 sayılı yasa gelirlerini vakıflara derneklere peşkeş çekmiyoruz. Çalışanların 45 milyon liralık otobüs biletlerini 20 milyon liraya satması beni rahatsız ediyor. Geçmişte kral dairelerinde bakanlıktan insanlar kalmıştır. Günde 3 kez uçakla İstanbul'a gidip gelmişlerdir ve bu paralar, 3418 sayılı yasayla verilen paradan harcanmıştır. Pratisyen hekim olan benim şube müdürüm bile aldığı maaşla geçinemiyor." 
     



 SİYASET 



cihattan ibaretti 










</TEXT>
</DOC>
