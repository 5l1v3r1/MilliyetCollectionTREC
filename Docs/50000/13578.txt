<DOC>
<DOCNO> 13578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/spor/spo03.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YATAKTAN İDMANA 
</HEADLINE>
<TEXT>

Galatasaray Teknik Direktörü Lucescu, iki gündür çalışmadan kaçan Jardel’i, sabah apar - topar Florya’ya çağırarak, ceza idmanı yaptırdı 
     ERHAN TELLİ 

     LUCESCU, iki gündür antrenmandan kaçan Jardel’den acısını dün çıkardı. Rumen hoca, Sarı - Kırmızılı takımın çalışması öğleden sonra olmasına rağmen, Brezilyalı futbolcuyu sabah yatağından kaldırdı, Florya’ya çağırdı ve özel idman yaptırdı. Jardel’i öğleden sonraki çalışmaya da çıkaran Lucescu, yıldız santrforu günde iki kez çalıştıracağını açıkladı. 
     G.SARAY yönetimi de, Jardel’e müdahale ederek, bundan böyle antrenmanı kimseye haber vermeden terk etmemesi konusunda uyardı. Lucescu da, sabahki çalışmadan sonra Brezilyalı futbolcuya yaptığı konuşmada, "Sakatsan bize söyleyeceksin. Kendi başına karar vermeyeceksin" dedi. Bu arada Jardel’in karın zarındaki sakatlığın sürdüğü bildirildi. 
     
İyi ki doğdun Ianka      Capone, beş yaşına giren kızı Ianka’nın, eğitim gördüğü Özel İlke Okulları’nda düzenlenen doğum günü partisine katıldı. Capone, eşi ve oğlu Iago ile birlikte, kızı Ianka’nın arkadaşlarıyla düzenlemiş olduğu partiyi renklendirdi. 
     
Türk futbolu için’      GALATASARAY, Beşiktaş maçının ertelenmesi için yaptığı başvurunun sonucunu beklerken, Lucescu "Biz bunu Galatasaray için değil, Türk futbolu için istiyoruz" dedi. Rumen hoca, Real Madrid ile yapacakları maçın Türk futbol tarihinin en önemli karşılaşmalarından birisi olacağını belirtirken "Yarı finale çıkarsak, Türkiye seneye üç takımla Şampiyonlar Ligi’ne girecek. Ama önce Real Madrid’i elememiz gerekiyor. Bunu başarmak için elele vermeliyiz" ifadesini kullandı. 
     
Emre’den veda turu      EMRE, yetiştiği Şehremini Lisesi’ni ziyaret etti. Sınıfları dolaşan, öğretmenleriyle görüşen Emre’nin bu davranışı, "Inter’le kesin anlaştı. Şimdi de veda turlarında" yorumlarına yol açtı. Bu arada Galatasaray’ın Beşiktaş maçının ertelenmesi için gönderdiği faksın Ata Aksu’nun önünde beklediği öğrenildi. Federasyonun bugün karar vereceği belirtildi. Beşiktaş’ın ise erteleme istemediğini bildirdiği ifade edildi. 
     
Capone iyileşti      GALATASARAY, Beşiktaş derbisi için hazırlıklarına dün yaptığı çalışmayla devam etti. Akşam yapılan antrenmana hastalığı geçen Capone de katılırken, sakatlığı süren Emre Belözoğlu’nun tedavisine devam edildi. Teknik Direktör Mircea Lucescu’nun, milli oyunculara bugün izin vereceği öğrenildi. 
     


 SPOR 






























</TEXT>
</DOC>
