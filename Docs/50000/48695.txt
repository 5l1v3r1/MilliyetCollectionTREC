<DOC>
<DOCNO> 48695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/siyaset/siy02.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den yol için ilk şart Kıbrıs 
</HEADLINE>
<TEXT>

Türkiye raporunu görüşen Avrupa Parlamentosu, anayasa reformunu yetersiz buldu. "AGSP için blokajı kaldırın" mesajı gönderdi 
     GÜVEN ÖZALP Strasbourg 

     Avrupa Parlamentosu, dün düşük bir katılımla Fransız Parlamenter Alain Lamassoure tarafından hazırlanan Türkiye Raporu’nu tartıştı. AP oturumunda Türkiye’ye yönelik üç önemli mesaj verildi "Üyeliğin yolu Kıbrıs’tan geçer, Avrupa Güvenlik ve Savunma Politikası’na AGSP yönelik blokajı kaldırın, atılan adımlar beklentilerimizin gerisinde kaldı." 
     Raportör Lamassoure, yaşanan zorluklara karşın atılan adımların olumlu ancak yetersiz olduğunu bildirdi. Lamassoure, 2002’nin "kader yılı" olacağını ifade etti. "2002 Türkiye’nin Avrupa Birliği’ne katılımı konusunda gerçek isteğini ortaya koyacağı yıl olacak" diyen Lamassoure, Kıbrıs konusunda "dönüm noktası" yaşanacağını bildirdi. 
     AP’de ağırlığı olan parlamenterler Kıbrıs sorununu "test unsuru" olarak gören parlamenterlere AB’nin Genişlemeden Sorumlu Üyesi Günther Verheugen de yumuşak bir yaklaşımla katılarak, "Kıbrıs sorununun Türkiye - AB ilişkilerini şekillendireceğini" söyledi. 
     
     Blokajı kaldırın 
     AGSP konusunda Türkiye’nin yapıcı adım atması ve bu projeden çekinmek yerine destek vermesi görüşü ağırlık kazanırken, verilen mesaj netti "Blokajı kaldırın." Verheugen bu konunun yıl sonunda yapılacak Laeken Zirvesi’ne kadar çözülmesinin gerektiğini vurguladı. 
     
     Yolumuz ayrılabilir 
     TBMM’nin attığı adımlar parlamenterlerce olumlu ancak yetersiz olarak değerlendirildi. Daniel Cohn Bendit, "Türkiye gerçekten AB’ye girmek istiyorsa, adımlar yapılanların ötesine geçmeli, yoksa ortak bir geleceğimiz olmayabilir. Bu da üzücü bir durum olur" dedi. Reform adımlarına en önemli destek ise her zamanki gibi Verheugen’den geldi. Türkiye Raporu bugün oylanacak. 
     



 SİYASET 










</TEXT>
</DOC>
