<DOC>
<DOCNO> 2336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur19.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da fırtına Maltepe'de bir binanın kaçak katlarını yıktı 
</HEADLINE>
<TEXT>

     Maltepe'de bulunan bir binanın, belediyenin yıktığı, ancak kaçak olarak yeniden inşa edilen katları, fırtınanın etkisiyle kısmen yıkıldı. 
     Feyzullah Caddesi Girne Sokak'ta yer alan Ahmet Özçelik adlı kişiye ait 11 katlı binanın kolonsuz olarak yapılan 3 katı, fırtına nedeniyle dün gece kısmen yıkıldı. Binadan düşen tuğlalar, çevredeki bazı binaların çatılarında da hasara yol açtı. Maltepe Belediye Başkanı Bahtiyar Uyanık, gazetecilere yaptığı açıklamada, binayla ilgili daha önce tutanak hazırlandığını, yapının mühürlendiğini ve durumun Cumhuriyet Savcılığı'na bildirildiğini söyledi. 6 kat için izin verilen binanın kaçak katlarına ilişkin Belediye Encümeni'nin yıkım kararı aldığını belirten Uyanık, geçen Cuma günü de yıkımın gerçekleştirildiğini bildirdi. Ancak bina sahibinin yıkılan yerleri yeniden inşa ettiğinin anlaşıldığını anlatan Uyanık, ''Eğreti yapılan bu yerler fırtınanın da etkisiyle gece yıkılmış. Artık bu binayı tamamen yıkacağız'' dedi. 




</TEXT>
</DOC>
