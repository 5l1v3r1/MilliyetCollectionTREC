<DOC>
<DOCNO> 35906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo13.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cafer Trabzon'u terketti... 
</HEADLINE>
<TEXT>

     Beşiktaş ile 10 Ağustos Cuma günü deplasmanda yapacağı ligin ilk maçının hazırlıklarını İstanbul'da sürdüren Trabzonspor'da, Cafer sorunu yaşanıyor. 
     Kulüp futbol şubesi sorumlusu Serdar Bali, Cafer ile ücret konusunda daha önce yaptıkları anlaşmanın geçerli olduğunu ve bu konuda bir pürüz bulunmadığını belirterek, ''Ancak bu futbolcuya yapılacak ödeme planında bir anlaşmazlık çıktı. Biz takımdaki tüm futbolculara yapacağımız ödeme planı gibi ona da bir ödeme planı sunduk. Takımda tüm futbolculara eşit davranmaya çalışıyoruz'' dedi. 
     Cafer'in, Riva'daki Futbol Federasyonu Milli Takımlar Özkan Olcay Tesisleri'nde hazırlıklarını sürdüren bordo-mavili takım kadrosunda bulunmadığını da hatırlatan Bali, şunları söyledi ''Cafer, Ankara'ya gitti ancak bu futbolcuyla yollarımız kesin olarak ayrılmadı. Bu biçimde çıkan haberler gerçeği yansıtmıyor. Cafer, eğer şartları kabul ederse, bir anlaşma sağlanabilir. Bu futbolcunun Beşiktaş maçı kadrosunda yer almamasının sebebi, sadece ödeme planıdır. Olayın teknik heyetle hiçbir ilgisi yok.'' Öte yandan Ankaragücü'nden transfer edilen golcü futbolcunun bonservisinin halen başkent ekibinde olduğu bildirildi. 







</TEXT>
</DOC>
