<DOC>
<DOCNO> 47341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/soneko01.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek finansman için top G-7'de... 
</HEADLINE>
<TEXT>

     Uluslararası Para Fonu'nun, sanayileşmiş ülkeler grubu G-7'ye, Türkiye'deki ekonomik duruma ve gelecek yıl için gerekebilecek ek finansman konusuna ilişkin geçen hafta bir rapor sunduğu belirtildi. 
     Washington'daki uluslararası finans kaynakları, raporun ana hatlarıyla teknik bilgiler içerdiğini ve bir tavsiyede bulunulmadığını ifade ettiler. 
     IMF'den henüz konuya ilişkin resmi bir açıklamada bulunulmadı. 
     Öte yandan, Reuters haber ajansı, teknik düzeyde IMF yetkililerinin gelecek günlerde, IMF İcra Direktörleri Kurulu üyelerine, Türkiye'deki ekonomik duruma ilişkin brifing vermesinin beklendiğini duyurdu. 
     Bu gelişmenin 2002 bütçesinin yarın TBMM'ye sunulmasının ardından gerçekleşmesinin beklendiği kaydedildi. 
     Uluslararası finans çevreleri, Türkiye'nin gelecek yılki ek dış finansman ihtiyacının başta IMF olmak üzere, uluslararası finans kuruluşlarınca karşılanmasında kilit kararın, ana hatlarıyla G-7'ye ait olacağını belirttiler. Bu çevreler, G-7'nin Maliye ve Hazine Bakan yardımcılarının geçen hafta bir telekonferansta, Türkiye'nin durumunu tartıştıklarını ve prensipte destek kararı aldıklarını, ancak bu konuda başka herhangi bir ayrıntının bilinmediğini söylediler. 
     






</TEXT>
</DOC>
