<DOC>
<DOCNO> 1889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/soneko10.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakı’da özel sektör yolu açıldı 
</HEADLINE>
<TEXT>

     TBMM’de kabul edilen İspirto ve İsportolu İçkiler İnhisarı Kanunu’nda değişiklik yapan Kanunla, özel sektöre de Türkiye’de rakı üretme ya da ithal etme hakkı verildi. 
     Daha önce bira ve her türlü şarap ve meyve şaraplarının üretimi ile viski ve tabii köpüren şarapların ithali ve bu ürünlerin yurtiçinde satışındaki tekele son veren düzenlemenin ardından, rakıda da monopol son buldu. 
     Yeni düzenlemeyle, Tekel’in yanı sıra özel sektör de, Türkiye’de rakı üretiminde bulunabilecek ve ithalatını yapabilecek. Yılda 1 milyon litre ve üzerinde üretim yapanlar bunun pazarlamasını tamamen kendileri yapacak, fiyatı da kendileri belirleyecek. Söz konusu rakamın altında üretim yapanların ise dağıtım ve fiyatlaması Tekel tarafından gerçekleştirilecek. 
     1 milyon litre sınırı 2. takvim yılında 900 bin litreye, 3. takvim yılı sonunda 800 bin litreye, 4. takvim yılı sonunda 700 bin litreye, 5. takvim yılı sonunda 600 bin litreye düşecek. 6. yıldan itibaren Bakanlar Kurulu bu limiti sıfırlayabilecek. İthalatçı firmaların ise ülke genelinde kuruluş yeri nerede olursa olsun her satıcının sipariş verdiği ürünleri yerinde teslim etmesi zorunluluğu olacak. 
     Bakanlar Kurulu, ispirto, ispirtolu içki, bira ve şarap üretecek fabrikaların taşıması gereken teknik şartları, kurulmaları, işletilmeleri ve denetlenmeleri ile Tekel Genel Müdürlüğü tarafından satışı yapılan ürünlerin fiyatlandırılmasına ilişkin esasları ayrıca belirleyecek. 
     Yeni düzenleme çerçevesinde öğrenci yurtları, spor kulüpleri, her türlü öğretim ve eğitim kurumu, kahvehane, kıraathane, pastahane, bezik ve briç salonlarına alkollü içki satışı için ruhsat verilmeyecek. Akaryakıt istasyonlarının mağaza ve lokantalarında ise yüzde 5 alkolden fazla içeren içkilerin satışı yasak olacak. Bira ve şarap dahil her çeşit alkollü içkinin televizyon, kablolu yayın, radyo ve kamu yayın araçlarıyla reklamı yapılamayacak. 18 yaşından küçüklere de alkollü içki satılamayacak. 
     Bu arada Tekel Genel Müdürü Mehmet Akbay, yüksek alkollü içkilerde de monopole son verip liberalizasyonu getiren yeni Kanunla, özel sektörde büyük bir hareketlenme beklediklerini söyledi. Akbay, bira, şarap gibi düşük alkollü içkilerde monopolü kaldıran düzenlemeden sonra, çok sayıda yerli ve yabancı firmanın bu alana yatırım için kendilerine başvurduğunu, yeni düzenlemenin ardından, bu talepleri tek tek değerlendireceklerini bildirdi. 
     




</TEXT>
</DOC>
