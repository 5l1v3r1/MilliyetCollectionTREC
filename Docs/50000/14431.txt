<DOC>
<DOCNO> 14431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sonspo05.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetiminden açıklama "Daum ile sorunumuz yok" 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Mete Düren, parasını alamadığı için Galatasaray maçına çıkmak istemediği, ayrıca aynı nedenle idmanlara da katılmak istemediği yönünde hakkında haberler çıkan Nouma konusunda, ''Bu futbolcumuzla parasal hiçbir sorunumuz yok'' dedi. 
     Pascal Nouma'nın bir süredir karın adalelerinden sorun yaşadığını kaydeden Düren, idmanlara çıkmak istememesinin bundan dolayı kaynaklanabileceğini, onun dışında Fransız futbolcu ile herhangi bir problemleri bulunmadığını ifade etti. Daum'un yönetimle sorun yaşadığı ve bu nedenle takımı bırakacağı yönündeki haberlerin de spekülasyon olduğuna değinen Düren, ''Bizim teknik direktörümüz ile ayrı düştüğümüz hiçbir konu yok. Ama nedense sanki sorun yaşıyormuşuz gibi gösterilmek isteniyor. Bu takımın tek patronu Daum'dur. Bizimle de herhangi bir sorunu yoktur'' şeklinde konuştu. 
     




</TEXT>
</DOC>
