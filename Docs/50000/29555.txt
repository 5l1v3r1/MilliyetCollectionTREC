<DOC>
<DOCNO> 29555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur27.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İETT Genel Müdürü'nün makam aracına haciz kondu 
</HEADLINE>
<TEXT>

     Beyoğlu Vergi Dairesi, İETT'nin 50 trilyon lirayı bulan vergi borcundan dolayı, Genel Müdür Nevzat Pakdil'in makam otomobiline el koydu. 
     Taksim Tünel'deki İETT Genel Müdürlüğü'ne, bir polis ekibiyle gelen Beyoğlu Vergi Dairesi icra memurları, bina önünde park halinde bulunan 34 AGB 97 plakalı Mercedes marka makam otomobilini, çekici araçla vergi dairesine götürdüler. 
     Pakdil, konuyla ilgili yaptığı açıklamada, makam aracına el konulmasının nedeninin, İETT'nin 1994 yılından bu yana birikmiş vergi borçları olduğunu söyledi. 
     İETT'nin yaklaşık 10 bin civarındaki personeliyle kar amacı gütmeden kamu yararına hizmet veren bir kuruluş olduğunu ifade eden Pakdil, tek gelirlerinin bilet satışı olduğunu kaydetti. 
     Pakdil, elde ettikleri gelirin, giderleri karşılamaya yetmediğini ifade ederek, ''Dünyanın her yerinde olduğu gibi, kamu hizmeti veren kuruluşumuzun da gelir ve giderleri arasında dengesizlikler meydana gelmektedir. Büyükşehir Belediyesi'nin yardımıyla, sübvanse edilerek ayakta kalmaktayız'' dedi. 
     İETT'nin, çeşitli sosyal etkinliklerde ve İstanbul'da gerçekleştirilen her türlü ulusal veya uluslararası organizasyonlarda ücretsiz ulaşım hizmeti sağladığını, çeşitli indirimli uygulamalar yaptığını anlatan Pakdil, bu nedenlerden dolayı da giderlerin arttığını söyledi. 
     Pakdil, yılda yaklaşık 90 milyon litre akaryakıt harcayan İETT ile ilgili olarak vergi indirimine gidilmesi talebinde bulunduklarını dile getirerek, şöyle devam etti 
     ''Gelirlerimiz kısıtlı, buna karşın giderlerimiz çok fazla. 1994 yılından bu yana ödeyebilecek durumda olmadığımız için vergi borçlarımız birikti. Yaklaşık 50 trilyon liralık vergi borcumuzdan dolayı bütün gayrimenkullerimize haciz konulmuş durumda. Ancak, bütün gayrimenkullerimizin toplam değeri 500 trilyon lirayı aşmaktadır ve icralı durumda olduklarından dolayı bu mallarımızı satışa çıkaramıyoruz. 
     Bu konuda vergi dairesine bir talepte bulunduk, ancak kabul edilmedi. Gayrimenkuller üzerindeki hacizin kaldırılması durumunda bu borcumuzu rahatlıkla ödeyebiliriz veya takas yoluyla da borcumuzu kapatabiliriz. Ancak hiçbir sonuç çıkmayacağı halde vergi dairesince bugün makam aracına el konulmuştur.'' 
     
     







</TEXT>
</DOC>
