<DOC>
<DOCNO> 39577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sontur10.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Oh be bu akşam çok keyifliyim" 
</HEADLINE>
<TEXT>

     İşadamı Üzeyir Garih'in öldürülmesine ilişkin katil zanlısı olarak aranan firari er Yener Yermez'in, olay gecesi TV'den 13 yaşındaki Fuat N.'nin zanlı olarak yakalandığını duyunca arkadaşlarına, ''Oh be... Bu akşam çok keyifliyim'' dediği belirlendi. 
     Eyüp Cumhuriyet Başsavcılığı yetkililerinden alınan bilgiye göre, Garih'in öldürülmesiyle ilgili yürütülen soruşturma adeta ''Çorap söküğü gibi...'' gidiyor. 
     Soruşturma kapsamında katil zanlısı olarak aranan firari er Yener Yermez'in koğuşundaki dolabında ele geçirilen pantolon ve ayakkabısındaki kan lekelerinin, polis laboratuvarında yapılan inceleme sonucu kesin olarak işadamı Üzeyir Garih'e ait olduğu saptandı. 
     Aynı olayla ilgili 3 astsubay ve 4 er ile Yermez'in görüştüğü arkadaşlarının ifade alma işlemlerine de, Hasdal Kışlası ile Merkez Komutanlığı'nda, Eyüp Cumhuriyet Başsavcılığı yetkililerinin yanı sıra askeri soruşturma açısından disiplin subayı ve askeri savcı nezaretinde devam ediliyor. 
     Bu ifadeler sırasında, olay gecesi birliğine dönen ve arkadaşlarıyla TV'deki haberleri izleyen Yener Yermez'in, Garih'in katil zanlısı olarak 13 yaşındaki Fuat N.'nin yakalandığını duyunca, ''Oh be... Bu akşam çok keyifliyim'' dediği ortaya çıktı. 
     Yermez'in, ayrıca pantolonundaki kanı gören bir arkadaşına, ''Önemli değil. Eski bir leke...'' dediği tespit edildi. 
     Kesin rapor hazırlanmamakla birlikte Adli Tıp Kurumu'nda yapılan incelemelerde, Garih'in vücudundaki bıçak yaralarından biri dışındaki diğerlerinin çift taraflı bıçakla açıldığı belirlendi. 
     Soruşturmada önemli ipuçları ele geçirildiğini belirten başsavcılık yetkilileri, olay yerinde kan izi bulunan kadına da ulaşılmaya çalışıldığını kaydettiler. 







</TEXT>
</DOC>
