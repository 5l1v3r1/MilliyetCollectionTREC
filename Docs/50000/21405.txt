<DOC>
<DOCNO> 21405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo16.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahada namaz tartışması büyüyor... 
</HEADLINE>
<TEXT>

     Kayseri'de geçen hafta sonu 3. Futbol Ligi'ne yükselen Konya Ladiksporlu futbolcuların, maç sonrası sahada topluca ''şükür namazı'' kılmaları, Kayseri Cumhuriyet Başsavcılığı'ndan sonra Futbol Federasyonu tarafından da incelemeye alındı. 
     Futbol Federasyonu Asbaşkanı Ata Aksu, karşılaşma sonrası yaşanan olayla ilgili idari soruşturma yapılacağını belirterek, ''Kulüp yönetimi bize, bugün, olayın bilgileri dışında geliştiğini ve soruşturma başlattıklarını bildirdi. Federasyon yönetimi olarak da ayrıca futbolcular hakkında idari soruşturma yapacağız'' dedi. 
     
     Kulüp de soruşturma açıyor 
     Öte yandan Ladik Kompensporlu futbolcuları hakkında, kulüp yönetimi tarafından soruşturma başlatıldı. 
     Kulüp Başkanı Ahmet Şan, yaptığı açıklamada, futbolcuların sahada ''şükür namazı'' kılmalarından haberdar olmadıklarını belirterek, ''Kulüp yönetimi olarak böyle bir davranışı tasvip etmiyoruz. Yönetim Kurulumuz, saha içinde topluca namaz kılan futbolcular hakkında idari yönden soruşturma başlatmıştır'' dedi. 
     Şan, başlatılan soruşturma konusunda Futbol Federasyonu'na da bilgi verildiğini, hatalı ve kusurlu oldukları belirlenecek futbolcular hakkında cezai işlem uygulanacağını sözlerine ekledi. 
     

</TEXT>
</DOC>
