<DOC>
<DOCNO> 6463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/sontur03.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanlığı bürokratlarına "kumarhane" soruşturması 
</HEADLINE>
<TEXT>

     Ankara Cumhuriyet Başsavcılığı, talih oyunları salonlarına yasa ve yönetmelik hükümlerine uygun olarak verilen idari para cezalarını, ''yanlı ve taraflı bir kararla kaldırarak görevlerini kötüye kullandıkları'' iddiasıyla, Turizm Bakanlığı eski Müsteşar Yardımcısı Akın Demirer'in de aralarında bulunduğu 6 bürokrat hakkında dava açtı. 
     Ankara Cumhuriyet Başsavcısı Melih Tarı, Turizm Bakanlığı Teftiş Kurulu Başkanlığı'nın suç duyurusu üzerine başlattığı soruşturmayı tamamladı. 
     Başsavcı Tarı'nın Ankara 2. Ağır Ceza Mahkemesi'ne açtığı davanın 3 sayfalık iddianamesinde, Turizm Bakanlığı Ceza Kurulu'nda görev yapan sanıkların, bazı turizm işletmelerine verilen para cezalarını uygun olmayan gerekçelerle kaldırdıkları gerekçesiyle haklarında 4483 sayılı Kanun hükümleri uyarınca ön inceleme yaptırıldığı belirtilerek, memuriyet görevlerini kötüye kullandıkları iddiasıyla 8 Şubat 2000 tarihinde soruşturma açıldığı kaydedildi. 
     İddianamede, bu nedenle toplam 20 adet işletme hakkında idari nitelikte para cezası verildiği ifade edilerek, işletmelerin cezalara itiraz etmesi üzerine, Ceza Kurulu'ndaki sanıkların 11 Haziran 1996 tarihinde aldığı kararla, ''işletmeleri koruyan ve kollayan gerekçelerle verilen idari nitelikteki para cezalarını kaldırdıklarına'' işaret edildi. 
     
     
     



</TEXT>
</DOC>
