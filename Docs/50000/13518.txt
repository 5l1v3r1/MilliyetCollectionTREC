<DOC>
<DOCNO> 13518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/dunya/adun.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafkaslara Türk gücü 
</HEADLINE>
<TEXT>

Gürcistan askeri işbirliği anlaşması çerçevesinde Marneuli hava üssünü Türk savaş uçaklarına açtı. Anlaşmaya göre, üste Türk askerleri de bulunacak 
     CENK BAŞLAMIŞ Moskova 

     Türkiye ile Gürcistan arasında varılan bir anlaşmayla, Türk savaş uçakları Kafkasya’da inebilecekleri bir askeri üsse kavuştu. 
     Gürcistan Savunma Bakan Yardımcısı Gela Bejuaşvili, iki ülke arasında yapılan anlaşmayla ilgili olarak dün parlamentoya bilgi verdi. 
     İnterfaks Ajansı’nın haberine göre, anlaşma Türk savaş uçaklarının Gürcistan’ın başkenti Tiflis’in 30 kilometre yakınında bulunan Marneuli üssünü kullanabilmesine olanak sağlıyor. 
     
Bedelsiz hizmet      İki ülke arasındaki anlaşmalar çerçevesinde bu üsse inecek Türk savaş uçaklarına bekletilmeden ve hiçbir ücret talep edilmeden hizmet ve bakım verilecek. 
     Anlaşmaya göre, Türk Savunma Bakanlığı’ndan bir grup yetkili önümüzdeki beş yıl süresince söz konusu üste daimi olarak görev yapacak. 
     Gürcü Bakan Yardımcısı, bu yetkililerin teknik yardımda bulunacağını belirtirken, Marneuli’nin Türk savaş uçaklarına açılmasının burasının bir Türk üssü haline geleceği şeklinde yorumlanmaması gerektiğini söyledi. Bejuaşvili, Gürcistan’la Türkiye arasında varılan anlaşmanın esas olarak Marneuli askeri havaalanının modernizasyonu ve kullanımını içerdiğini belirtti. 
     
Dengeler      İnterfaks Ajansı, Türkiye’nin geçen yıl söz konusu üssün modernize edilmesi için bir milyon dolardan fazla bağışta bulunduğunu bildirdi. 
     Azerbaycan’ın topraklarında bir Türk ya da NATO üssü kurulmasını düşündüğü bir dönemde Gürcistan’ın kapılarını Türk savaş uçaklarına açması, bölgedeki dengeleri değiştirebilecek önemli bir gelişme niteliği taşıyor. 
     Ermenistan Devlet Başkanı Robert Koçaryan’ın sözcüsü Vage Gabrilyan, Azerbaycan’a Türk üssü kurulmasının " bölgedeki dengeleri yok edeceğini" savundu. 
     Azerbaycan topraklarında Türk üssü bulunması olasılığı Kafkasya’nın önemli oyuncularından Rusya’yı da rahatsız ediyor. 
     


 DÜNYA 












</TEXT>
</DOC>
