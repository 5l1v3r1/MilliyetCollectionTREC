<DOC>
<DOCNO> 36149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/guncel/agun.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO’lar Jandarma tutanağına girdi... 
</HEADLINE>
<TEXT>
Işıklı tepsi bize çok yakındı 
Adıyaman’da gözetleme yaparken sıradışı bir ışık gören 10 asker, tutanaklara giren ifadelerinde Gördüğümüz şey ev kadar, tepsi şeklinde bir cisimdi’ diyor 
     ÖNAY YILMAZ İstanbul 

     Adıyaman’ın Tut ilçesinde, 7 Haziran akşamı "UFO" gördüklerini iddia eden Jandarma Komutanlığı’nda görevli astsubay, er ve geçici köy korucularından oluşan 10 kişinin ifadeleri ve çizimleri, Jandarma tutanaklarına geçti. UFO gördüklerini iddia eden 10 asker ve geçici köy korucusu, Jandarma komutanlarına şöyle ifade verdi 
     
     Murat Bilgin Uzman Jandarma Çavuş 
Tepeye kondu, sonra birden havalanıp uçtu 
     Gözetleme yaparken yan mevzide bulunan Jandarma Onbaşı Hakan Ünal koşarak yanıma geldi. Kuzeyde bir ışık gördüğünü söyledi. O yöne baktığımda ışıklı cismi gördüm, daha sonra cismi gece görüş cihazı ile takip ettim. Yuvarlak tepsi şeklinde ve ev büyüklüğündeydi. Üzerinde pencereleri vardı ve dışarıya ışık saçıyordu. Üs kısım sabit olmasına rağmen alt kısmı kendi etrafında dönüyordu. 
     Geçici köy korusu ve erlere sırasıyla gece görüş cihazı taktırıp cismi görmelerini sağladım. Bu sırada cisim kah hızlanıp kah duraklayarak doğuya yöneldi ve ilerdeki tepenin zirvesine gelince yok oldu. Tepeyi gözetlemeye devam ettik. 15 dakika sonra cisim yükselerek ortadan kayboldu. 
     
     Hakan Ünal Jandarma Onbaşı 
Gece görüş cihazı takıp cismi izledik 
     Gözetleme yaparken kuzeyde bugüne kadar hiç görmediğim, sıradışı bir ışık gördüm. Hemen Tim komutanım Uzman Jandarma Çavuş Murat Bilgin’in yanına giderek bilgi verdim. Tim komutanımla yaptığımız gözetlemede çıplak gözle görülebilen bu ışığı tanımak için bir süre gece görüş cihazıyla baktık. Cisim, yuvarlak etrafına kısık kısık ışık saçan tepsi şeklinde birşeydi. Bütün arkadaşlar da tarif ettiğim cismi gördü. 
     
     Fevzi Cebe Geçici Köy Korucusu 
Her 100 metrede bir durarak ilerliyordu 
     Hava karanlıktı, ay dolunay şeklinde yeni doğmuştu. Bulut ve rüzgar yoktu. Biz de rakım olarak yüksek bir bölgedeydik. Tam bu sırada timde görevli Hakan Ünal, beraber olduğumuz Uzman Çavuş Murat Bilgin’in yanına gelerek, Komutanım şu tarafa kuzeye bak oradan bir ışık yükseliyor’ dedi. Bunun üzerine ben de gösterilen istikamete baktım ve kuzeyde yaklaşık 3 km uzaklıkta karşımızda bulunan tepenin 50 - 100 metre yükseğinde cismi gördüm. Etrafında ışık halkası olan kubbe şeklindeki cisim zaman zaman sabit, zaman zaman doğuya doğru 50-100 metre aralıkla durarak hareket ediyordu. 
     
Hava Kuvvetleri olayı aydınlattı Pilotumuz kuşu UFO sanmıs...’UFO gören pilotun ifadesini inceleyen yetkililer karara vardı Radar tespit edemediyse cisim kuş veya balondur’ 
     İzmir’de Üsteğmen İlker Dinçer’in eğitim uçuşu sırasında UFO gördüğünü iddia etmesi Hava Kuvvetleri Karargahı’nda günün konusu oldu. İki gün süren inceleme sonrasında, "Üsteğmen Dinçer’in meteoroloji balonu ya da kuş sürüsü görmüş olabileceğine" karar verildi. Hava Kuvvetleri Komutanlığı’ndan dün yapılan açıklamaya göre, T37 uçağı ile havalanan Dinçer’in ısrarı üzerine havalanan iki F16 savaş uçağı, bölgede UFO aradı ama bir sonuç elde edemedi. 
     Cismi tespit edemeyen İzmir’deki yer radarı, Eskişehir’deki haraket merkezi ile UFO arayan F16’ların bulguları önceki gün ve dün Hava Kuvvetleri Haraket Başkanlığı’nda masaya yatırıldı. Ve sonunda bir karara varıldı. 
     
     Radarda görülmedi 
     ANKARA Milliyet 

     Geçmişte hem askeri hem de sivil pilotların sık sık UFO gördükleri yönünde iddialar gündeme getirdiklerini anımsatan Hava Kuvvetleri kaynakları, "Tanımlanamayan Uçan Cisim UFO olduğu ileri sürülen cisim, yer radarlarında ve çok kuvvetli F16 radarlarında tespit edemedi. Dolayısıyla cisim hareket halindeki bir kuş sürüsü ya da meteoroloji balonu olabilir" değerlendirmesinde bulundular. 
     



 GÜNCEL 











</TEXT>
</DOC>
