<DOC>
<DOCNO> 32374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur23.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksici eyleminde şoförler birbiriyle kapıştı... 
</HEADLINE>
<TEXT>

     İstanbul'da, sorunlarına dikkat çekmek amacıyla eylem yapan taksiciler, çalışan bazı meslektaşlarının araçlarına zarar verdi. 
     İstanbul Taksiciler Birliği'nin kontak kapatma çağrısına uyarak işe çıkmayan ve gruplar halinde şehiriçinde korna çalarak tur atan taksiciler, Üsküdar, Bostancı, Kasımpaşa ve Şişli başta olmak üzere bazı semtlerde, eyleme katılmayarak çalışan meslektaşlarına tepki gösterdi. 
     Çalışan taksilere taş, yumurta ve domates atarak zarar veren protestocu taksiciler ile eyleme katılmayan meslektaşları arasında zaman zaman kavgalar yaşandı. 
     Eyleme çıkan taksi şoförleri, tepe lambalarını gazete kağıtları ve torbalarla kapattılar, camlarına da ''çalışmıyoruz'' yazılı kağıtlar astılar. 
     Bu arada, İstanbul Otomobilciler Esnaf Odası Yönetim Kurulu Başkanı Semih Kaçanoğlu, eylemi kınadıklarını bildirdi. 
     Eyleme katılmayan ve çalışmak isteyen 25-30 taksiye protestocuların taş atarak zarar verdiğini belirten Kaçanoğlu, ''Bazı taksici arkadaşlarımızın da çıkan arbedede hafif şekilde yaralandığını öğrendik. Bu eylemin failleri bulunsun ve devlet bunlardan hesap sorsun'' dedi. 
     Taksici esnafının sorunlarını çözmek amacıyla çalışmalar yaptıklarını ve son olarak taksi ücretlerine yaklaşık yüzde 25 oranında zam için yetkililerden söz aldıklarını ifade eden Kaçanoğlu, ''Büyük ihtimalle zam, 22 Temmuz gününden itibaren yürürlüğe girebilecek. Bu da taksici esnafımızı biraz olsun rahatlatacak'' dedi. 
     İstanbul Otomobilciler Esnaf Odası Başkan Yardımcısı Mustafa Silahyürekli de taksici esnafının eylem yapmak için çok haklı nedenleri bulunduğunu, ancak bunun yasal bir eylem olmadığını söyledi. 
     Eylemin bu şekilde yapılamayacağını ifade eden Silahyürekli, ''Aynı mesleği, ekmeği paylaşıyorsunuz. Taş ile birbirinize girişir misiniz '' dedi. 
     Silahyürekli, eylemin nedenlerinden biri olarak gösterilen taksici cinayetlerinin ise ''çoğu kez, kan davası gibi kişisel nedenlerden işlendiğini'' söyledi. 
     Taksicilere kontak kapatmaları yönünde çağrıda bulunan İstanbul Taksiciler Birliği Başkanı Güneş Taş ise taksici esnafının sorunlarına dikkat çekmek istediklerini söyledi. 
     İstanbul'da son 10 yılda, 44 meslektaşlarının saldırıya uğrayarak hayatını kaybettiğini dile getiren Taş, ''Taksici cinayetleri ve korsan taksi sorunlarını İçişleri Bakanımız çözebilir'' dedi. 
     LPG'ye sürekli zam yapıldığını, bu zamların mesleği yapılamaz hale getirdiğini söyleyen Taş, ''Provokasyon korkusuyla eyleme katılanlardan bugün evde oturmalarını istedik'' diye konuştu. 
     
     






</TEXT>
</DOC>
