<DOC>
<DOCNO> 24276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun17.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Taliban karşıtlarına silah verecek 
</HEADLINE>
<TEXT>

     ABD'nin, Taliban örgütünü, Usame bin Laden'i desteklemekten vazgeçirmek amacıyla Taliban'a karşı savaşan güçlere silah ve askeri malzeme vereceği öne sürüldü. 
     ''New York Post'' gazetesinin birinci sayfadan verdiği habere göre, ABD, bu konuda siyasi arenada her zaman yan yana gelmediği Rusya ve İran gibi ülkelerle işbirliği yapacak. 
     Haberde, ''Amerikalı diplomatlar ve terör uzmanlarının, Taliban'a karşı savaşan güçlere silah ve malzeme verilmesi'' konusunu tartıştıkları ve uzmanların, ''bu yoldan Taliban'a yapılacak baskı sonunda, örgütün Usame bin Laden'i desteklemekten vazgeçeceğini umdukları'' kaydedildi. 
     Bin Laden halen Afganistan'da, Taliban örgütünün koruması altında yaşıyor. ABD, baskılar sonucu bin Laden'in Afganistan'ı terketmek mecburiyetinde kalacağını ve yakalanmasının kolaylaşacağını hesaplıyor. Bin Laden'i Amerikan vatandaşlarına karşı komplo düzenlemekle suçlayan Amerikan yönetimi, onu yakalayarak yargılamak niyetinde. Gazete Rusya'nın da, Çeçenlere yardımda bulunduğu gerekçesiyle bin Laden'e karşı olduğunu ve bu gerekçeyle ABD ile işbirliğine yanaştığına dikkat çekti. ABD şimdiye kadar Taliban'a karşı uyguladığı diplomatik ve ekonomik yaptırımlardan sonuç alamadı. Bin Laden'i ele geçirmek için girişilecek bir komando harekatının ise çok riskli olacağı hesaplanıyor. 







</TEXT>
</DOC>
