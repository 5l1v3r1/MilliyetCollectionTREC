<DOC>
<DOCNO> 21347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun11.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızının ölümüne yardım eden baba "Yaşamının anlamı kalmamıştı" 
</HEADLINE>
<TEXT>

     İngiltere'de geçen yıl alkol bağımlısı olan ve ruhsal sorunları bulunan 22 yaşındaki kızının ölümüne yardım eden baba, mahkemede devletten, umudu tükenen kişilere yardım edilmesini ya da ölmelerine izin verilmesini istedi. 
     Ötanazinin bazı durumlarda kaçınılmaz hale geldiğinin devlet tarafından kabul edilmesi gerektiğini savunan 52 yaşındaki James Lawson, geçen yıl 22 yaşında ölen kızı Sarah'ın kendisinden ''ölümüne yardımcı olmasını'' istediğini, onun içinde bulunduğu şartları da göz önünde tuttuğunda bu talebi geri çevirmenin baba olarak imkansız göründüğünü öne sürdü. 
     Daha önce de defalarca intihara kalkışan kızına önce portakal suyuyla 130 tablet içiren, daha sonra da acı çekmemesi için başına plastik torba geçirdikten sonra yastık basarak boğan baba, kızının 16 yaşında alkol bağımlısı olduğunu ve daha sonra da sık sık atak yapan manik depresyona yakalandığını belirtti. 
     Sarah için yaşamın çekilmez hale geldiğini, giderek çevreden kopan genç kızın sık sık psikiyatrik tedavi görmesine rağmen gerçek bir danışmanlık hizmeti alamadığı için büyük bir mutsuzluk içinde yaşadığını söyleyen baba, ''Her sabah kalkıp bir şişe votkayı bitiriyordu. Yaşamasının bir anlamı kalmamıştı'' dedi. Mahkeme James Lawson ile ilgili kararını dosyanın tümünün incelenmesinden sonra önümüzdeki hafta içinde verecek. 






</TEXT>
</DOC>
