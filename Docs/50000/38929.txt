<DOC>
<DOCNO> 38929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sondun03.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NE yapsın böyle adaleti... 18 yıl idamı bekledi, DNA testi ile aklandı 
</HEADLINE>
<TEXT>

     ABD'de, 1982'de 9 yaşında bir kıza tecavüz ettikten sonra öldürmek suçundan idama mahkum edilen Charles Fain, 18 yıl sonra DNA testi sayesinde masum olduğunu kanıtladı. 
     ABD'nin kuzeybatı eyaletlerinden Idaho'daki cezaevi yetkilileri, 18 yıl önce idama mahkum edilen Fain'in DNA testi sayesinde masum olduğunun anlaşılması üzerine serbest bırakıldığını belirttiler. 
     Yetkililer, Amerikan Federal Soruşturma Bürosu FBI'ın öldürülen 9 yaşındaki kızın üzerinde bulunan saçların Fain'e ait olduğunu söylemesi üzerine Fain'in tutuklandığını ve 1982'de idama mahkum edildiğini belirterek, ''18 yıl sonra, cinayete kurban giden kızın üzerindeki saçlarla Fain'inkilerin karşılaştırılmasının ardından suçsuz olduğu anlaşılan Fain önceki gün serbest bırakıldı'' dedi. 
     Başkent Washington'da bulunan idam cezası bilgi merkezi yetkilileri ise Charles Fain'in ABD'deki 23 eyalette 1973'ten bu yana masumiyeti kanıtlanarak serbest bırakılan 97. idam mahkumu olduğunu söylediler. 







</TEXT>
</DOC>
