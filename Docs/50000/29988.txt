<DOC>
<DOCNO> 29988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/ekonomi/aeko.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞ GÜNDE HALLEDERİZ 
</HEADLINE>
<TEXT>

IMF İcra Kurulu'nun Türkiye toplantısının ertelendiğini Cenevre'de Hazine Müsteşarı Faik Öztrak'ın telefonu üzerine öğrenen Derviş, "Açıklama olumsuz değil. Beş günde hallederiz" dedi. 
     SEÇKİN ÜREY 

     Devlet Bakanı Derviş, IMF İcra Direktörleri Kurulu'nun, Türkiye'ye verilecek 1.5 milyar dolarlık ikinci dilim kredinin karara bağlanacağı toplantısının ertelendiğini Cenevre'de öğrendi. Hazine Müsteşarı Faik Öztrak'tan, IMF Başkanı Köhler'in yazılı açıklamasını telefonda dinleyen Derviş, "Çok önemli değil. Zaten açıklamanın başı da çok olumlu. Bazı konularda daha fazla bilgiye gereksinim duydukları için toplantıyı ertelemişler. İstedikleri ek bilgiyi vermeye çalışacağım. Ne kadar süre erteleneceği onların kararı ama birkaç gün bize zarar vermez. Türkiye'nin başarıları da övüldü. Beş günde hallolur. Direktörler toplantısının, önümüzdeki dört - beş gün içerisinde yapılmasını bekliyorum" dedi. 
     
     '4 artı 2 artı 1 engelledi' 
     Derviş, ertelemeye Telekom Yönetim Kurulu'nun atanması sürecinde yaşanan problemlerin neden olmuş olabileceğini söyledi. Özellikle, yönetim kurulunun atanmasında oluşturulan formulün 4 artı 2 artı 1 olarak adlandırılması nedeniyle bazı soru işaretlerinin doğmuş olabileceğini ifade eden Derviş, "Telekom'da geciktik, epey sorunlu bir süreç geçirdik. Ertelemenin bu gecikme ile bağlantısı olabilir. Benim yönetime seçilen arkadaşların bilgisi ve deneyimi konusunda tereddütüm yok. ABD'ye gittiğimde bunu kendilerine anlatmaya çalışacağız. Seçim sonucunun gazetelerde manşet olarak '4 artı 2 artı 1' diye verilmesi birtakım şüpheler uyandırdı, çok yanlış oldu. Böyle şeyler olmaz. Sonuç 7-0’dır. Yönetimi biz Hazine olarak seçtik. Ben aslında hanım yöneticilerin de atanmasını istiyordum. Böyle bir atamayı çok istedim ama bu konuda aday gösterebilecek bir hanım bulamadık" dedi. 
     IMF açıklamasının tam metnini ABD'ye giderken Londra Büyükelçiliği'nden alacağını belirten Derviş'in Alman Maliye Bakanı Kochwaser ile yaptığı görüşmede de konunun görüşüldüğü öğrenildi. 
     
     Geçen hafta öğrendi 
     IMF İcra Kurulu'nun Türkiye toplantısını erteleyeceğine ilişkin ilk sinyallerin geçen hafta içinde geldiği, IMF ile temas halinde olan Devlet Bakanı Kemal Derviş'in, bu izlenimini Başbakan Ecevit'e ilettiği, Ecevit'in de bu izlenim üzerine, muhtemel bir ertelemeyi önlemek için IMF Başkanı Horst Köhler ile görüştüğü öğrenildi. Köhler’le telefon görüşmesinde, Emlak Bankası ile ilgili yasanın onayının kritik bir rol oynayacağını öğrenen Başbakan Ecevit’in de bu nedenle Sezer’e onayla’ mesajı gönderdiği belirtildi. 
     
     Serdengeçti’yi Amerika’ya çağırdı 
     IMF’nin bazı teknik konularla ilgili soruları olduğunu belirten Derviş, "Para politikası ile ilgili sormak istedikleri konular var. Bu nedenle Merkez Bankası Başkanı Serdengeçti veya kendisi olmazsa MB'den bir yetkilinin Washington'a gelip görüşmelere katılmasını isteyeceğim. 1990'lı yılların popülizmini bitirmemiz gerekiyor. Rant dağıtımı yerine, üretimi destekleyen bir program uyguluyoruz. Alışkanlıkların aşılması, herkes için kolay olmayabilir. Aramızdaki sürtüşmeler olsa bile programın en önemli boyutlarından taviz vermeden yolumuza devam etmemiz lazım" dedi. 
     
IMF krediyi son anda ertelediFon Başkanı Köhler, Türkiye'nin yükümlülüklerini tam yerine getirmediği gerekçesiyle bugün yapılması beklenen gözden geçirme toplantısını ertelediklerini açıkladı 
     YASEMİN ÇONGAR 

     Uluslararası Para Fonu IMF , Türkiye'ye 1.5 milyar dolarlık yeni kredi dilimini serbest bırakmak üzere bugün yapmayı planladığı İcra Direktörleri Toplantısı'nın gündeminden Türkiye'yi, "son dakika" kararıyla çıkardı. Kararın gerekçesi, Türk hükümetinin IMF'ye sözü verilen yükümlülükleri tam olarak yerine getirmemesi olarak açıklandı. 
     IMF Başkanı Horst Köhler, "Türk hükümetinin iktisadi programı genel olarak, iyi biçimde uygulamasına ve kayda değer sayıda, anahtar nitelikli yasal düzenlemeyi Meclis'ten çıkarmasına rağmen, Fon İcra Direktörleri'nin gözden geçirme toplantısı öncesinde alınması gereken bazı önlemlerin henüz tamamlanmadığını" bildirdi. Köhler, bankacılıkla ilgili birçok düzenlemenin bu kapsamda olduğunu ve bunların en kısa zamanda yerine getirileceğini umduğunu söyledi. 
     
     Siyasi tercihler’ 
     Fon Başkanı ayrıca, Türk Telekom'un yeni Yönetim Kurulu'nun, iktisadi programın gereklerine uygun olduğunun da karşılıklı tespitine ihtiyaç duyduklarını açıkladı. IMF Başkanı'nın yazılı açıklaması, dün Türkiye saatiyle 17.30'da yayımlandı. Milliyet'in görüştüğü IMF yetkilileri, Cumhurbaşkanı Sezer'in Emlakbank'ın tasfiyesine ilişkin yasayı onayladığı haberinin, Köhler'in açıklamasından sonra kendilerine ulaştığını, Türk hükümetiyle IMF arasında üst düzeyde temasların sürdüğünü belirttiler. 
     Telekom yönetimine atamalarda "siyasi" tercihlerin belirleyici olduğu görüşü, IMF yönetimini rahatsız ediyor. Bu rahatsızlık, Köhler tarafından Başbakan Bülent Ecevit'e de hafta sonunda telefonda iletilmişti. IMF yetkilileri, İcra Direktörleri Kurulu'nun Türkiye'yi ele alacağı toplantı için yeni tarihin henüz belirlenmediğini ve bu kararın Ankara ile temaslar sonrasında alınacağını vurguladılar. 
     
     Program değişebilir’ 
     Öte yandan, Devlet Bakanı Kemal Derviş'in IMF yönetimi, ABD Hazine Bakanı Paul O'Neill, Dünya Bankası yetkilileri ve yatırımcılar ile görüşmek için 3 - 7 Temmuz arasında Amerika'ya gelmesi planlanmıştı. 
     5 Temmuz'da Dünya Bankası'nın Türkiye'ye vereceği 1.5 milyar dolarlık krediyle ilgili anlaşma da Derviş'in katılacağı bir törenle imzalanacaktı. Ancak Türk diplomatik kaynakları, IMF'nin Türkiye toplantısını ertelemesi üzerine, şimdi Derviş'in programının da değişebileceğini belirtiyorlar. 
     
IMF de kendi içinde bölündü      YASEMİN ÇONGAR 

     IMF’nin bugün yapması planlanan toplantıyı dün son anda ertelemesi, Fon içinde de tartışmalara yol açtı. IMF Başkanı Horst Köhler'in yazılı açıklamasında erteleme kararı, "bankacılık alanında bazı yükümlülüklerin yerine getirilmemesi ve Telekom yönetimine atamaların yarattığı soru işaretlerine" bağlandı. 
     Ancak IMF'ye yakın kaynaklar, erteleme kararının asıl olarak, Emlakbank'ın tasfiyesine ilişkin yasanın Cumhurbaşkanı Sezer tarafından en az bir süre daha onaylanmayacağı ve IMF icra Direktörleri Kurulu'nun da bu onay çıkmadan, Türkiye'ye krediyi serbest bırakamayacağı düşüncesinden kaynaklandığını belirtiyorlar. 
     Cumhurbaşkanı Sezer'in söz konusu yasayı dün akşam saatlerinde onaylaması ise, IMF yönetimini zor durumda bıraktı. Gerek Avrupa'da bulunan Devlet Bakanı Derviş, gerekse Ankara'daki üst düzey bürokratlarla temas kuran IMF yetkilileri, yasanın onaylanmasının yanı sıra, Telekom üst yönetimine atamaların profesyonel’ nitelikli olmamasının da kendilerinde kaygı yarattığını dile getirdiler. 
     IMF İcra Direktörleri Türkiye toplantısının, önümüzdeki bir hafta içinde yapabileceği vurgulandı. 
     Fon'a yakın kaynaklar, bu aşamada Telekom atamalarının değişmesi olasılığı bulunmadığını IMF’nin de bildiğini, profesyonel çalışma ilkelerine bağlı kalınacağı konusunda güvence aradığını kaydediyorlar. IMF’nin kararı, bir yandan yükümlülüklerin ne kadar ciddi takip edildiğini gösterirken, bir yandan da Ankara üzerindeki baskının gevşetilmeyeceğinin işareti sayılıyor. Buna karşın, Emlakbank Yasası'nın onaylanmasının zamanındaki belirsizliğin, IMF yönetimini "acele tepkiye yönelttiği ve bunun daha sonra bazı IMF yetkililerinde pişmanlık yarattığı" belirtiliyor. 
     



 EKONOMİ 

























</TEXT>
</DOC>
