<DOC>
<DOCNO> 25201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sonspo10.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor'lu kaleci Gökhan'a Fenerbahçe de talip.. 
</HEADLINE>
<TEXT>

     Yimpaş Yozgatspor'un Ümit Milli file bekçisi Gökhan'a, Beşiktaş ve Trabzonspor'dan sonra Fenerbahçe'nin de talip olduğu bildirildi. Milli takım kampında bulunan başarılı file bekçisiyle Fenerbahçe yöneticilerinin görüştüğü belirtildi. 
     Yimpaş Yozgatspor'da iki sezondur forma giyen Gökhan'ı geçen yıldan itibaren izleyen Trabzonspor'un ardından sezon içinde Beşiktaş devreye girmişti. Beşiktaş Başkanı Serdar Bilgili'nin Yozgat'ta yapılan maç sırasında ''Sezon sonunda bize verin'' dediği kaleci Gökhan'ı transfer listesine alan Fenerbahçe'nin ön görüşme yaptığı, milli takım kampı sonrasında resmi görüşme yapılacağı bildirildi. 
     Kırmızı-siyahlı ekibin yönetimi, Fenerbahçe yönetiminin kendilerine Gökhan'la ilgili resmi başvurusunun bulunmadığını, ancak kendilerinin dolaylı olarak aynı bilgileri edindiklerini belirterek,''Talip olan varsa bizimle görüşürler, gereken neyse yaparız'' diye konuştular. Bu arada, Trabzonspor'un transfer listesine aldığı İlyas için takas önerisine sıcak bakmayan kırmızı-siyahlı ekibin yöneticileri, takas yoluyla futbolcu almayacaklarını, vermeyi de düşünmediklerini kaydettiler. 
     Öte yandan, kırmızı-siyahlı ekipte iç transfer görüşmeleri rötarlı başlıyor. Transfer komitesi dün yaptığı toplantı sonrasında görüşmelerin yarın başlamasını uygun buldu. İlk etapta takım kaptanları Cihat ve Cengizhan, Yozgat'a çağrıldı. Transfer görüşmelerinin hafta sonuna kadar sonuçlandırılması planlandı. 







</TEXT>
</DOC>
