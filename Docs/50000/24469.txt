<DOC>
<DOCNO> 24469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sondun03.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşmiş Milletler'den silah kaçakçılığına kurnaz darbe 
</HEADLINE>
<TEXT>

     BM genel kurulu, yeni üretilen hafif silahların üzerine seri numarası ve yapıldığı yerin yazılmasını zorunlu hale getiren bir sözleşmeyi oybirliğiyle onayladı. 
     Silahların üzerindeki numara ve yer isimlerinin, silahın yasadışı ellere geçmesini önlemek ve silah kaçakçılığına mani olmak açısından yararlı olacağı belirtiliyor. 
     Sözleşme, üye ülkelerin, hafif silah ithalat ve ihracat kayıtlarını tutmalarını ve bunları en az 10 yıl süreyle saklamalarını öngörüyor. Kaydı tutulacaklara, silah parçaları ve bunların mühimmatı da dahil edildi. 
     BM Genel Kurulu, geçen Kasım ayında kara para aklama, insan ve uyuşturucu kaçakçılığıyla mücadeleyi öngören sözleşmeleri onaylamıştı. Küresel suç şebekeleriyle mücadeleyi öngören bu sözleşmelerin hepsine birden ''BM Sınıraşırı Örgütlü Suçlarla Mücadele Konvansiyonu'' adı verildi. 
     Hafif silahlarla ilgili sözleşmenin yürürlüğe girebilmesi için en az 40 ülke tarafından imzalanması ve onaylanması gerekiyor. Sözleşmenin 1 Temmuz 2001 ile 12 Aralık 2002 tarihleri arasında ülkelerin imzasına açık tutulacağı öğrenildi. 






</TEXT>
</DOC>
