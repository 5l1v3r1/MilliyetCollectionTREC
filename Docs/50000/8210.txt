<DOC>
<DOCNO> 8210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sonspo06.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "İnter,Emre ve Okan'ın transferini dondurdu" 
</HEADLINE>
<TEXT>

     Avrupa Şampiyonlar Ligi B Grubu'nda dün yapılan maçlarda Galatasaray'ın deplasmanda Deportivo La Coruna'ya yenilmesi ve AC Milan'ın da Paris Saint Germain ile berabere kalması, İtalyan basınında ''Tur atlama savaşı yeniden başladı'' diye yorumlandı. 
     La Gazzetta dello Sport Gazetesi manşetten, ''Milan kaç tane gol kaçırdın " biçiminde bir başlık atarken, ''Şimdi Milan'ı Türkiye bekliyor ve daha sonra son meydan okuma İspanyollara karşı'' denildi. 
     AC Milan Teknik Direktörü Alberto Zaccheroni'nin ''şimdilik yerini koruduğu'' belirtilen haberde, ''Kulüp, Cesare Maldini ile Tassotti ikilisini çözüm olarak düşünüyordu. Ama 1 puan Zaccheroni ile devam edilmesini sağladı. Gelecek sezon için Terim'in pisti soğurken, Lippi'nin hissesi yükselmeye başladı'' diye yazıldı. 
     Gazete, Galatasaray-Deportivo La Coruna maçıyla ilgili olarak ise ''Deportivo, Galatasaray'ı yere seriyor ama Türkler başta kalıyor'' başlığı kullanarak, İspanyol ekibinin daha kararlı ve atak bir oyun sergilediğini ve galibiyeti hak ettiğini vurguladı. 
     Corriere dello Sport Gazetesi de, ''Galatasaray'ı Victor ve Djarminha düşürüyor'' başlığını kullanırken, ''Açılışı Real Madrid'in eski gözdesi, kapanışı ise penaltıdan Brezilyalı yaptı'' denildi. Gazete, B Grubu'nda alınan sonuçlar sonrasında turu geçme mücadelesinin yeniden başladığını bildirdi. Bu arada Tutto Sport Gazetesi de 2 haftadır gündemde olan FC Inter'in Galatasaray'dan Emre ve Okan ile ön sözleşme imzladığı konusuyla ilgili olarak, ''Inter, Emre ve Okan'ın transferini şimdilik dondurdu'' biçiminde bir iddiada bulundu. Haberde, ''Emre ve Okan ile ön sözleşme olabilir ama Inter henüz onlar için para yatırmaya karar vermedi. Galatasaray'ın orta alan oyuncuları Emre ve Okan, flaş transfer gibi geliyordu. Ne olursa olsun halen somut bir proje'' diye yazıldı. 




</TEXT>
</DOC>
