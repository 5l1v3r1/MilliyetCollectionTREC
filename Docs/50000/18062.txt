<DOC>
<DOCNO> 18062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur25.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Enerji Bakanı Ersümer'i istifaya davet etti 
</HEADLINE>
<TEXT>

     FP Genel Başkanı Recai Kutan, Enerji ve Tabii Kaynaklar Bakanı Cumhur Ersümer'in Beyaz Enerji Davası İddianamesi'nin açıklanmasının ardından istifa etmesi gerektiğini savundu. 
     Kutan, parti genel merkezinde, Türkiye Ziraat Yüksek Mühendisleri Birliği Başkanı Halil Bilici ve beraberindeki heyeti kabul ederek bir süre görüştü. 
     Bilici, burada yaptığı konuşmada, temsil ettikleri işkolunun sorunları hakkında Kutan'a bilgi vererek destek istedi. 
     Kutan da Türkiye'nin en ciddi sorunlarının başında ''uygulanan yanlış tarım politikasının'' geldiğini ifade ederek, Türkiye nüfusunun önemli bir bölümünün tarımla ilgilendiğini kaydetti. Gelişmiş ülkelerde tarımın devlet tarafından en ileri seviyede desteklendiğini anlatan Kutan, Türkiye'de ise tarımla uğraşanların milli gelirden aldığı payın yüzde 13 dolayında seyrettiğini ifade etti. 
     Bu aşamada, Bakan Ersümer'e tavsiyesinin olup olmadığına ilişkin bir soruya da Kutan, ''Tavsiyemiz baştan beri şu oldu Herhangi bir itham yapmadan, Sayın Ersümer'in özellikle Enerji ve Tabii Kaynaklar Bakanlığı personelinden hem de üst seviyede çok kimsenin tutuklanmış olmasından sonra istifa etmesi gerekirdi. Şu anda da tavsiye edeceğim husus, bu iddianame de ortaya çıktıktan sonra Sayın Ersümer'in istifa etmesidir'' karşılığını verdi. 
     
     






</TEXT>
</DOC>
