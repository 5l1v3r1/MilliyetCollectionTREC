<DOC>
<DOCNO> 47465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/spo06.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpik ayıbın faturası 
</HEADLINE>
<TEXT>

İstanbul Büyükşehir Belediyesi, HDK’ya olan 24 trilyon lirayı aşan borcunu ödemeyince, Olimpiyat Stadı’nın ilk taksidi hazineden çıktı 
     MURAT AĞCA 

     YARIM asırlık rüyaydı önce, şimdi çölde vaha oldu. Ekonomik krizle boğuşan hükümete de kambur. 80 bin kişilik tribünü var ama aydınlatacak elektriği yok. Hollanda’dan özel çimleri serildi, ama sulayacak suyu yok. Lüks locaları tamam ama ısıtacak gazı yok. Hepsinden öte, doğru dürüst yolu bile yok. İkitelli’nin ayaz ovasında yalnızlık abidesi gibi yükselen Olimpiyat Stadı, "biteceği" 13 Aralık’ta kaderine terk edilecek, bu gidişle dış borcunu da devlet ödeyecek. 
     İNŞAATI üstlenen Hazırlık ve Düzenleme Kurulu HDK , İstanbul Büyükşehir Belediyesi’nden 24 trilyonu aşan kanuni alacağını tahsil edemeyince, korkulan oldu ve 4 Ekim’deki 4 trilyonluk ilk geri ödeme, borcun garantörü hazine tarafından karşılandı. Belediyeyi mahkemeye veren HDK, alacağını tahsil edene dek 105 milyon dolarlık dış borcun taksitleri devlete yük olmaya devam edecek. Dev yatırımla bitme aşamasına gelen stadın nasıl işletileceği ise h l belirsiz. 
     KULÜPLERİN almadığı, alt yapısı, yolu olmayan, henüz kazanılmamış olimpiyatın stadı, şimdi kullanılamadan çürüme tehlikesiyle karşı karşıya. TMOK Başkanı Sinan Erdem, belediye borçlarının işi iflasın eşiğine getirdiğini belirterek, "2002’de 105 milyon dolarlık ana para ödemeleri de başlayacak. Belediye, Başak Konutları’na 7.5 milyon dolara salon yapıyor, ama bize borcunu bir türlü ödemiyor" dedi. Meclis KİT Komisyonu da konunun araştırılmasını kararlaştırdı. 
     



 SPOR 
























</TEXT>
</DOC>
