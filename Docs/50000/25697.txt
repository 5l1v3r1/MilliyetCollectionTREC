<DOC>
<DOCNO> 25697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/spor/spo01.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayfur işi bitti 
</HEADLINE>
<TEXT>

Beşiktaş yönetimi, milli futbolcu ile giriştiği transfer pazarlığında taviz verip, anlaşmayı sağladı. 400 milyar liralık teklife 100 milyar zam yaparak, kaptanı ikna etmeyi başardı 
     KARTAL YİĞİT 

     SİYAH - Beyazlı yönetim, kaptan Tayfur’la son anda anlaşma sağladı. Menajer Sinan Engin, pazarlığa oturmadan önce Tayfur’u aradı ve "Başkanımız hiçbir oyuncuya taviz verilmemesini istedi. Bir yıllığına 400 milyar öneriyoruz. Ayrıca 200 milyar liralık alacağını da hemen vereceğiz" dedi. 600 milyar lira isteyen tecrübeli futbolcu ise, "Ayrılmak istemiyorum. Ancak bu rakama da imza atmam" diye konuştu. 
     TAKIMDA en çok forma giyen futbolcuların başında geldiğini hatırlatan Tayfur, "Önümüzdeki sezon birçok oyuncu benden fazla alacak. Ben takım kaptanıyım. Pazarlıkta bunlar da göz önüne alınmalı. Madem bu rakamda ısrar ediyorsunuz, yüz yüze görüşmeye de gerek yok" ifadelerini kullandı. Bu gelişmeler üzerine Sinan Engin, öğleden sonra yeniden Tayfur’u arayıp, rakamı 500 milyara çıkardıklarını iletti. 
     MENAJER Sinan Engin, "Başkan seni bırakmak istemiyor. Sen bizim kaptanımızın. Fiyatı 500 milyar liraya çıkardık. Ayrıca alacağın 200 milyarı da imzadan sonra vereceğiz. Yarın bugün gel, imzanı at" dedi. Bu teklifi kabul eden Tayfur’un bugün sözleşme yapacağı bildirildi. Almanya’da tedavi gören Bayram, 350 milyar liralık teklifi kabul etmeyip, rakamın artırılmasını istedi. Sertan bugün imza atacak. Wolfburg’la anlaşan Karhan da dün kulübe gelerek resmen Beşiktaş’la ilgisini kesti. 
     
Courbis iddiası      BEŞİKTAŞ, Daum’un Almanya’daki kokain davasıyla zor günler geçirirken Alman hocanın lisansının iptalini göz önüne alarak yeni teknik adam arayışlarına girdiği iddia edildi. Fransız medyasında iki gündür küme düşen Marsilya’nın Teknik Direktörü Roland Courbis’in Beşiktaş ile görüştüğü ve Daum’un gitmesi halinde Siyah - Beyazlıların başına geleceği haberlerinin çıktığı belirtildi. 
     
Mehmet’ten uyarı      BEŞİKTAŞ’TA jübile gelirini TEGV’e bağışlayacağını açıklayan Mehmet, Avrupa Koleji’nin paneline katıldı. Emektar futbolcu, "16 yıl sonra Avrupa’ya gidememek üzücü. Transfer görüşmelerinde para isteyen futbolcular bu başarısızlığı da göz önüne almalı. Amacım bir gün Beşiktaş’ı çalıştırmak" dedi. Mehmet’e, eğitime yaptığı katkılardan dolayı bir plaket verildi. 
     



 SPOR 






















</TEXT>
</DOC>
