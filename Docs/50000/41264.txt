<DOC>
<DOCNO> 41264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/yazar/uras.html </URL>
<DATE> 2001/09/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İş ilanları azaldı iş arayanlar çoğaldı 
</HEADLINE>
<TEXT>

     Gazete bayii "Bir şey dikkatimi çekti" dedi... "Hafta sonu Milliyet ve Hürriyet gazetelerini satın alan yeni bir müşteri grubu oluştu... Bunlar her gün gazete almayan ve de daha önceleri bize uğramayan orta yaş grubu hanımlar, beyler... İş ilanlarının yayımlandığı insan kaynakları eklerinin çıktığı gün gazete alıyorlar... Hem de insan kaynakları ekini veren iki gazeteyi birden..." 
     Ekonominin canlı olduğu dönemlerde sayfa sayfa yayımlanan insan kaynakları ekleri şimdi cılızlaştı. İnsan kaynağı eklerinin arka bölümlerinde sayfa sayfa, eğitim konferansı ve eğitim programı ilanları yer alırdı. Dünyanın ünlü konuşmacılarını pahalı katılım ücreti ile izleme fırsatı yaratan kuruluşlar ilanlar verirdi... 
     Eğitim programları ve paralı katılımlarla düzenlenen konferanslar artık yok. 
     Cılız insan kaynakları eklerinde personel alımı için ilan verenler, daha çok pazarlama elemanı ile muhasebe elemanı arıyor. 
     Milliyet'in "İş Yaşamı" başlığı ile yayımlanan insan kaynakları ekinde geçen hafta iki kamu kuruluşunun personel ilanı yer almıştı. Devlet İstatistik Enstitüsü 21 uzman yardımcısı için sınav açıyordu. Sosyal Sigortalar Kurumu, sigorta müfettiş yardımcılığı için sınav duyurusu yapıyordu. 
     Dört tekstil firması modelist, bant şefi, makastar ve muhasebe müdürü arıyordu. 
     Muhasebe müdürü arayan sekiz firma daha vardı. 
     Metalürji mühendisi, makine mühendisi, satış temsilcisi, pazarlama elemanı ilanları yanında bir de "askerliğini yapmış programcı" ilanı dikkati çekiyordu. 
     Hürriyet'in geçen hafta sonu insan kaynakları ekinde 169 firma ve kuruluşun personel ilanı yayımlanmıştı. 
     Merkez Bankası'nın araştırmacı, uzman yardımcısı ve memur alımı ile ilgili üç ayrı ilanı vardı. 
     Sigorta şirketleri satış elemanı arıyordu. 
     Tekstil ve giyim sanayiinden çok sayıda uzman eleman talebi vardı. 
     Yönetici asistanı - sekreter talebi dikkati çekiyordu. 
     Plasiyer şoför, satış temsilcisi, güvenlik personeli, mağaza müdürü, insan kaynakları uzmanı ilanlarının sayısı çoktu. 
     Avukat, mühendis, tasarımcı gibi elemanlar da aranıyordu. 
     Türkiye'de çok sayıda insan işsiz iken, kriz nedeniyle bunlara ek olarak çok sayıda meslek sahibi mavi ve beyaz yakalı da işini kaybetti. 
     İş ve İşçi Bulma Kurumu'na kaydını yaptırmış işsizlerin sayısı temmuz ayı sonunda 658 bine ulaştı. Kayıt yaptıran işsizlerin 30 bini fakülte, 29 bini iki yıllık meslek yüksek okulu, 2 bini sanat okulu, 188 bini lise mezunu. 
     Bunlar iş aramak için İş ve İşçi Bulma Kurumu'na güvenenler. 
     Kayıtsız olarak iş arayanların sayıları bilinmiyor. 
     Kapı kapı dolaşarak kiralık veya satılık ev arar gibi iş aramanın güçlüğü ortada olduğuna göre, gazetelerin insan kaynakları ekleri iş arayanlar için büyük önem taşıyor. 
     Ve de ekonominin en kötü döneminde insan kaynakları eklerinde yayımlanan ilanlar insanlar için umut ışığı oluyor. İş imkanı yok ama, ümit kapısı tam olarak da kapanmamış durumda. Birileri az da olsa personel arıyor ve birileri az da olsa bu ilanlardaki adreslere başvurarak iş sahibi olabiliyor. 
     
     







Cim bom bommm... 


Anayasa değişikliği 


Konya’da krizin ve susuzluğun darbesi 


Yarın 


Üniversite değiştiriyor 


Basketin ödülü, 500 kadro 


Ericsson’da büyüme out, k rlılık in 


Arkadaşını gönderme 


Veraset ilamında görülmez 


Kıbrıs işi Vatikan'da halledilir 


İş ilanları azaldı iş arayanlar çoğaldı 


Uyanışın şehri olacak... 


</TEXT>
</DOC>
