<DOC>
<DOCNO> 34927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/soneko16.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank'ın çıkarttığı bonoları TOBB alacak 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Eximbank'a 100 milyon dolar kaynak artarılması sorununun aşılabilmesi için Eximbank'ın Sermaye Piyasası Kurulu'na SPK müracaat edeceğini bildirirken, ''Eximbank bono çıkaracak, bu bonoyu TOBB olarak biz satın alacağız' dedi. 
     Hisarcıklıoğlu başkanlığındaki TOBB heyeti, Ankara Ticaret Borsası'nı ziyaret etti. Rifat Hisarcıklıoğlu, ziyarette yaptığı konuşmada, dünden bu yana yoğun bir trafik yaşadıklarını anlatırken, göreve geldiklerinden beri ekonominin bugün gelmiş olduğu sıkıntılı dönemden çıkış yollarını araştırdıklarını kaydetti. Hisarcıkloğlu, dün yaptıkları temaslarda 355 oda ve borsadan gelen sonuçları hükümete ilettiklerini kaydetti. 
     TOBB Başkanı Hisarcıklıoğlu, olumlu sonuca gidileceği inancında olduğunu ifade ederken, ''çünkü, Türk ekonomisine gerçekten parmağı taşın altında olan, Türk ekonomisinin kalkındırılmasını isteyen kişiler bizim önerilerimize dikkat etmek durumundadır'' dedi. 
     Hisarcıklıoğlu, en önemli sorunlardan birinin bankaların çalışmaması olduğunu kaydederken, bankaların çalışmasının Türk ekonomisini tekrar rahatlatacağını ve iyi bir düzeye getireceğini söyledi. 
     Eximbank'a TOBB olarak 100 milyon dolar aktarılması konusunda yarın ilgili başkan genel müdürle göreşeceklerini belirten Hisarcıkloğlu, sorunun çözüleceği inancında olduğunu kaydetti. Hisarcıklıoğlu, katma değer vergisi KDV iadesinin büyük bir kangren haline geldiğini kaydederek, KDV iadelerinin asgari altı ay ile 16 aya kadar varan sürelerle bekletildiğini anlattı. Bu konunun çözümü için iyi bir sinyal aldıklarını söyleyen Hisarcıklıoğlu, ekonominin tekrar eski düzenine oturabilmesi için dolara hücumun Türk Lirası'ndan kaçışın durdurulması gerektiğine dikkat çekerken, ''hükümetin bu konudaki gerekli tedbirleri alacağı inancındayım'' dedi. 
     Başkan Hisarcıklıoğlu, Eximbank ile iglili bir soru üzerine, sorunun kanundan kaynaklanan durum nedeniyle, Eximbank'ın mevduat kabul edememesi ve TOBB'un da borç verememesi olduğunu ifade etti. Hisarcıklıoğlu, bunu aşabilmek için Eximbank'ın SPK'ya müracaat edeceğini, bono çıkartacağını ve bu bonoyu da TOBB olarak satın alacaklarını bildirdi. Rifat Hisarcıklıoğlu, Eximbank konusuyla ilgili olarak ilave iki kriterleri olduğunu belirtirken, bunlardan birinin TOBB'un vereceği 100 milyon doların KOBİ ihracatçılarına önerilmesi olduğunu, diğerinin ise azami 200 bin dolarlık bir tavanla bu kredinin kullandırılması olduğunu söyledi. Hisarcıklıoğlu, ikinci kriterle amaçlarının yaklaşık 1000-1500 KOBİ'ye aktarılacak kaynakla KOBİ'lerin tekrar ihracat hamlesine katkıda bulunmalarını sağlamak olduğunu söyledi. 
     







</TEXT>
</DOC>
