<DOC>
<DOCNO> 16640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/guncel/gun06.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizi fırsat bildiler 
</HEADLINE>
<TEXT>
Sen misin soruşturan 
Tarım Kredi Kooperatiflerin’de süresi dolan personeli emekliye ayırmaya başlayan birlik yönetimi, işe müdürleri soruşturan başmüfettişlerden başladı 
     HAKAN ŞANLITÜRK Ankara 

     Bilgisayar ve gübre skandallarıyla gündeme gelen Tarım Kredi Kooperatifleri Merkez Birliği TKKMB yeni bir skandala daha sahne oldu. Ekonomik kriz gerekçesiyle süresi dolan personeli resen emekliye ayırmaya başlayan birlik yönetimi, işe, başmüfettişlerden başladı. Eski Genel Müdür Raşit Doğan Enhoş ile halen Genel Müdür Yardımcıları olan Sadir Durmaz ve Ramazan Alkan hakkında soruşturma yapan başmüfettişler, "devletteki tasarruf önlemleri çerçevesinde emekliye sevk edilen ilk isimler" oldular. 
     TKKMB, emeklilik kararını verirken Genel Müdür Prof. Kadir Arıcı, bu süreçte kendilerinin bir dahli olmadığını söyledi. Arıcı, kararı Yönetim Kurulu’nun verdiğini bildirdi. Yönetim Kurulu kararıyla resen emekliğe sevk edilen başmüfettişlerden Osman Ünlüses, eski Genel Müdür Enhoş ile ilgili bilgisayar ve gübre yolsuzluklarını soruşturmuştu. 
     Diğer başmüfettişler Mehmet Demir ve Şevket Korkmaz’ın da, halen Genel Müdür yardımcıları olan Sadir Durmaz ve Ramazan Alkan hakkında soruşturma yaptıklarına işaret edildi. 
     
Önerge verilmedi      TKKMB’de bugüne kadar yapılan uygulamalarda yasal zorunluluk olmamasına karşın kararların Genel Müdürlüğün Yönetim Kurulu’na verdiği önerge süreciyle alındığı belirtildi. Yönetim Kurulu’nun toplanarak önergeyi karara bağladığı kaydedilirken, başmüfettişlerin emekliye ayrılması olayında ise bu işlemin yapılmadığı ve kararın doğrudan Yönetim Kurulu’nca verildiği öğrenildi. 
     Eski Genel Müdür Raşit Doğan Enhoş, Tarım Kredi Kooperatifleri’nin iştiraki olan Gübretaş’a Genel Müdür olarak atandı. Enhoş’un maaşı 6 bin 750 dolar olarak belirlendi. Türk Lirası yerine dolar olarak belirlenen yüksek ücretin kriterlerinin neler olduğu açıklığa kavuşmadı. Enhoş ile Gübretaş arasındaki 5 yıllık sözleşmede Enhoş’un görevden alınması durumunda 60 maaş tutarı tazminat verilmesi de hükme bağlandı. 
     Bu arada TKKMB, emeklilik uygulaması çerçevesinde süresi dolan 75 personelden 31’ini emekliliğe sevketti. 
     


 GÜNCEL 

























</TEXT>
</DOC>
