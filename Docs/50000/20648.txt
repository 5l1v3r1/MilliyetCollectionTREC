<DOC>
<DOCNO> 20648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/yasam/yas03.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Musluktan akan suya aman DİKKAT 
</HEADLINE>
<TEXT>
Su depolarından ZEHİR AKIYOR 
Apartmanların su depolarında kimyasal atık, koli basili hatta el arabası bile var.. Zehirlenmemek için tek çare ise, 6 ayda bir kapsamlı bir temizlik 
     İSTANBUL Milliyet 

     İstanbul Büyükşehir Belediyesi Hamidiye A.Ş. Genel Müdürü Arif Dağlar'dan, su depoları konusunda ürkütücü açıklamalar geldi. 
     Dağlar, kentteki mevcut su depolarının yüzde 98'inin sağlık açısından 'kesinlikle kullanılamaz' halde olduğunu ileri sürdü. Dağlar'a göre, ihmal edilen, temizliği hijyenik şartlarda yapılmayan su depolarında kimyasal ve biyolojik çamurlaşma, dökülme ve parçalanma görülüyor. Depoların durumu, uzman ekiplerin yapması gereken temizlik apartman görevlisi ya da temizlikçilere yaptırıldığı için daha da korkutucu bir hal alıyor. Gelen suyun kalitesini de bozan depoların 6 ayda bir kimyasal, biyolojik ve fiziksel dezenfeksiyona tabi tutulmasının şart olduğunu söyleyen Dağlar, su depolarının korkunç halini de şöyle özetliyor "Depolarda bakteri, mikrop, çamur hatta hayvan leşine rastladık. İçinden el arabası çıkan, hiç kapağı açılmayan depolar var. Halbuki bu depolardan gelen su ile dişlerimizi, yüzümüzü, bebeğimizi yıkıyoruz." 
     
     'Tifo bile yapabilir' 
     İstanbul Tabip Odası’ndan Dr. Murat Fırat, "Bu tür depolarda her tür mikrop üreyebilir. Bütün ishalli hastalıklar, tifo, dizanteri gibi hastalıklar ortaya çıkabilir. Depolar boşaltılmalı, içindeki tortu kazınmalı, klor kaymağıyla dezenfekte edilmelidir" dedi. 
     



 YAŞAM 





















</TEXT>
</DOC>
