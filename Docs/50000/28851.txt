<DOC>
<DOCNO> 28851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/spor/spo05.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasaya FP freni 
</HEADLINE>
<TEXT>

     CEMAL ERSEN 

     SPORDAN Sorumlu Devlet Bakanı Fikret Ünlü’nün 3813 sayılı yasanın 7 ve 31. maddelerinde yapılmasını istediği yasa değişikliği önerisi Fazilet Partisi engeline takıldı. Bakanlar Kurulu’ndan sonra, TBMM başkanlığından da onay alarak dün jet hızıyla komisyona sevk edilmesine karşın, önerinin burada görüşülüp genel kurula gönderilmesini olasılığının yok denecek kadar azaldığı bildirildi. 
     BAŞBAKAN Bülent Ecevit imzasıyla TBMM Başkanı Ömer İzgi’nin onayına sunulan tasarı "çok ivedi" ibaresi taşıdığı için, makam tarafından dün Milli Eğitim ve Spor Komisyonu’na gönderildi. Ancak Fazilet Partisi’nin kapanması nedeniyle meclis komisyonlarında yer alan FP’li üyelerin yerine yenilerinin bildirilmesi sürecinin meclis tatilinin başlayacağı 1 Temmuz tarihine kadar gerçekleşmesinin mümkün olmadığı kaydedildi. 
     
FIFA ve UEFA’ya resmi başvuru      BAKAN Ünlü’nün 3813 sayılı yasada değişiklik yapılarak başkan ve yönetim kurulu üyelerini görevden alma yetkisi istemiyle hazırladığı yasa tasarısının tercüme edilmiş metni ile şikayet dilekçesi, federasyon tarafından dün UEFA ve FİFA’ya fakslandı. Dilekçede, yaşanan son gelişmelerin futbolun özerkliğini ortadan kaldıracak nitelikte olduğu FİFA ve UEFA’nın zamanında müdahale etmesi gerekliliği dile getirildi. 
     
Hedef saptırıyorlar’      FIFA ve UEFA kaynaklı "Türkiye’de ligler ertelenebilir" haberlerine Bakan Fikret Ünlü tepki gösterdi. Konunun Futbol Federasyonu ilgilileri tarafından başka yöne çekildiğini ve hedef saptırıldığını belirten Ünlü, "Devlet seçimi ortadan kaldırıp, federasyon yönetimi için başka yol benimsemiyor. Ama bazı çevreler yaptıklarını örtbas etmek için kamuoyunu yanıltıcı açıklamalar yapıyorlar" dedi. 
     
UEFA’da böyle dava çok      DEVLET Bakanı Fikret Ünlü, hakkında kamu davası açılmış federasyon yetkililerini görevden almak için yasa değişikliğine giderken, UEFA’da bu tip bir olay yaşanıyor. Halen İcra Kurulu üyesi olan Çek Franstisek Chvalovsky ülkesinde cezaevine konmasına karşın, suçluluğu kanıtlanmadığı gerekçesiyle görevine devam ediyor. 
     HALEN, UEFA İcra Kurulu’nda Şenes Erzik ile birlikte 13 üyeden biri olarak kabul edilen Çek Chvalovsky’nin ülkesinde gözaltına alınarak cezaevine konulması şimdiki görevini etkilemiyor. UEFA Başhukuk Müşaviri Marcel Benz, "Hakkında dava açılmış ve ülkesinde hürriyeti kısıtlanmıştır. Ancak suçlu olduğu kanıtlanıncaya kadar bizim kurallarımıza göre suçsuzdur" dedi. 
     



 SPOR 




















</TEXT>
</DOC>
