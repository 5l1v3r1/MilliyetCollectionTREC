<DOC>
<DOCNO> 22355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/yazar/congar.html </URL>
<DATE> 2001/05/21/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Tarihle yüzleşmek 
</HEADLINE>
<TEXT>

     Kendisini dayatan haberlerin ve izinli günlerimin geciktirdiği bir yazı bu. Yine de, ne zamandır gözü Türkiye'deki krizden başka şey göremeyenlerimizin çokluğu ve konunun evrensel özü, beni bu yazıya zorluyor. Size Bob Kerrey'in hikayesini hatırlatmak istiyorum. 
     
Solun "saygın" ismi      Sadık bir "dış haber" okuruysanız bilirsiniz Kerrey ABD Senatosu'nda 12 yıl görevden sonra, geçen yıl seçimlere girmeyerek koltuğunu bırakan, 1992 ön seçimlerinde denediği başkan adaylığını, 2000'de de denemeyi düşünüp son anda vazgeçmiş bir Amerikan siyasetçisi. Yakın zamana dek 2004'ün olası başkan adayları arasında sayılan, Senato'dan ayrılınca New York'taki, liberal New School Üniversitesi'nin rektörlüğünü üstlenen, yıllarca ABD solunun "saygın" isimleri arasında yeralmış bir Demokrat. 
     57 yaşındaki Kerrey, Nebraska valiliği ile başlayan siyasi kariyerinde, "zekası ve dürüstlüğü" ile tanınmış bir kişi. Seçim sandığındaki en önemli güç kaynaklarından biri de, bir bacağını kaybetmesine, ABD'nin en yüksek askeri nişanı olan Şeref Madalyası'nı almasına ve "ulusal kahraman" sayılmasına neden olan Vietnam deneyimi. 
     İşte bu deneyimin, 32 yıl aradan sonra, geçen ay kamuoyuna yansıyan yüzüdür ki, Kerrey'nin neden senatörlükten ve başkan adaylığından vazgeçiverdiğini, kendi deyişiyle neden "vicdanının hiçbir zaman huzur bulmadığını" ve en önemlisi de, ABD'nin kendi tarihiyle yüzleşmesinde yeni bir sayfanın nasıl açılabildiğini görmemizi sağladı. 
     
Thanh Phong'da bir gece      Olay, Vietnam'ın Mekong Deltası'ndaki Thanh Phong köyünde, bir geceyarısı yaşandı. Tarih, 25 Şubat 1969'du. 
     25 yaşındaki teğmen Kerrey, kendisi gibi "Navy Seal" donanmaya bağlı, karada, havada ve denizde savaşmak üzere eğitilmiş özel komandolar olan altı askerle birlikte, bir Vietkong liderini yakalama amacıyla köyü bastı. 
     Bir evi kuşatan Kerrey ve adamları, Kerrey'e göre "içerdekilerin kim olduğunu bilmeksizin ve kendilerine ateş edilmesi üzerine", aynı birlikteki Gerhard Klann ile olayın tanığı bir Vietnamlı kadına göre ise, "kadın ve çocukları bu eve bizzat toplayıp, silahsız olduklarını bile bile" evdekileri öldürdüler. 
     Hangi versiyon doğru olursa olsun, sonuçta Kerrey de kabul ediyor ki, ölenlerin hepsi silahsız, kadın ve çocuktu. Evdeki cesetlerin sayısı, farklı anlatılarda, 13 ila 20 arasında değişiyor. 
     Olay Amerikan askeri kayıtlarına, 20 Vietkong askerinin öldürüldüğü şeklinde geçti Kerrey de "Bronz Yıldız" nişanıyla ödüllendirildi. 
     O zaman komutanına, sivilleri öldürdüklerini söylediğini anlatan Kerrey, Vietnam Savaşı'ndaki "kahramanlıklarından" güç alan siyasi kariyeri boyunca, Thanh Phong'daki o geceyi kamuoyuna anlatma ihtiyacını ya da cesaretini hissetmedi. Bronz Yıldızı'nı da henüz iade etmedi. 
     
Medyanın sorumlu tavrı      Şu sözler Kerrey'nin 
     "Bu, zafer değil, bir trajediydi ve emri ben vermiştim. Hep bu hatanın dehşetiyle yaşadım. Yaptıklarımız askeri açıdan haklı gösterilebilse dahi, o gece olanlar konusunda, hiçbir zaman kendi içimde huzura kavuşamadım." 
     Thanh Phong gerçeği ortaya dökülmese, ABD halkı Kerrey'i belki de yeni ve daha önemli siyasi görevlere taşıyacaktı. Bunu bilen Kerrey'nin, geç de olsa konuşmasında takdir edilecek bir yan bulunabilir belki. Ancak Kerrey'i konuşturan asıl güç, medya idi. 
     Eski senatör, "The New York Times" gazetesinin pazar dergisinde, Thanh Phong'da olanlara ilişkin bir makalenin ve CBS televizyonunda aynı konulu bir programın yayınlanmak üzere olduğunu bildiğinden konuştu. 
     Makalenin yazarı Gregory Vistica son üç yılını, konuyu araştırmaya ayırdı. 1999'da haberi oluşturdu, ancak Kerrey başkan adaylığından vazgeçince, Vistica'nın o dönemde çalıştığı "Newsweek" dergisi de makaleyi yayınlamaktan vazgeçti. 
     Bunun üzerine, "The New York Times" ile anlaştı Vistica ve ürününü, bir yıl daha üzerinde çalışıp yayına sundu. Bu süreçte, defalarca Kerrey ile mülakat yaptı, baskına katılan bütün "Navy Seal" ekibiyle görüştü. Sonradan, araştırmaya ortak olan CBS muhabirleri de, Thanh Phong'a gidip olayın tanıklarını kamera önünde konuşturdular. 
     
Affetmek ya da affetmemek      Sonuçta ABD'nin ulusal hafızasındaki bir kara deliği daha yok edip, ulusal vicdanında yeni bir muhasebe sayfası daha açtı medya. 
     Kerrey'i vicdanlarında affettiklerini söyleyenler, asıl suçlunun Vietnam gerçeğini halktan gizleyerek savaşı sürdüren Başkan Johnson ve dönemin Kongresi olduğunu savunanlar çok şimdi. 
     Eski Vietnam savaş esiri, Cumhuriyetçi Senatör John McCain, "Birtakım özel olaylarla savaşın yaralarını yeniden açmamalıyız" dedi örneğin. 
     Kronik enfeksiyondan kurtulmak için yaraların içini temizlemek gerektiğini bilenler ise, "The New Republic" dergisinin McCain'e yanıtını paylaştılar 
     "Geçmişi ne kadar iyi öğrenirsek, o kadar iyi anlarız. Geçmişi, ancak özel olayları araştırarak öğrenebiliriz. Gerçeğe kayıtsız kalıp iyileşmemiz imkansız. Kerrey vicdani bir hesap vermekle yükümlü, ama biz de kendi vicdanımızla hesaplaşmalıyız. İdealistler, kendilerini kolayca affetmezler." 
     
     







İtimat krizi 


Pilotların mesajları 


Göbek diplomasisi 


Tarihle yüzleşmek 


Böyle kamu hizmeti olmaz olsun 


Tağmaç, Batur ve Necatigil... 


İtalyan solu 


Yorgan geldi, kavga bitti mi 


İmtiyazlı, sınıflı bir milletiz 


</TEXT>
</DOC>
