<DOC>
<DOCNO> 48800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo02.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Bir hata yaptık gol oldu..." 
</HEADLINE>
<TEXT>

     Avrupa Şampiyonlar Ligi D Grubu'nda, İtalya'nın Lazio takımına 1-0 yenilen Galatasaray'ın Teknik Direktörü Mircea Lucescu, maçtan sonra yaptığı açıklamada, yaptıkları tek hatanın golle sonuçlandığını söyledi. 
     Galatasaray'ın oyun anlayışını, ''Lazio'yu ilk yarıda bloke etmek. 
     İkinci yarıda da oyunu kontrol altında tutarken, üstünlüğe ulaşmak'' şeklinde açıklayan Rumen Teknik Direktör, yedikleri gol dışında, maçın her açıdan dengeli geçtiğini, bireysel bir hata sonucu golü yediklerini savundu. 
     Lazio'nun, 3 puana Galatasaray'dan daha fazla istekli olarak sahaya çıktığını tespit ettiğini kaydeden Lucescu, ''Taraftarlarının da desteğiyle, çok büyük bir efor gösterdiler. Hırslı ve agresif bir Lazio bekliyorduk, öyle de oldu'' diye konuştu. 
     D Grubu'nda bu akşam yapılan maçlar sonrasındaki durumu değerlendiren Lucescu, şöyle devam etti 
     ''Başından beri bu grubun, diğerlerine oranla en dengeli grup olduğunu söylemiştim. Bence hiçbir takım elenmeyi haketmiyor. Şimdi Lazio deplasmanda Nantes ile karşılaşacak. İşleri hiç de kolay değil. 
     Bu gruptan çıkacak olan iki takım, son maçın son dakikasına kadar belli olmayacak.'' 16. dakikada sakatlanarak oyundan çıkan Vedat'ın, maçın stresinden 
     veya iyi ısınmadığından sakatlandığını söyleyen Lucescu, bu futbolcuyla aralarında geçen tartışma konusunda gazetecilerin sorularını yanıtsız bıraktı. Lucescu son olarak Lazio ile İstanbul'da oynadıkları maç ile bu akşamki karşılaşmayı karşılaştırarak ''Hata ve şans faktörü, iki maçtaki kilit noktalardır'' dedi. 
     
     Zaccaroni "Arzulu olan bizdik" 
     Lazio Teknik Direktörü Alberto Zaccaroni ise düzenlediği basın toplantısında, ''Kazanmaya arzulu olan bizdik. Bunu da gösterdik'' dedi. 
     Galatasaray'ın maçın büyük bölümünde orta sahada çoğunluk kuran bir taktikle oynadığını söyleyen Zaccaroni, Negro'nun Hasan Şaş'ı çok iyi durdurduğunu, yıldız futbolcu Sergen'in de defanslarına takıldığını, galibiyetin bu şekilde geldiğini savundu. 
     İtalyan Teknik Direktör, maçın genelinde atak oynayan takımın Lazio olduğunu, ancak son pasları hiçbir zaman değerlendiremediklerini söyledi. 
     21 Eylül'den itibaren Lazio'nun başında olan Zaccaroni, ''İlk 
     olarak orta sahayı iyileştirdim. Hala çözmem gereken çok fazla sorunumuz var. Ancak takımım her geçen gün daha iyiye gidiyor'' diye konuştu. Zaccaroni, Nantes ile deplasmanda yapacakları maçla ilgili olarak da şunları söyledi ''Berabere kalma gibi bir şansımız yok. Böyle bir şey olursa evimizde oturmak zorunda kalacağız. Bu nedenle bu akşamki gibi Nantes karşısına da ya hep ya hiç diyerek çıkacağız.'' 
     






</TEXT>
</DOC>
