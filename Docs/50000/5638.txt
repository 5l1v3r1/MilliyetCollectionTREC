<DOC>
<DOCNO> 5638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sonspo08.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kupa ödüllerini aldı 
</HEADLINE>
<TEXT>

     Galatasaray'ın UEFA Kupası ve Süper Kupa'yı kazanmasından dolayı devlet tarafından verilen 2 bin 795 cumhuriyet altını, bugün teknik heyet ve futbolculara dağıtıldı. 
     Florya Metin Oktay Tesisleri'nde düzenlenen yemekli ödül törenine, Spordan Sorumlu Devlet Bakanı Fikret Ünlü de gecikmeyle katıldı. Süper Kupa'da ve UEFA Kupası finalinde oynayan futbolcular 130, sadece UEFA Kupası finalinde oynayanlar 100, sadece Süper Kupa maçında oynayanlar ise 30'ar cumhuriyet altını ödüllerini aldılar. 
     UEFA Kupası final maçında takımın başında olan Fatih Terim'e, en büyük ödül olan 200 Cumhuriyet Altını verilirken, ödülü başarılı teknik adamın yerine kızı Merve Terim aldı. 
     Teknik Direktör Mircea Lucecsu 60, antrenör Balint 15, geçen sezon antrenörlük yapan Bülent Ünder 50 altın aldı. Hakan Şükür, ödüllerin dağıtılmasından sonra Florya'daki törene yetişirken, izinli olan ve ailesini almak için İtalya'ya giden Taffarel, Adanaspor'a transfer olan Mehmet Yozgatlı ve Fiorentina'da Terim'in yardımcılığını yapan Müfit Erkasap, ödül almaya gelmedi. 
     Toplantıda bir konuşma yapan Devlet Bakanı Fikret Ünlü, Galatasaray'ın, Türkiye'nin tanıtımını en iyi şekilde yaptığını vurgulayarak, ''Sizler Türkiye'nin gurur kaynaklarısınız. Başarılarınızın devamını diliyoruz. Ülkenin tanıtımında en büyük rolü oynadınız. Sizlere şükran borçluyuz'' dedi. 
     Galatasaray'ı İstanbul şehrine benzeten Bakan Ünlü, ''İstanbul nasıl bir dünya şehriyse, Galatasaray da bir dünya takımı oldu. Ben hala UEFA Kupası'nın kazanıldığı günün heyecanı içindeyim. Olağanüstü bir başarıydı. Umarım aynı başarıları sürdürürsünüz'' diye konuştu. Galatasaray Kulübü Başkanı Faruk Süren, Bakan Ünlü'ye bir hediye takdim ederken, Ünlü de Süren'e bir plaket verdi. Törene geç gelen Hakan Şükür de 100 Cumhuriyet Altını ödülünü Bakan Ünlü'nün elinden aldı. Bu arada, bugün 36 yaşına basan Hagi'ye, doğum günü nedeniyle başkan Faruk Süren tarafından bir plaket verildi. 




</TEXT>
</DOC>
