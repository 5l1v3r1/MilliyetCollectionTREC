<DOC>
<DOCNO> 1004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/spor/aspo.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ANDERSSON İkinci yarıda oynayacağım 
</HEADLINE>
<TEXT>
Viking pes etmiyor 
Asla vazgeçmiyor, taraftara müjdeli haber gönderiyor, "Benim için lig bitmedi" diyor 
     İRFAN KURTULMUŞ Göteborg 

"Önemli olan form"      FENERBAHÇE’de herkesin gözü İsveç’te... Ameliyat olan Kenneth Andersson’dan gelecek haberler bekleniyor. Ve Andersson, Sarı - Lacivertli taraftarlara Milliyet aracılığı ile müjdeli mesajlar yolluyor "Kimse merak etmesin. Benim için lig bitmedi. İkinci yarıda oynayacağım. Sezonu oynayarak tamamlayacağım. Önemli olan benim ne zaman oynayacağım değil, hangi form düzeyi ile döneceğim." 
     
"Kimsenin hatası yok"      ANDERSSON, sakatlığında hatalı aramanın yanlış olduğunu vurguluyor. Göteborg’daki Evas Pales Restaurant’taki söyleşimizde bunu özellikle belirttiğini söylüyor ve ekliyor "Maçlarda çok tekme yiyorum. Bu yüzden ağrıyı da her zamanki ağrı gibi sandım. Önemli olmadığını düşünüp, tatile çıktım. Ama ağrı geçmedi. Kontrol olunca da kırık ortaya çıktı. Kimse hatalı bir şey yapmadı." 
     
"Ameliyat başarılı"      AMELİYATINI da anlatıyor Andersson "Çelik iplerle ayak tarak kemiğimi bağladılar ve alçıya aldılar. Operasyondan bir gün sonra röntgenim çekildi. Ameliyat başarılı geçmiş. Doktorumun ifadesine göre bir buçuk ay sonra normal yürüyebileceğim. Önümüzdeki hafta kuvvet çalışmalarına başlayacağım. Bu o kadar büyütülecek, önemli bir sakatlık değil. Ayağım iyileşince eski günlerime döneceğim." 
     
"Fenerbahçe zorlanmaz"      ANDERSSON, sakatlanmasının büyük bir talihsizlik olduğunu belirtiyor ve devam ediyor "Tam takım olarak uyumlu döneme geçmiştik. Ama benim yokluğumda Fenerbahçe zorlanmaz. Kadromuzda Revivo, Rapajiç, Serhat gibi gole yakın oyuncular var. Fenerbahçe olarak zirveye ortağız. Daha da iyi olacağız. Taraftarlarımız bizi desteklemeye devam etsin. Çünkü parlak günler Fenerbahçe’yi bekliyor." 
     


 SPOR 























</TEXT>
</DOC>
