<DOC>
<DOCNO> 23717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo12.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'un yeni teknik direktörü Cezmi Turan... 
</HEADLINE>
<TEXT>

     Antalyaspor'da, Beşiktaş'ta antrenör yardımcılığı yapan Cezmi Turan teknik direktörlüğe getirildi. 
     Antalyaspor Başkanı Bekir Kumbul, Cezmi Turan ile düzenlediği basın toplantısında, Turan ile resmen anlaştıklarını açıkladı. 
     Kumbul, Antalyaspor'un yeni hocası Cezmi Turan'ın, daha önce çok önemli görevlerde bulunduğunu belirterek, ''Yeni hocamızla altyapıya önem vereceğiz'' dedi. 
     Türkiye'de yaşanan ekonomik krizin ve dövizdeki artışın kulüplere büyük darbe indirdiğini söyleyen Kumbul, yıldız futbolcu almak yerine altyapıya yönelerek, buradan yıldız futbolcular çıkarmayı hedeflediklerini bildirdi. 
     Kumbul, tüm Anadolu kulüplerinin aynı yola başvurması gerektiğini de kaydederek, Trabzonspor, Gaziantepspor, Gençlerbirliği ve Ankaragücü'nün bu nedenle yıllardır başarılı bir grafik çizdiklerine işaret etti. 
     Geçen yıl altyapıdan Uğur, Abdullah, Atacan ve Mustafa gibi futbolcuları takıma kazandırdıklarını ve bu futbolcuların başarılı olduğunu anlatan Kumbul, ''Beklenen düzeyde bir başarı gerçekleştiremedik. Ancak küme düşme noktasına hiç gelmedik'' diye konuştu. 
     Gazetecilerin sorularını da yanıtlayan Antalyaspor Başkanı Bekir Kumbul, genel menajerlik müessesesinin kaldırılacağını, tüm yetkilerin teknik kadroda olacağını söyledi. Kumbul, Fazlı ve Zafer'in geri geleceği yolunda çıkan iddiaları ise doğrulamadı. 
     Bekir Kumbul, 13 Haziran 2001'de yapılacak kongrede yeniden başkan seçileceğine inandığını, ancak yönetimde köklü değişiklikler olacağını sözlerine ekledi. 
     
     Cezmi Turan kim 
     Antalyaspor'un yeni teknik direktörü Cezmi Turan da futbol yaşamını ve hedeflerini anlattı. 
     Futbol hayatına Ankara Şekerspor'da başladığını, 25 yaşında aynı takımda antrenör olarak görev aldığını bildiren Turan, 1984 yılında Ankaragücü'nde altyapı teknik direktörlüğü, daha sonra İngiltere ve ABD'de master yaptığını bildirdi. 
     Turan, ABD'de Seçici Teknik Direktör olarak görev aldığını, 1997 yılında Türkiye'ye dönerek, önce Trabzonspor'da, daha sonra da Beşiktaş'ta antrenörlük yaptığını kaydetti. 
     Feldkamp, Toschak ve Briegel'in de yardımcılık görevlerini yürüttüğüne değinen Turan, tek başına çalışmak istediği için Beşiktaş'tan bu yıl ayrıldığını ve sayısız teklif arasında Antalyaspor'u tercih ettiğini söyledi. 
     Turan, Antalyaspor'un altyapısının yeterli olduğunu, gelecek sezon eldeki kadroyu bozmadan, genç oyuncularla takviye ederek ligde iyi biryere gelmeyi hedeflediklerini belirtti. 
     Antalyaspor ile bir yıllık sözleşme imzalayan 43 yaşındaki Cezmi Turan, takımdaki yabancı oyunculardan Andjelkoviç ve Damjanac'ın gönderileceğini, diğer oyuncuların ise kalacağını bildirdi. 






</TEXT>
</DOC>
