<DOC>
<DOCNO> 12396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/soneko16.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar Grubu'nda toplu iş sözleşmesi imzalandı 
</HEADLINE>
<TEXT>

     Çağlar Grubu ile Tekstil Giyim ve Örme Sanayii İşçileri Sendikası TEKSİF arasında 1 Eylül 2000 tarihinde başlayan toplu iş sözleşmesi görüşmelerinin, anlaşmayla sonuçlandığı bildirildi. 
     TEKSİF Pilot Sanayii Şube Başkanı Vedat Coşaner, Çağlar Grubu'na bağlı Yeşim, Nergis, Sifaş, Polylen, Artkanlar ve Türkkanlar'da çalışan 7 bin 500 işçi adına yürütülen toplu iş sözleşmesi görüşmelerinde anlaşmaya varıldığını söyledi. 
     Coşaner, imzalanan sözleşme uyarınca işçi ücretlerine ilk 6 ay yüzde 17.8, ikinci 6 ayda her ay için yüzde 3, kalan 6 aylık dönemlerde ise enflasyon oranında zam öngörüldüğünü, sosyal haklarda ise yine enflasyon oranında zam yapıldığını kaydetti. Çağlar Grubu'nda çalışan işçilerin ortalama ücretinin 170 milyon lira olduğunu kaydeden Coşaner, şöyle konuştu 
     'Bunun adı kriz sözleşmesidir . Ekonomik konjonktür dikkate alındığında, yapılabilecek olanın en iyisi diyebiliriz. Bu sözleşmeyle biz, daha çok fabrikaların bacasının tütmesini ve işçilerimizin istihdamının etkilenmemesini amaçladık.'' Vedat Coşaner, toplu iş sözleşmesinin 1 Eylül 2000 tarihinden itibaren 2 yıl 4 ay süreyle geçerli olacağını kaydetti. 




</TEXT>
</DOC>
