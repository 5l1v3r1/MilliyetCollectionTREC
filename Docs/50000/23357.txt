<DOC>
<DOCNO> 23357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/soneko01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek "Sol lideri buldu, sağ arayış içinde" 
</HEADLINE>
<TEXT>

     Ankara Büyükşehir Belediye Başkanı Melih Gökçek, ''Bence sol, Türkiye'de siyasi olarak patronunu buldu, sağ da aynı şekilde bir arayış içinde'' dedi. 
     Türkiye Odalar ve Borsalar Birliği'nin TOBB yarın yapılacak 56. Genel Kurulu nedeniyle Sheraton Otel'de verilen açık büfe yemeğe katılan Gökçek, gazetecilerin çeşitli konulardaki sorularını yanıtladı. 
     Gazetecilerin siyasetin hangi noktada olduğu ve yeni liderler doğup doğmadığına ilişkin bir sorusu üzerine Gökçek, Türkiye'de bu konuda bir boşluk olduğunu ve yapılan anketlerin bunu net olarak gösterdiğini söyledi. Mevcut siyasi partilerin hiçbirinin anketlere göre barajı aşamadığını belirten Gökçek, şöyle konuştu 
     ''İstisnasız bütün anketler bunu gösteriyorsa, demek ki Türkiye'de bir boşluk var. Bu boşluk hem sağda, hem solda yeni liderler arıyor. Sayın Derviş, öyle zannediyorum artık solun yeni lideri. Çünkü benim yaptığım anketlerde de görüyorum. Hem sayın Ecevit'ten, hem de sayın Baykal'dan önde gözüküyor. Dolayısıyla sol liderini buldu. Zaman içerisinde sağ da liderini bulunca sorun hallolacak.'' 
     Gazetecilerin ''Zaman yakın bir zaman mı '' sorusuna Gökçek, ''Seçimden önce kesin'' yanıtını verirken, ''Seçim ne zaman '' sorusunu da ''Benim büyük ihtimalle tahminim, önümüzdeki ilkbahar, maksimum sonbahar'' diye yanıtladı. 
     Seçime kaç parti gireceğine ilişkin bir diğer soru üzerine de seçime birkaç yeni parti gireceğini söyleyen Gökçek, Mümtaz Soysal'ın da parti kuracağını hatırlatarak, parti sayısını söyleyemeyeceğini kaydetti. 
     Gökçek, ''Sizin yeni bir partide siyasete girme durumunuz nedir'' sorusunu da şöyle yanıtladı 
     ''Bizim durumumuz FP'nin kapanıp kapanmamasına göre belli olacak. FP kapanmazsa, biz parti içinde mücadele etmeyi uygun görüyoruz. Yeni siyaset anlayışı, yeni oluşum ve yeni kadrolarla Fazilet Partisi'ni başa geçirmek için mücadele edeceğiz. Olur mu, olmaz mı, ondan sonra değerlendireceğiz. Parti kapanırsa, Fazilet'in devamı bir parti olacağı gözüküyor. Onun haricinde bir veya birkaç yeni parti kurulabilecek.'' 
     Gökçek, bir başka soru üzerine de mevcut partilerle seçime gidilmesi halinde tüm partilerin barajı geçeceğini, ancak yeni partiler kurulması halinde mevcut partilerin barajı geçmekte zorlanacağı görüşünü dile getirerek, şunları söyledi 
     ''Hem sağda, hem solda oluşum bekleniyor. Derviş sola talip, anketlerde hem sayın Ecevit'ten, hem de sayın Baykal'dan önde çıkıyor. Medyanın söylediği gibi öyle abartılı rakamlar da yok, ama solun patronu. Sağ da aynı şekilde bir arayış içinde. Öyle zannediyorum, seçimlerden önce sağ da liderini ağırlıklı olarak bulacak. Sağda ve solda yeni oluşumlar olursa, mevcut partilerin çoğu baraj altında kalacak.'' 
     Gökçek, gazetecilerin sağın ne durumda olduğuna ilişkin sorusuna da ''Hazırlanıyor. Altyapısı hazır, üst yapısı hazırlanıyor'' yanıtını verdi. 







</TEXT>
</DOC>
