<DOC>
<DOCNO> 34680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/spor/spo02.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
PANİK YOK 
</HEADLINE>
<TEXT>

Fenerbahçe’nin hocası Mustafa Denizli, R.Sociedad maçındaki futbolu olumlu buldu, "Doğru yoldayız" dedi. Oyuncular da Glasgow sınavına kadar hazır olacaklarını söyledi 
     YUSUF KOBAL 

     Denizli’den geçer not 
     SARI-LACİVERTLİ ekibin, İspanyol Real Sociedad karşısında ortaya koyduğu performans taraftarları tedirgin etmesine rağmen, Teknik Direktör Mustafa Denizli ve futbolcular paniğe gerek olmadığını söylediler. Tecrübeli hoca, takımının fizik kondisyon, istekli futbol ve sürekli koşan görüntüsüyle geçer not aldığını, 8 Ağustos’ta Şampiyonlar Ligi ön elemesindeki muhtemel rakipleri Glasgow Rangers sınavına kadar taktik olarak da hazır olacaklarını bildirdi. 
     
     İstediğimi aldım’ 
     DENİZLİ, Real Sociedad maçında Glasgow teknik heyetinden takımını gizlemek için taktiğini açığa çıkarmazken, fiziki olarak futbolcularından istediği verimi aldığını söyledi. Fenerbahçe’nin hocası, "Amacım oyuncuların mücadele gücünü test etmekti. Ben istediğimi aldım. Doğru yoldayız. Tribünde Glasgow’un hocası varken, taktiğimizi açığa vermek doğru olmazdı. Şampiyonlar Ligi havasına giriyoruz. Eksiklerimiz var, bunları gidereceğiz" diye konuştu. 
     
     Oyunculardan garanti 
     SARI-LACİVERTLİ futbolcular da henüz hazır olmadıklarını, ancak Şampiyonlar Ligi maçlarına kadar performanslarının beklenen düzeye geleceğini söylediler. Revivo, "Önümüzdeki on günlük sürede her şey rayına oturacak" derken, Kaptan Ogün de, "Endişeye gerek yok. Taraftarımız kısa bir süre sonra görmek istediği Fenerbahçe’yi karşısında bulacak" diye konuştu. Yönetimin de, Real Sociedad maçında futbolcuların performansını olumlu bulduğu ifade edildi. 
     
Yağız neşelendirdi      Sarı - Lacivertli ekip, dün Samandıra Tesisleri’nde hafif bir çalışma yaptı. Teknik Direktör Mustafa Denizli bir gün önce maç oynayan futbolcularını sıkmadı. İdmana sakat Abdullah ve Mirkoviç katılmazken, Ogün takımla birlikte çalıştı. Ogün daha sonra oğlu Yağız’la bir süre şakalaştı. İlgi odağı haline gelen Yağız’ı, Johnson omuzuna aldı. 
     
Hakan’ın transferine Ali Şen arabulucuGaziantepspor Başkanı Celal Doğan, eski başkan ile Aziz Yıldırım’ı karşı karşıya getirdi 
     FENERBAHÇE’de Hakan Bayraktar savaşı iyice kızıştı. Gaziantep Başkanı Celal Doğan, Ali Şen’e vekalet verip, Aziz Yıldırım ile eski başkanı karşı karşıya getirdi. Bir televizyon programında satış konusunda Ali Şen’i tam yetkili kıldığını açıklayan Doğan’ın, transfer için de yumuşama eğilimi gösterdiği gözlendi. Ali Şen ise, Başkan Yıldırım’a bir türlü ulaşamadığını bildirdi. 
     BAŞKAN Aziz Yıldırım, yöneticiler Mahmut Uslu ve Sadettin Saran ile FIFA yetkilileriyle İsviçre’de temas kurarken, Ali Şen’in Hakan Bayraktar transferinde arabuculuk yapacağını duyurması işleri karıştırdı. Ancak Yıldırım’ın, Hakan’ı ücretsiz almak için girişimlerini sürdüreceği öğrenildi. Paniğe kapılan Doğan’ın, Ali Şen aracılığıyla anlaşma yolu aradığı iddia edildi. 
     
Batista’ya çağrı      FENERBAHÇE, Gaziantepsporlu Batista’nın transferini gerçekleştirmek için düğmeye bastı. Teknik Direktör Mustafa Denizli’nin isteği doğrultusunda Brezilyalı oyuncuyu renklere bağlamak isteyen yöneticiler, ilk etapta kiralama yöntemini düşünüyor. Fenerbahçe, Batista’yı görüşmeye çağırırken, bu futbolcunun da Gaziantepspor ile arasındaki sorunu çözüp, yönetimle masaya oturmaya hazır olduğu öğrenildi. 
     
2 trilyona ret      İSVİÇRE’nin Zürih kentinde FIFA yetkilileri ve Murat Yakın’ın bonservisini bir türlü ödemeyen Kaiserslautern kulübü yöneticileriyle masaya oturan Fenerbahçe Başkanı Aziz Yıldırım, 3 milyon İsviçre frangını 2 trilyon 250 milyar ret etti. Alman yöneticilerin teklifi geri çevirilirken, FIFA’nın on gün içinde son kararını vereceği bildirildi. 
     FENERBAHÇE’de sakatlığı süren Oktay, Abdullah ve Rapajiç için adeta seferberlik ilan edildi. Üç futbolcunun Şampiyonlar Ligi’nde forma giymesi için yoğun uğraş veriliyor. Sarı - Lacivertliler, perşembe İzmir’de Göztepe ile hazırlık maçı oynayacak. Ayrıca Fenerbahçe formasına, sezonu şampiyon kapattığı için Ay - Yıldız takıldı. 
     
İskoçya’ya Oğuz gidiyor      ŞAMPİYONLAR Ligi’ndeki rakipleri Glasgow Rangers ile Maribor’un çarşamba günü oynayacağı rövanş karşılaşmasını Teknik Direktör Mustafa Denizli, yardımcısı Oğuz Çetin’e izletecek. Çetin, bugün İskoçya’ya gidecek. Fenerbahçe, Glasgow Rangers maçı öncesi iki gün önceden İskoçya’da kampa girecek. 
     



 SPOR 






















</TEXT>
</DOC>
