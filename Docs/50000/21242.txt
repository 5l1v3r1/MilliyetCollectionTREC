<DOC>
<DOCNO> 21242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/ekonomi/eko05.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vadeli’de İzmir deparı 
</HEADLINE>
<TEXT>

Kuruluş çalışmaları altı yıldır süren Vadeli İşlemler Borsası’nda sona yaklaşılırken, Eurex ortaklığının ulusal çıkarlara aykırı olacağı iddia edildi 
     SONGÜL HATISARU 

     Vadeli İşlemler Borsası’nın İzmir’de kurulması görüşü ağırlık kazanıyor. Daha önce İzmir Ticaret Borsası önderliğinde kurulma çalışmaları başlatılan vadeli işlemlerle ilgili olarak Sermaye Piyasası Kurulu’nun SPK geniş tabanlı bir katılım istemesi üzerine içinde aracılar, Türkiye Odalar ve Borsalar Birliği TOBB , İstanbul Borsası, bankalar ve yabancı ortak olarak Eurex’in de Europeane Exchange bulunduğu yeni bir örgütlenmeye gidildi. 
     
     Eleştiriler şimdiden başladı 
     Şirkete lisans ve borsanın kuruluş yerini Bakanlar Kurulu belirleyecek. Adının açıklanmasını istemeyen bir yetkili, vadeli işlemler borsasında Eurex ortaklığının ulusal çıkarlara ters düşeceğini, ortaklığın nedeni olarak ileri sürülen teknoloji, eleman gibi unsurların Türkiye’de fazlasıyla bulunduğunu öne sürdü. Bu nedenle Eurex ortaklığının, sadece kendi ürünlerini Türkiye’ye pazarlamak amacı taşıdığı ileri sürülüyor. Ayrıca ortaklık yapısında yaratılan imtiyaz, bazı bankalara diğerlerine nazaran daha çok pay verilmesinin eşitlik kurallarına aykırı olduğu ve ileride borsa yönetimi konusunda büyük çatışmalara yol açabileceği iddia edildi. 
     
     Takas tartışmaları 
     Aynı yetkili, Eurex’in dahil olduğu bu sistemlerde takaslar yurtdışında yapıldığı için Türkiye bacağına Takasbank veya bir başka kurumun taahhütte bulunması gerekeceğinden, örgütlenmenin Türk sermaye piyasası çıkarlarına da aykırı olduğunu söyledi. 
     Borsa yönetiminin, ilgili kamu kuruluşunca veya mali kuruluşlarca oluşması gerekirken, TOBB ve sanayi odalarının pay sahibi olarak yönetime katılmalarının sorunlar doğuracağını söyleyen sektör yetkilileri, "Vadeli işlem borsaları manipülatif işlemlere çok açıktır. Bu borsaları daha baştan siyasi alanın etkisine açık bırakmak, ileride engellenemez problemler yaratacak" şeklinde konuştular. 
     



 EKONOMİ 



























</TEXT>
</DOC>
