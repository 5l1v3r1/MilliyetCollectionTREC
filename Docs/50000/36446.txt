<DOC>
<DOCNO> 36446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur14.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Ulusal Güvenlik tartışmasına girmedi... 
</HEADLINE>
<TEXT>

     Başbakan Bülent Ecevit, ulusal güvenlik kavramıyla ilgili tartışmalar konusunda söylemesi gerekenleri söylediğini belirterek, ''Bunun dışında başka bir şey söylenmesi devlet açısından bence gereksizdir'' dedi. 
     Başbakan Ecevit, Milli Eğitim Bakanı Metin Bostancıoğlu ile DSP Genel Merkezi'nde yaptığı görüşmenin ardından gazetecilerin sorularını yanıtladı. 
     Ecevit, 1990 yılı ortalarından itibaren başlatılan eğitim reformunun, Türkiye'de bir devrim niteliği taşıdığını ve büyük atılımlar yapıldığını belirterek, ''Milletvekillerimiz tatil aylarında her yeri dolaştılar. O arada eğitimle ilgili olarak sorunları yerlerinde saptadılar. Sayın Bakanla birlikte bunları değerlendirdik, çok verimli ve başarılı bir çalışma oldu'' diye konuştu. 
     Bir gazetecinin ''Ulusal güvenlik konusundaki tartışmalar sürüyor. Genelkurmay tarafından Mesut Yılmaz'a yanıt verilirken hükümetin bazı ekonomik politikalarına ilişkin ağır eleştiriler de vardı. Siz neler söyleyeceksiniz '' sorusuna Başbakan Ecevit, ''Ben bu konuda gerekenleri söyledim. Bunun dışında başka bir şey söylenmesi devlet açısından bence gereksizdir'' diye yanıtladı. 
     ''Peki bu tartışma sizce hangi zeminlerde yapılmalı'' soruna ise Ecevit, ''Bu konunun tartışmasına girmek istemiyorum. Dediğim gibi Sayın Yılmaz'ın kurultay konuşmasına ilişkin kendi düşüncelerimi açıkladım. Ondan sonra konu başka konulara çekilmeseydi daha iyi olurdu'' karşılığını verdi. 
     Konuyla ilgili bir başka soru üzerine Ecevit, ''Bu konuda düşüncelerimi söyledim. Daha fazla bir şey söyleyip konuyu genişletmeyi, tartışmayı, doğru bulmuyorum'' dedi. 
     Başbakan Ecevit, Devlet Bakanı ve Başbakan Yardımcısı Mesut Yılmaz'ın Avrupa Birliği'ne üyelik koşullarının yerine getirilmesinde yavaş davranıldığı ve ''Avrupa Birliği treni kaçıyor'' eleştirisinde bulunduğunun hatırlatılması üzerine de şunları söyledi 
     ''Bence yavaşlık söz konusu değil. Çünkü Meclis yaz tatiline girinceye kadar, Meclisimiz Hükümetle birlikte gece gündüz çalıştı. Sabahlara kadar çalıştı. Şimdi bu verimli çalışma dönemi Meclis toplanınca yeniden başlayacak. Ondan önce de biliyorsunuz Anaya değişiklikleri görüşülecek. Anayasa değişikliklerinden bazıları zaten anlatım özgürlüğü ve özgürlüklerin genişletilmesiyle ilgilidir. Diğer kanunları nasıl karar alıp da çıkarttı isek, yeni gerekenleri de yine aynı kararlılıkla çıkartacağız. Kimsenin kaygısı olmasın.'' 
     Başbakan Ecevit, bir gazetenin reel sektör ile finans sektör temsilcileri arasında toplantılar yapıldığını belirterek, bu konudaki çalışmalara ilişkin değerlendirmesinin sorulması üzerine de şöyle konuştu 
     ''Reel sektör, yani üreten sektörün, daha verimli, daha çalışır hale gelmesi Türkiye'de işsizliği önleyici, büyümeyi yeniden canlandırmanın ve ekonomiyi sıkıntıdan kurtarmanın başta gelen çaresidir. Onun için devlet olarak bir kere reel sektörü, yani üreten sektörü canlandırmak için elimizden geleni yapacağız. Bunun için biliyorsunuz özellikle, dış satımla ilgili olarak bir miktar da kaynak ayrıldı. Fakat devletin kaynakları şu sıra da sınırlı. Onun için bu sorunu çözmek üzere Sayın Derviş, hem bankalarla hem üreten sektörlerle görüşmeler yaptı. 
     Bizim temennimiz ve isteğimiz şu ki, şu aşamada bankalar ve finans sektörü genellikle üreten sektörün sorunlarına daha yapıcı şekilde eğilsin ve özellikle kolay kurtarılabilecek işletmeleri kurtarmak için bankalarla üreten sektör işbirliği yapsın. Bu konularda bazı somut anlaşmalara da varılmış durumdu. Herhalde süratle ekonomiyi canlandırmak, bunun için de üretimi artırmak kararındayız.'' 







</TEXT>
</DOC>
