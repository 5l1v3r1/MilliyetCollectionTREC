<DOC>
<DOCNO> 37163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/guncel/gun02.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfta tarikat kafası 
</HEADLINE>
<TEXT>
Yarım başörtüsü’ rahatsız etti 
Türban yerine, başörtüsü taktığı ve saçının bir bölümünün açıkta kaldığı gerekçesiyle, Türkiye Diyanet Vakfı Kadın Kolları Başkanı Ayşe Sucu hakkında soruşturma açıldı... 
     EZELHAN ÜSTÜNKAYA Ankara 

     Türkiye Diyanet Vakfı Kadın Kolları Başkanı Ayşe Sucu hakkında açılan idari soruşturma, Diyanet İşleri Başkanlığı'nı karıştırdı. 
     Diyanet Vakfı'nda 1.5 ay önce açılan soruşturma, aynı zamanda Diyanet Vakfı'nın Mütevelli Heyeti Başkanı olan Diyanet İşleri Başkanı Mehmet Nuri Yılmaz'ın talimatı ile gizlilik içinde yürütülüyor. 
     Soruşturmanın Sucu'nun "türban yerine başörtüsü kullandığı ve saçlarının bir bölümünün göründüğü" gerekçesiyle açıldığı, Diyanet içinde tarikat etkisindeki çevrelerin Sucu'nun bu durumundan rahatsız olduğu iddia ediliyor. 
     Soruşturmanın arkasındaki bir başka neden olarak da Sucu’nun geçen günlerde vakıfta yapılan bir toplantıya çağırdığı kadın konukların kıyafetlerinin "dekolte" bulunduğu iddiaları gösteriliyor. 
     Olaya tepki gösteren askeri çevrelerin ise Sucu'ya destek verdiği öğrenildi. 
     
     Sucu Baskı altındayım 
     Sucu'nun, yakın çevresine hakkında açılan soruşturmayla ilgili olarak, "Çağdaş Türk kadınının verdiği mücadelede kadınlar hep sıkıntıya girdi. Baskı altındayım. Zor durumdayım" dediği de öğrenildi. 
     Görüntüsü ile beğeni toplayan Sucu'nun, çağdaşlık ve kadın - erkek eşitliğini savunan görüşlerinin de rahatsızlık yarattığı ifade ediliyor. Son olarak "Modernleşme sürecinde Türk kadını" paneline katılan Sucu’nun konuşması laik çevrelerce desteklenmişti. 
     



 GÜNCEL 


















</TEXT>
</DOC>
