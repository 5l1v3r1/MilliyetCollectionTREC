<DOC>
<DOCNO> 16586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo19.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de başarının sırrı soğukkanlılıkta gizli 
</HEADLINE>
<TEXT>

     İkinci Futbol Ligi Yükselme Grubu'nda lider Kombassan Konyaspor'u deplasmanda yenerek liderlik koltuğuna yeniden oturan Göztepe, başarının sırrını soğukkanlılığa bağladı. 
     Kulüp genel kaptanı Bülent Maro, Konya'ya giderken yüzde 60 galibiyet, yüzde 40 beraberlik düşündüklerini ve yenilgiyi hiç akıllarına bile getirmediklerini belirtirken, ''Böylesine sistemli oynayan bir takımın ihtiyacı olan tek şey, soğukkanlılıktı ve biz de bunu başararak sonuca gittik'' dedi. 
     Maro, şunları söyledi 
     ''Rakibimiz gerçekten çok güçlü bir ekip ve kendi sahasında çok iyi konsantre oluyor. Biz 90 dakika boyunca kontrollü oynadık ve soğukkanlılığımızı hiç elden bırakmadık. Zaten başarımızın sırrı da buydu. Artık liderlik koltuğuna yeniden oturduk ve inmek istemiyoruz. Biz etrafa değil, kendi işimize bakıyoruz. Konya'nın veya Diyarbakır'ın ne yapacağı bizi ilgilendirmiyor. Biz kalan 5 maçımızı da kazanıp, doğrudan Süper Lige çıkmayı hedefliyoruz.'' 
     Öte yandan, bu maçta sağ arka adalesinden sakatlanan Metin Diyadin ile belinden rahatsızlık geçiren Şevket'in durumları, Sivasspor maçı öncesinde belli olacak. 




</TEXT>
</DOC>
