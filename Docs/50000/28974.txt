<DOC>
<DOCNO> 28974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur21.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'de gruplar harıl harıl çalışıyor 
</HEADLINE>
<TEXT>

     Kapatılan FP'nin Başkanlık Divanı üyeleri Meclis'te bir araya geldiler. 
     Alınan bilgiye göre, TBMM'deki toplantıda, yeni parti çalışmaları ele alındı. Yeni oluşuma kimin önderlik edeceği konusu tartışmaya açılırken, kapatılan FP'nin Genel Başkanı Recai Kutan'ın ismi ön plana çıktı. 
     Perşembe günü yapılacak il başkanları ve il müfettişleri ile Cumartesi gerçekleşecek belediye başkanları toplantısında, katılımcıların yeni döneme ilişkin fikirlerinin alınacağı, ''Kutan ileyola devam etme'' konusunda telkinlerde bulunulacağı bildirildi. 
     Bu arada, Anayasa Mahkemesi'nin kapatma kararını açıklamasından sonra ilk kez TBMM'ye gelen İstanbul Bağımsız Milletvekili Nazlı Ilıcak, Kutan ile görüştü. Ilıcak, daha sonra FP'nin kapatılmasıyla bağımsız kalan bir grup milletvekili ve Kutan ile öğle yemeği yedi. 
     Erdoğan cephesi 
     Öte yandan, gelenekçi kanattan bazı milletvekillerinin, bir süre önce eski İstanbul Büyükşehir Belediye Başkanı Recep Tayyip Erdoğan ile görüşerek, ''bölünmüşlük görüntüsü'' verilmemesini istediği ve uzlaşma önerisinde bulundukları bildirildi. Tabanın da aynı anlayışta olduğunun ifade edildiği görüşmede, Erdoğan'ın sadece FP'nin kapatılmasıyla bağımsız kalan milletvekilleriyle değil, farklı siyasi çevrelerden kişilerle de görüştüğünü ifade ettiği kaydedildi. 
     Erdoğan'ın, ''Bir yola çıktığını, sonuna kadar bu yolu katetme'' düşüncesini belirttiği ve uzlaşma önerilerine sıcak bakmadığı bildirildi. 
     Erdoğan, bugün de yeni parti kurma çalışmaları çerçevesinde, Yıldız'daki bürosunda, yenilikçi milletvekilleriyle teker teker görüşerek, kurulacak yeni partinin ''vizyonu ve misyonu'' konusunda görüş alış-verişinde bulunuyor. Erdoğan'ın siyasi yasağının sürüp sürmediğine ilişkin farklı görüşlerin bulunması nedeniyle pek çok hukukçudan görüş istendiği belirtildi. Yeni partinin zamanlaması konusunda acele edilmezken, Erdoğan'ın hafta sonuna kadar Ankara'da çalışmalarını sürdüreceği bildirildi. 
     

</TEXT>
</DOC>
