<DOC>
<DOCNO> 27354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sontur03.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS başladı...Bu yıl ilk kez türbanlılar sınava giremedi 
</HEADLINE>
<TEXT>

     Üniversitede okumak isteyen 1 milyon 473 bin 906 adayın katıldığı Öğrenci Seçme Sınavı ÖSS , saat 09.30'da başladı. 
     Sınava katılacak adaylar, sabahın erken saatlerinden itibaren sınav yerlerine gelerek heyecanla beklemeye başladılar. Çoğu adayın ailesi de destek vermek amacıyla sınav yerlerine geldi. 
     Adaylar, saat 09.00'dan itibaren kimlik kontrolleri ve güvenlik taramasından geçirildikten sonra salonlara alındılar. Salonlara yerleştirme işlemi tamamlandıktan sonra salon başkanı sınavda uyulacak kuralları adaylara hatırlattı. 
     ÖSS, Türkiye'de 81 il ve 63 ilçe merkezi ile Kuzey Kıbrıs Türk Cumhuriyeti'nin KKTC başkenti Lefkoşa'da gerçekleştiriliyor. Adaylar sınava 5 bin 226 binada, 76 bin 405 salonda giriyorlar. Sınav merkezlerinde 216 bin 426 personel görev alıyor. 
     Ankara'dan gönderilen ÖSYM temsilcisi, özürlü temsilcisi, koruma kuryesi, ödeme kuryesi ve nakil kuryesi olarak toplam 1268 öğretim üyesi ve görevli de sınav merkezlerinde görev yapıyor. 
     Sınavı düzenleyen Öğrenci Seçme ve Yerleştirme Merkezi'nin ÖSYM Başkanı Dr. Fethi Toker, sınavın sakin başladığını bildirdi. Toker, sınav başlayıncaya kadar kendisine herhangi bir olay bildirilmediğini kaydetti. 
     Sınav, 3 saat sürecek. Adaylara, sözel ve sayısal alanlardan test usulü toplam 180 soru yöneltilecek. Sözel alandaki sorular Türkçe'yi kullanma ve sosyal bilimlerdeki temel kavram ve ilkelerle düşünme gücünü, sayısal alandaki sorular da matematiksel ilişkilerden yararlanma ve fen bilimlerindeki temel kavram ve ilkelerle düşünme gücünü ölçme nitelikli olacak. 
     
     Türban yasağı 
     Bu arada, bu yıl ilk kez uygulanan yasak nedeniyle, türbanla sınav salonlarına girilmesine izin verilmedi. 
     Bazı adayların salon girişine kadar türbanla geldikleri ve türbanlarını çıkardıktan sonra sınav salonuna girdikleri gözlendi. 
     Sınava Gazi Üniversitesi Teknik Eğitim Fakültesi'nde girecek olan bir kız adayın türbanını çıkarmayı reddetmesi üzerine, salona alınmadığı görüldü. İsmini açıklamak istemeyen bu aday, sınava girmedi. 






</TEXT>
</DOC>
