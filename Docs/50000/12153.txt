<DOC>
<DOCNO> 12153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/ekonomi/eko11.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa ihaleyi bekledi 
</HEADLINE>
<TEXT>

     Haftanın ilk gününde dalgalı bir seyir izleyen borsa, bugün yapılacak Hazine ihalesine odaklandı. Açılışta gelen alımlarla ilk dakikalarda 9.038 puana kadar yükselen endeks, daha sonra gelen satışlarla yüzde 2.75’lik düşüş yaşadı. Endeks 241 puanlık düşüşle 8.522’ye indi. İşlem hacmi de 221 trilyon oldu. Uzmanlar, yurtdışından gelecek para miktarı ve yabancıların piyasalara göstereceği ilginin önemli olduğuna dikkat çekerek, ihalede iyi bir satış yapılması halinde bunun borsaya olumlu yansıyacağını belirttiler. 
     
     Üç aylık ihale 
     Hazine’nin üç aylık 98 günlük ihalesinde 2.5 - 3.5 katrilyon lira arasında borçlanması bekleniyor. Uzmanlar, ihalenin faizini yüzde 180 ile yüzde 200 arasında beklediklerini belirttiler. 
     Öte yandan, Hazine, bu ay 4.1 katrilyon liralık iç borç geri ödemesi ile 650.7 milyon dolarlık dış borç geri ödemesi yapacak. 
     
     Dolar düştü 
     Dalgalı kur sistemine geçilmesiyle 1 milyon liranın üzerine çıkan dolar dün serbest piyasada yeniden 1 milyonun altına geriledi. Merkez Bankası’nın döviz talebini karşılaması doların yükselişini önledi. Dolar Merkez Bankası’nda 7.200 liralık düşüşle 991.675 liraya, serbest piyasada da 12.000 liralık düşüşle 993.000 liraya geriledi. 
     


 EKONOMİ 


















</TEXT>
</DOC>
