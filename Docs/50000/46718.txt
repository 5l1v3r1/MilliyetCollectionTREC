<DOC>
<DOCNO> 46718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur16.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte Tarkan izdihamı... 
</HEADLINE>
<TEXT>

     Ünlü şarkıcı Tarkan'ın Migros Alışveriş Merkezi'ndeki imza gününde büyük izdiham yaşandı. 
     Alışveriş merkezindeki D R mağazasının önü, sabahın erken saatlerinden başlayarak Tarkan hayranlarıyla doldu. Odeon Cineplex Sineması ve mağazaların girişine kadar yığılan Tarkanseverler, alışveriş yapmak için gelenlere de zor anlar yaşattı. 
     Her yaştan Ankaralılar, ellerinde posterler, tişörtler, kasetler ve dergilerle mağazanın önüne yığılırken, aralarından sabah saatlerinde gelen ''şanslı Tarkanseverler'' imza gününde ön sıraları almayı başardı. 
     Beyaz bir tişört ve bol paçalı pantalondan oluşan spor bir kıyafetle ''Kuzu Kuzu'' şarkısı eşliğinde mağazaya giren Tarkan'ı alkışlar ve çığlıklarla karşılayan hayranları imza alabilmek için birbiriyle yarıştı. İmza aldıktan sonra Tarkan ile sarılarak fotoğraf çektiren Ankaralılardan bazıları, duygulanarak gözyaşlarına boğuldu. 
     Saatlerce bekledikten sonra dışarıda kalan hayranları, zaman zaman mağazanın kapılarına vurarak içeri girmek istediler. Yoğun önlemler alan güvenlik görevlileri ise Tarkan'ı görmek için birbiriyle yarışan gençleri kontrol etmekte epeyce zorlandı. 
     Kalabalıktan dolayı zorluk yaşayan güvenlik görevlileri, bir süre sonra ''takviye kuvvet'' almak zorunda kaldı. Ankara Emniyet Müdürlüğü'nden gelen ekibin alışveriş merkezinin yürüyen merdiveni tamamen doldurması alışveriş yapan vatandaşları da şaşırttı. 
     Posterleri içeri girinceye kadar verdikleri çaba nedeniyle yırtılan bazı Tarkan hayranları da sanatçıya üzerlerindeki tişörtleri imzalattılar. 
     Ünlü sanatçı Tarkan, ''Karma Tur'' adlı turnesi kapsamında bu akşam ve yarın ASKİ Spor Merkezi'nde vereceği iki konserler Başkentli müzikseverleri selamlayacak. 
     






</TEXT>
</DOC>
