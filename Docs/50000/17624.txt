<DOC>
<DOCNO> 17624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/yazar/congar.html </URL>
<DATE> 2001/04/23/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
O'Neill ve bizdeki yangın 
</HEADLINE>
<TEXT>

     Geçen hafta, 5 milyon dolar ödemeyi, ayağına elektronik pıranga takmayı ve kendi kendisini özel ajanların 24 saat göz hapsine koymayı önerip yine de serbest kalamayan Cavit Çağlar'ın, aylardır firari yaşamasına neden olan suç iddialarını Türkiye'de yargılanarak göğüslemeyi nihayet göze aldığı dramatik duruşmadan önceydi. 
     Bizler, kamu bankalarının ekonomiye yükünün aslan payına sahip olduğu bir krizle sarsılmış ülkenin gazetecileri olarak, New York'ta, kamu bankalarından sorumlu eski bakanın ibretlik halini izlerken, elini Türkiye'nin krizden çıkışı için kritik önemdeki dış finansman musluğunun üzerine koymuş, bir türlü kıpırdatmayan Amerikalı, yanıbaşımızda bir yerde, önemli bir konuşma yapıyordu. 
     
Tez konusu bir bakan      Tarih 19 Nisan 2001. Yer New York İktisadi Kulübü. 
     Konuşan Paul O'Neill, yani bugüne dek kendisiyle iki kez, uzun uzun görüşen Devlet Bakanı Kemal Derviş'in ifadesiyle, Türkiye'ye yardım konusunda "çok çetin ceviz çıkan" ABD Hazine Bakanı. 
     Son 13 yılını alüminyum devi Alcoa'nın patronu olarak geçirdikten sonra, Bush kabinesinde görev alan ve "eski ekonominin koşullarında kurulmuş bir şirketi, yeni ekonomiye uydurmaktaki büyük başarısı" nedeniyle, Harvard Üniversitesi'nde, iş yönetimi alanında özel araştırma konusu yapılan kişi. Hazine'nin başına, 36 ülkede 140 bin kişi çalıştıran bir şirketin patronluğundan gelmiş olmanın birikimini taşımış, 66 yaşındaki eski bir bilgisayar sistem analisti. 
     İşte bugün, size O'Neill'ın 19 Nisan konuşmasından bir bölüm aktarmak istiyorum. 
     Geçen ay, Derviş'in kendisine ilettiği mali destek talebine ilk tepkisi, Derviş öncesini kastederek "Bugüne dek Türkiye'ye verilen paralar ne oldu, son krizde IMF'den Uluslararası Para Fonu aldığınız milyarlar niye derde deva etmedi" diye sormak olan ve ekonomisini siyasetin sultasından kurtarmadıkça, Türkiye'nin de dış finansman yutan bir "kara delik" gibi algılanmaktan kurtulamayacağını yansıtan O'Neill, bakınız, geçen perşembe, New York iş dünyasının en kalburüstü temsilcilerine neler anlattı. 
     
İtfaiyeciliğe son      "Önce bir deklarasyonla başlamak istiyorum. Uluslararası mali kuruluşların geçmişimizin, bugünümüzün ve geleceğimizin gerekli ve önemli bir parçası olduğu kanısındayım. Ancak, eğer bu kuruluşların yangın söndürmeye harcadıkları zamanı ve parayı, birlikte çalışarak azaltamazsak, onların geleceklerinin sıkıntılı olacağından endişeliyim. 
     Kuşkusuz bizlerin ve bu kurumların ilgilenmesi gereken beklenmedik olaylar olacaktır, ancak itfaiyecilik, bu kurumlar için istisnai bazı durumlarda sözkonusu olmalı, bir kurala dönüşmemelidir. 
     Bazı yangın söndürme durumlarını incelediğimde açıkça görüyorum ki, profesyonel iktisatçılar ve mali çevreler, sözkonusu yerde iktisadi koşulların kötüye gitmekte olduğunu önceden biliyorlarmış. Bana öyle geliyor ki, yeğlenmesi gereken politika, böyle durumlara, daha bulaşıcı bir hastalık niteliği kazanmadan müdahale etmektir. 
     Bunu önceden yapmak, bir anlamda daha fazla sorumluluk üstlenmek demektir, zira daha kriz elinizi zora sokmadan ortaya çıkıp, insanlara ne yapılması gerektiğini anlatmanız gerekir. Ama ben, Amerikan halkına olan mali sorumluluğumu yerine getirmenin başka bir yolunu da göremiyorum. 
     Biz dünyanın maliye bakanları olarak, son derece rahat bir edayla, ters gitmiş politikalara milyarlarca dolar destek sağlamaktan sözederken, şunu hatırlamalıyız ki, bize emanet edilen para, bu parayı akıllıca kullanmamız için, yılda 50 bin dolar kazanıp gelirinin yüzde 25'ini vergi olarak ödeyen muslukçulardan ve marangozlardan gelmektedir." 
     İşte bu kadar... 
     ABD Hazine Bakanı'nın daha önce ortaya koyduğu tavırla bütünleşen ve kendisinin gerek Derviş'e ilettiği, gerekse başka ortamlarda açıkladığı görüşleri bilenler için şaşırtıcı olmayan sözler bunlar. Ancak 19 Nisan'da, tam da bu üslupla yeniden söylenmiş olması, bizi yakından ilgilendiriyor. 
     
Aklındaki Türkiye      Bush yönetiminin bir yetkilisinin bize aktardığı kadarıyla, Türkiye'deki kriz, son on günde, Washington'da yüzyüze veya telekonferans sistemiyle yapılmış üç ayrı üst düzey "politika belirleme" toplantısında ele alındı. Bu toplantılardan birine katılan O'Neill, diğer ikisine de görüş iletti. 
     Dolayısıyla Washington'da, "ulusal stratejik çıkarlar ve müttefikte istikrarsızlığın bedeli" gibi siyasi argümanlarla da örülen bu tartışmaların içinde yeralırken, siyasetin başkentinden paranın başkenti New York'a gidip "itfaiyeciliğin bedelinden" sözeden O'Neill'ın aklındaki "en sıcak yangın" Türkiye idi, kuşkunuz olmasın. 
     O'Neill'ın konuşmasının yukarıdaki bölümünü bu bilinçle baştan okuduğunuzda, "Bazı yangınları, IMF aracılığıyla bizlerden gelen paralarla söndürmenin gerekebileceğini anlıyorum. Ama Türkiye'de bu kaçıncı yangın Türkiye'nin itfaiye alarmları, istisnai olmaktan çıktı, kurala dönüşmeye başladı" cümlesini görür gibi oluyorsunuz. 
     Ya da daha sonraki paragrafa bakıp, kafanızda, "İktisatçıların ve mali çevrelerin, Türkiye'de durumun kötüye gittiğini önceden gördüklerini anlıyorum. O zaman niye IMF zamanında uyarmadı Ya da uyardıysa, bankacılık reformu, özelleştirme, dalgalı kur konusunda neden ayak süründü " diye de konuşturabilirsiniz O'Neill'ı. 
     Tabii, ABD Hazine Bakanı'nın kafasındaki asıl muhasebe de, "G - 7 ülkeleri biraraya gelip parayı bastırsın diyorsunuz ama, Amerikalı musluk tamircisinin alnının teriyle ödediği vergiyi, Türkiye'deki yöneticilerin hatasından kaynaklı ve bir daha tekrarlanmayacağının garantisi olmayan bir yangını söndürmekte neden kullanayım" diye şekilleniyor bir bakıma. 
     Hiç kuşkusuz, sonuçta vereceklerinin "hibe değil faizli borç" olduğunu, Türkiye'nin yanmasını seyretmenin de, ABD'ye ağır bedel yükleyeceğini söylemek mümkün. Bu anlayışa sahip ve O'Neill'ın bakışını paylaşmayan birçok politika yapıcı ve analist de var Washington'da. Ancak dünyaya, bir an için ABD Hazine Bakanı'nın perspektifinden bakmanın da öğretici olduğu kesin. 
     
     





İlber Ortaylı... 


Gülen çocuklar, kaçırılan paralar 


Normalini özlemişiz 


O'Neill ve bizdeki yangın 


Çıkış yolu 


Silah oyunu tutmadı 


Ayıptır ayıp 


1 milyon çocuk 


Biz bu filmi görmüş müydük 


25 milyon TL bir çocuğun bir yılını kurtarıyor 


"Bizim gidecek başka ülkemiz yok" 


</TEXT>
</DOC>
