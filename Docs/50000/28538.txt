<DOC>
<DOCNO> 28538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/yasam/yas04.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Geceyarısı kaçakları 
</HEADLINE>
<TEXT>

Marmara'da sabaha karşı bindikleri gemi ile 'umuda yolculuğa' çıkan tam 275 kaçak mülteci daha yakalandı... 
     MARMARA EREĞLİSİ DHA 

     Tekirdağ'ın Marmara Ereğlisi İlçesi açıklarında dün yine müthiş bir kaçak operasyonu vardı. 
     Yapılan istihbarat çalışmaları sonucu, Marmara Ereğlisi yakınlarındaki Karayolları iskelesi mevkiinden bir gemiye yüklenecek kaçak mültecilerin yurtdışına götürüleceği öğrenildi. Bunun üzerine Sahil Güvenlik Marmara ve Boğazlar Bölge Komutanlığı’na bağlı ekipler, operasyon hazırlıklarına girişti. 
     
     Saat 04.00'te demir aldı 
     Sonuçta kaçak mültecileri alan geminin, Ukrayna bandralı Tapxahkyt Tarkhan Kut adlı kuru yük gemisi olduğu belirlendi. 
     Karadan takibe alınan gemi, kaçaklarda birlikte sabaha karşı 04.00 sularında, çeşitli Avrupa ülkelerinde 'umudu arayan' 275 kaçak mülteci ile birlikte demir aldı. 
     Bu andan sonra takib, Sahil Güvenlik Marmara ve Boğazlar Bölge Komutanlığı'na bağlı Sahil Güvenlik botlarıyla denizden sürdü. 
     
     Son hedef İtalya'ydı 
     Bir süre denizden takip edilen Ukrayna bandralı Tapxahkyt adlı gemi, Marmara Ereğlisi açıklarında durdurularak, operasyon düzenlendi. 
     Operasyon sırasında 275 kaçak göçmen arasına karışarak gizlenmeye çalışan iki gemi personeli de tesbit edildi. Mülteciler Marmara Ereğlisi'ne getirilen gemiden indirildi, insan kaçakçılığı yapan gemi personeli hakkında da yasal işleme başlandı. Gemi personelinden alınan ilk bilgilere göre, kaçakların İtalya'ya götürülmeye çalışıldığı belirlendi. 
     
Arkası kesilmiyor Mayısta da 449 kişi yakalanmıştı      İzmit Körfezi’nin Dilovası mevkiinden yükleme yaptığı belirlenen Lale1 adlı gemide de kaçak mültecilerin bulunduğunun belirlenmesi üzerine, 5 Mayıs 2001 tarihinde jandarma operasyon düzenlemişti. Operasyon sonucu 67’si Türk vatandaşı, diğerleri Afganistan, Pakistan, Irak, İran ve bazı Kuzey Afrika ülkelerinin vatandaşı olmak üzere toplam 449 kişi yakalanmıştı. 
     
     Sınır dışı... 
     Yabancılar, Darıca beldesindeki bir spor salonunda gözetim altında tutularak yasal işlemler tamamlandıktan sonra sınır dışı edilmişti. 
     



 YAŞAM 


















</TEXT>
</DOC>
