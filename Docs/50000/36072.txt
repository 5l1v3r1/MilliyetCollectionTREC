<DOC>
<DOCNO> 36072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/soneko20.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding "Beyaz eşya sektöründe hafif bir rahatlama var" 
</HEADLINE>
<TEXT>

     Koç Holding Dayanıklı Tüketim Grubu Satış ve Pazarlamadan Sorumlu Başkan Yardımcısı Aka Gündüz Özdemir, beyaz eşya sektöründe bir miktar düzelme olduğunu belirterek, ''Özellikle Temmuz ayında var. Ağustos ayında da trendin devam edeceğine inanıyorum'' dedi. 
     Özdemir, Digitürk'ün şifre çözücü cihazlarının tüketicilere Arçelik bayileri aracağılıyla ulaştırılmasını öngören anlaşmanın imza töreninin ardından basın mensuplarının sorularını yanıtladı. 
     Özdemir, Türkiye'de çok sık ekonomik hadiseler yaşandığını ve bunların tüketiciyi birebir etkilediğini ifade ederek, ''Tüketici bugün şaşkın durumdadır, birçok yönden şaşkındır. Bu dalgalanmalar yüzünden mesela doları alsın mı, satsın mı bir karar veremiyor'' dedi. Reel olarak bugün Türkiye'de herkesin fakirleştiğini ifade eden Özdemir, ''dünkü alım gücünün bugün asla bulunmadığını, bundan dolayı da sektörün birinci 6 ayda yüzde 40 oranında etkilendiğini'' bildirdi. 
     Özdemir, istikbalini düşünen veya gelirinin önemli bir kısmını kaybetmiş olan insanların geleceğe ait bir karar vermekte güçlük çekerken, şimdi daha rahat hareket ettiklerini düşündüğünü ifade ederek, şöyle dedi. 
     ''Ama bunun ötesinde turizm ve daha çok Avrupa'da yaşayan işçilerin Türkiye'ye gelmesiyle piyasada hissedilir bir canlılık görüldü. Bu bizi etkiliyor. Genel trende baktığımız zaman Mart ayı Şubat'tan, Nisan ayı Mart'tan, Temmuz ayı Haziran'dan daha iyi. Ama bu bir sıçrama şeklinde değil. Yavaş hareket eden bir trendle piyasaların iyileştiğini gözleyebiliriz.'' 
     Özdemir, bir basın mensubunun ''Bu durum Arçelik'in değişim evresini ne kadar etkiledi '' sorusuna da, ''Piyasa ne kadar etkilendiyse biz de o kadar etkilendik'' karşılığını verdi. 
     
     Herkes zor durumda 
     Ertelenen taleplerin 3 ayda tamamlanacağına inanmadığını ifade eden Özdemir, genellikle sektörde bir yıllık işin yüzde 60'ının son 4 ayda yapıldığını anlattı. 
     Özdemir, konuşmasını şöyle sürdürdü 
     ''Geçen sene iş olacak mı diye sorsaydınız, ben böyle birşey beklemiyordum. Sebebi de gayet açıktır. Hükümet tarımsal ürünleri fiyatlama ve alım yönünden desteklemiyor artık. O kanaldan piyasaya ciddi paralar girerdi. Bunlar artık girmeyecektir. O girmeyeceğine göre oradan bir iş kaybı olacaktır. Ayrıca sabit gelirliye uygulanan ücret rejimi de ortada. Herkes zor durumda. Yüzde 10-15 zam alan insanlar bu tip bir devalüasyonun altından kolay kolay kalkamazlar. Orada da bir kayıp olacaktır.'' 
     Yetkili satıcıların özkaynaklarıyla daha ne kadar götürebilecekleri konusunun özel olduğunu vurgulayan Özdemir, ''Bu yetkili satıcıların gücüne bağlı. Nefesini tüketen de var'' dedi. Bir basın mensubunun ''Vadeler uzayacak mı '' şeklindeki sorusu üzerine de, Özdemir, şu cevabı verdi 
     ''Biraz daha uzayabilir diye düşünüyorum ama riskler de var. Bu sektör bir yerinden dövize bağımlı olarak çalışıyor. Döviz arttığı zaman riskler çoğalıyor. Aşağı yukarı eski seviyelerine gelmiş durumda şu an. Daha da fazla uzayacağını tahmin etmiyorum.'' Yıl sonu satış hedefine ilişkin bir soru üzerine de Özdemir, yıl sonu satış hedeflerinin göçtüğünü ifade ederek, onun yerine yeni birşeyler yapmaya çalıştıklarını ancak bir program yapacak ortamın şu anda bulunmadığını dile getirdi. 
     Aka Gündüz Özdemir, sözlerini şöyle tamamladı 
     'Dövizi bilmiyoruz. Faizin, enflasyonun ne olacağını bilmiyoruz. Bu temel varsayımları bilmediğiniz zaman Türkiye'de program yapamazsınız. Ama bir düşüncemiz var. Bu düşüncemize göre, benim şahsi görüşüm de diyebilirsiniz, bu sektör sene sonunda bugünkü yüzde 40 değil de yüzde 35 civarında küçülebilir. Yani bir miktar iyileşebilir diye düşünüyorum. Şu anda baktığımız zaman güneyde turizm bölgelerinde çok iyi iş yaptığımızı görüyoruz. Oralar daha iyi yani.'' 






</TEXT>
</DOC>
