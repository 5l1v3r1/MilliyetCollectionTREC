<DOC>
<DOCNO> 20450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/spor/aspo.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MUSTAFA DENİZLİ taraftara ve camiaya garanti verdi 
</HEADLINE>
<TEXT>
Üçte üç yaparız 
Fenerbahçe’nin hocası, "Kalan maçlarımızı kazanır, şampiyonluğu kucaklarız" dedi ve ekledi "Sonra sıra Şampiyonlar Ligi’nde. Türkiye’yi ayağa kaldıracağız" 
     BİLAL MEŞE 

     FENERBAHÇE Teknik Direktörü Mustafa Denizli, Galatasaray ile oynadıkları derbi maçının adına yakışır bir mücadele olduğunu belirtti ve "Kazandık ve zorlu yarışta avantaj sağladık" dedi. Denizli, "Milli Takım hocası olarak baraj maçları oynadım. Avrupa’da çeyrek finale kaldım. Ama böylesini ilk kez yaşadım. Ekonomik kriz bile unutuldu. Milli takımda olsun, ligde olsun kafamda sanal maçlar yaparım. Ancak ilk kez bir takıma karşı 250 sanal maç oynadım ve hepsini kazandım" diye konuştu. 
     
     Takım olduk’ 
     DENİZLİ, "Başarının temelinde takım olmak yatar" yorumunu yaptı ve ardından Fatih Terim’i örnek göstererek, "Galatasaray onunla takım olma özelliğini çok önce yakaladı. İyi bir takım ve iyi bir sistem bıraktı. Biz ise daha yeni takım olduk. İşte bugün lider olduysak nedeni budur" ifadelerini kullandı. Bunun önümüzdeki yılları da olumlu etkileyeceğini vurgulayan Mustafa Denizli, "Şimdi üç hafta kaldı. Artık bu yoldan dönüş yok. Üçte üç yaparız ve şampiyonluğu kucaklarız" dedi. 
     
     Mükemmel yok’ 
     GALATASARAY maçını da yorumlayan Denizli, "Maçın genelinde onları baskı altında tuttuk. Oynatmadık. Son bölümde ise onların baskısı vardı ki, bu da çok doğal. Bu tamamen bizdeki skoru koruma psikolojisinden kaynaklandı. Bu da rakibin kalemize yaklaşmasına yol açtı" diye konuştu. Sarı - Lacivertli takımın hocası, "Futbolda mükemmellik yoktur. Önemli olan düşüncelerin sahaya yansımasıdır. Biz bunu başardık. Fenerbahçe çabuk gole gitmeyi hedefleyen bir takımdır" diye konuştu. 
     
     İyiyi yakaladık’ 
     LİGDEN sonra sıranın Avrupa’ya geleceğini belirten Denizli, "Galatasaray’ın başarıları ortada. Fenerbahçe de Şampiyonlar Ligi’nde büyük işler başaracaktır. Bundan kimsenin kuşkusu olmasın. İddialı konuşmamın nedeni Galatasaray gibi bir takımın olduğu ligde Fenerbahçe’nin lider olmasındandır. Demek ki biz de büyük takımız. Seyircisiyle, oyuncusuyla iyiyi yakaladık ve takım olduk. Şampiyonlar Ligi’nde de Türkiye’yi ayağa kaldıracağız" ifadelerini kullandı. 
     

</TEXT>
</DOC>
