<DOC>
<DOCNO> 9366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/soneko03.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cıngıllıoğlu ailesi ikinci bankasını da kaybetmiş oldu 
</HEADLINE>
<TEXT>

     Demirbank'dan sonra Ulusal Bank'ın da Fon'a devriyle, Cıngıllıoğlu ailesi 2. bankasını da kaybetmiş oldu. 
     Bankacılık Düzenleme ve Denetleme Kurulu BDDK tarafından Tasarruf Mevduatı Sigorta Fonu'na devredilen Ulusal Bank, Türkiye'de kurulmuş yabancı banka statüsünde faaliyet gösteriyor. 
     Türkiye Bankalar Birliği'nin verilerine göre, 1985 yılında kurulan bankanın ana ortakları arasında, Ephesus Ltd., Halit Cıngıllıoğlu, Hüseyin Arif Bilgen, Şaban Yem ve Zuhal Sarı bulunuyor. 
     Genel Müdürlüğü Maslak Plaza'da yer alan banka, 30 Eylül 2000 tarihi itibariyle, aktif büyüklük sıralamasında 527 trilyon 758 milyar lira ile 31. sırada bulunuyor. 
     Toplam kredileri 25 trilyon 281 milyar lira, toplam mevduatı 187 trilyon 342 milyar lira, toplam özkaynakları 54 trilyon 44 milyar lira, ödenmiş sermayesi 34 trilyon lira olan banka, 11 trilyon 277 milyar lira net zarar açıklamıştı. 
     Bankanın 1999 yılı sonu itibariyle, 5 şubesi, 231 personeli bulunuyor. 
     Halit Cıngıllıoğlu'nun Yönetim Kurulu Başkanlığı'nı yaptığı Demirbank, 6 Aralık 2000 tarihi sabahı itibariyle BDDK tarafından Fon'a devredilmişti. 
     Ulusal Bank'ın da Fon'a devriyle, Cıngıllıoğlu Demirbank'dan sonra 2. bankasını da yitirmiş oldu. 




</TEXT>
</DOC>
