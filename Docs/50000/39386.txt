<DOC>
<DOCNO> 39386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/soneko09.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi kimlik numaraları hakkında bilinmeyenler... 
</HEADLINE>
<TEXT>

     Türkiye Bankalar Birliği TBB , 1 Eylül 2001 tarihinden itibaren vergi kimlik numarası bulunmayan, ilk defa işlem yaptıracak olan müşterilerin, yasa gereği bankacılık işlemlerinden yararlanamayacaklarını hatırlattı. 
     TBB'nin internet sayfasında ''Vergi Kimlik Numarası'' ile ilgili bir duyuru yayımlandı. 
     Duyuruya göre, söz konusu tarihten itibaren bankada ilk defa işlem yaptıracak olanlar vergi kimlik numarasını ibraz ve tevsik yazılı hale getirme etmeden işlem yaptıramayacak. 
     Daha önceden başlayan ve süregelen işlemlerde ise vergi kimlik numarası olmayan müşteriler, bu tarihten itibaren 5 milyar Türk Lirası üzerindeki işlemlerini vergi kimlik numaralarını ibraz ve tevsik ederek yaptırabilirken, söz konusu tutarın altındaki işlemleri ise vergi kimlik numaralarının en kısa sürede ibraz ve tevsik etmek kaydıyla yaptırabilecekler. 
     Bankalar tarafından verilmekte olan başta hesap açma, kapama, döviz alış ve satış işlemleri 3.000 ABD doları veya muadili , havale işlemleri 5 milyar TL veya muadili yabancı parayı aşanlar , her türlü kredi işlemleri, kredi kartı işlemleri, çek ve senet tahsili, sermaye piyasası işlemleri olmak üzere bankalar tarafından yapılacak tüm işlem ve verilecek hizmetler için vergi kimlik numarası ibraz edilecek. 
     Bankalarca gerçekleştirilen tüm bankacılık işlemlerinin yanı sıra, Sermaye Piyasası Kanunu kapsamında yapılacak işlemler, ödünç para verme işlemleri, özel finans kurumlarınca yapılan işlemler, döviz alım satımına yetkili müesseselerce yapılacak işlemler, posta merkezi işlemleri, finansal kiralama işlemleri, sigortacılık işlemleri yapılması durumunda da vergi kimlik numarası beyan etmek zorunlu olacak. 
     Vergi kimlik numaralarının banka tarafından bir kez kontrol edilerek kayıt altına alınmasından sonra yapılacak her işlemde kullanılması esas olacak. Bununla birlikte banka ile devamlılık gösteren bir ilişkisi bulunmayan kişilerin yapacakları işlemlerde vergi kimlik numaralarını ibraz ve tevsik etme yükümlülüğü devam edecek. 
     
     Vergi daireleri veriyor 
     Vergi kimlik numarası, tüm vergi dairelerinden temin edilebilecek. Vergi kimlik numarası temin edebilmek için ya nüfus cüzdanı aslı ve bir fotokopisi ile ya da noter onaylı sureti ve adres bilgisi ile birlikte bir vergi dairesine başvurulması yeterli olacak ve herhangi bir vergi dairesine sayılan belgeler ile yapılacak başvuru sonucunda vergi kimlik numarası anında temin edilebilecek. 
     
     Belgelendirilecek 
     Vergi kimlik numarasının belgelendirilmesi zorunlu olacak. Banka nezdinde yapılacak işlemlerin sahibi, muhatabı veya taraf olacak gerçek ve tüzel kişiler, vergi kimlik numaralarını, vergi dairesinden almış oldukları vergi kimlik kartı, tahakkuk fişi, tahsil alındısı, vergi dairesi makbuzu, vergi levhası, vergi dairesi yazısı ile belgeleyecekler. 
     Bu belgelerin yanı sıra bankaların kayıtların tekemmülü açısından talep edebilecekleri bilgi ve belgeler de olabilecek. 
     Vergi kimlik numarası olmaksızın işlem yapılması ceza uygulanmasını gerektirecek. Yaptıkları işlemlere ilişkin bildirimleri Maliye Bakanlığı'nca belirlenen usul ve esaslara göre yerine getirmeyenler ile vergi kimlik numaralarını gizleyen veya bilerek bu konuda gerçeğe aykırı beyanda bulunan ya da sahte veya yanıltıcı belgeler ibraz edenler hakkında hapis ve para cezaları uygulanması öngörülüyor. Söz konusu cezalar 4358 sayılı Kanunun ilgili maddesi ile Vergi Usul Kanunu'nun ilgili bentleri uyarınca uygulanacak. 






</TEXT>
</DOC>
