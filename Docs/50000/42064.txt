<DOC>
<DOCNO> 42064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/siyaset/asiy.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan’ın zengin ettiği Albayraklar’a operasyon... 
</HEADLINE>
<TEXT>
Albayraklar gözaltına alındı 
Belediyeden Albayraklar’a usulsüz ihaleler verildiği yönündeki Mülkiye Başmüfettiş raporunun DGM’ye gönderilmesiyle, Temiz Şehir Operasyonu’ başlatıldı. Şirket sahibi Mustafa Albayrak, kardeşi Kazım Albayrak ve şirket yöneticileriyle birlikte 27 kişi gözaltına alındı 
     MEHMET DEMİRKAYA, ERDEM ÖZTÜRK, ŞENOL DEMİRCİ 

     Belediyeden Albayraklar’a verilen usulsüz ihalelerle ilgili Bamüfettiş raporunun DGM’ye gönderilmesiyle "Temiz Şehir Operasyonu" başlatıldı. Şirket sahibi Mustafa Albayrak, kardeşlerinin de aralarında olduğu 27 kişi gözaltında 
     Mülkiye Başmüfettişi Candan Eren’in, İstanbul Büyükşehir Belediyesi’nden Albayrak Şirketler Grubu’na usulsüz ihaleler verildiği iddialarıyla ilgili hazırladığı raporu İstanbul DGM’ye göndermesinin ardından "Temiz Şehir" operasyonu başlatıldı. 
     
Eski bürokratlar da var      Soruşturma çerçevesinde Albayrak Şirketler Grubu Başkanı Mustafa Albayrak, kardeşleri Kazım ve Saffet Albayrak, bazı eski belediye bürokratları ve şirket yöneticilerinin de aralarında bulunduğu 27 kişi gözaltına alındı. Polisin, öncelikle Albayrak Grubu’nun belediyelerden bugüne kadar aldığı yaklaşık bir milyar dolarlık ihaleleri soruşturduğu öğrenildi. 
     İçişleri Bakanlığı bir süre önce Albayrak Şirketler Grubu’nun İstanbul Büyükşehir Belediyesi’nden aldığı ihalelerle ilgili iddiaları araştırmak üzere Mülkiye Başmüfettişi Candan Eren’i görevlendirdi. Başmüfettiş Eren, 45 günlük çalışma sonunda Albayrak Grubu’nun AK Parti Genel Başkanı Recep Tayyip Erdoğan’ın belediye başkanı olduğu dönemden bugüne kadar aldığı yaklaşık bir milyar dolarlık belediye ihaleleriyle ilgili 60 sayfalık bir rapor hazırlayarak geçen hafta İstanbul DGM Başsavcılığı’na verdi. 
     Bunun üzerine İstanbul DGM Savcısı Abdülaziz Özatlan’ın talimatıyla İstanbul Organize Suçlar ve Mali Şube Müdürlüğü ekipleri, dün Albayrak Şirketler Grubu ve bağlı şirketlere baskınlar düzenledi. Baskınlarda Albayraklar ve şirket çalışanlarının yanı sıra İstanbul Büyükşehir Belediyesi’nin eski Genel Sekreteri Mustafa Açıkalın, eski İştirakler Daire Başkanı Necmi Kadıoğlu ve eski Başkan Danışmanı Harun Karaca da gözaltına alındı. 
     Gözaltına alınan kişilerin sorgulanması için polis, soruşturmayı yürüten DGM Savcılığı’ndan üç gün gözaltı süresi aldı. Baskınlarda ihalelerle ilgili dosyalara, muhasebe kayıtlarına da el konuldu. 
     "İhalelere fesat karıştırmak" ve "cürüm işlemek amacıyla teşekkül oluşturmak" iddialarıyla suçlanan Albayrak kardeşler, ihaleleri nasıl aldıklarından hızlı büyümelerinin perde arkasına, devlete ne kadar vergi verdiklerinden rüşvet iddialarına kadar birçok konuda sorgulanacak. 
     
Erdoğan’dan açıklama      AK Parti Genel Başkanı Erdoğan, Litvanya’nın Ankara Büyükelçisi Halina Kopeckaite’yi Yıldız’daki ofisinde kabulü sırasında operasyonla ilgili soru üzerine "Konuyla ilgili gerekli açıklamayı gerekirse yaparız. Büyükelçinin yanında konuşmak olmaz" dedi. 
     



 SİYASET 










</TEXT>
</DOC>
