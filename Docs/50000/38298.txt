<DOC>
<DOCNO> 38298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur16.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da mülteciler BM'yi protesto etti 
</HEADLINE>
<TEXT>

     Van'da, Afganistan, Irak ve İranlı 300 mülteci, Birleşmiş Milletler'i protesto etmek amacıyla oturma eylemi yaptı. 
     Üçüncü bir ülkeye gönderilmek üzere Van'da bekleyen İran, Irak ve Afganistanlı 300 mülteci, Birleşmiş Milletler'i protesto etmek amacıyla Birleşmiş Milletler Mülteciler Yüksek Komiserliği önünde toplanarak bir basın açıklaması yaptılar. 
     Açıklamada, BM'nin mültecileri kendi menfaatleri doğrultusunda kullandığı iddia edilerek şu görüşlere yer verildi ''Kendi ülkemizde gördüğümüz eziyeti, sığındığımız BM'den görmekteyiz. Yine zorluklar ve haksızlıklar yapılmaktadır. Bizler üçüncü bir ülkeye gönderilinceye kadar, mülteci haklarından yararlanmak istiyoruz. Mültecilerin güvenliğinin sağlanmasını, burada kaldığımız süre içinde barınma, okul ve hastane imkanlarının tanınmasını istiyoruz.'' Mülteciler daha sonra kendi aralarında seçtikleri 6 kişiyi görevlendirerek BM yetkilileriyle görüşmeye göndermek istediler. BM yetkilileri ise 2 temsilciyi kabul edeceklerini belirttiler. Mülteciler, BM yetkililerinin, 6 kişiyi kabul etmemeleri halinde oturma eylemlerini sürdüreceklerini bildirdiler. 







</TEXT>
</DOC>
