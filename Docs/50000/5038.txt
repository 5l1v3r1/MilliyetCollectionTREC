<DOC>
<DOCNO> 5038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur27.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağca için iade-i muhakeme istenecek 
</HEADLINE>
<TEXT>

     Mehmet Ali Ağca'nın avukatı Şevket Can Özbay, müvekkilinin gazeteci Abdi İpekçi'nin katili olmadığını ileri sürerek, iadei muhakeme başvurusunda bulunacağını söyledi. 
     Özbay, bürosunda düzenlediği basın toplantısında, müvekkili Ağca'nın, kendisinden basın toplantısı düzenleyerek, Abdi İpekçi'yi öldürmediğini açıklamasını istediğini söyledi. 
     Mehmet Ali Ağca'ın, gazeteci Abdi İpekçi'nin katili olmadığını öne süren Avukat Özbay, ''Müvekkilim hayatı boyunca hiç kimseyi öldürmemiştir. Abdi İpekçi'yi öldürdüğünü işkence ile ikrar etmek zorunda bırakılmıştır'' diye konuştu. 
     ''Ağca'nın, İpekçi'nin katili olmadığına dair çalışmalar yaptığını'' bildiren Özbay, ''Çalışmalarımı tamamlamak üzereyim. Delillerin büyük bir bölümünü temin ettim'' dedi. Avukat Can Özbay, yakında iadei muhakeme müracaatında bulunarak, konuyu yargıya taşıyacağını kaydetti. Ağca'nın, şartla salıverilme ve cezaların ertelenmesine ilişkin yasadan yararlanması gerektiğini ileri süren Özbay, ''farklı uygulamaların adalet duygusunu ve eşitlik ilkesini zedeler nitelikte ve çifte standartlı olduğunu'' savundu. Özbay, şöyle devam etti 
     'Adalet Bakanlığı'nın, bu konuda yazılı emirle bozma talebimizi değerlendireceğini ve Yargıtay'ın incelemesi ile Mehmet Ali Ağca'nın mağduriyetinin önleneceğini umuyoruz. Sırf adı Mehmet Ali Ağca diye 20 yılı aşkın süredir hücrelerde çürütülen müvekkile farklı uygulama yapmanın hiç kimseye yararı olmayacaktır.'' 




</TEXT>
</DOC>
