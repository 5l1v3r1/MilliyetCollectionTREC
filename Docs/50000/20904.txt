<DOC>
<DOCNO> 20904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur14.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP "Kemal Derviş'le bir problemimiz yok" 
</HEADLINE>
<TEXT>

     MHP Grup Başkanvekili İsmail Köse, partisinin Başkanlık Divanı toplantısında ''hükümetten çekilmenin tartışılmadığını'' bildirerek, ''MHP'nin Sayın Kemal Derviş ile hiçbir problemi yoktur'' dedi. 
     İsmail Köse, bir gazetecinin, ''Böyle bir sıkıntı yoksa, MHP, Hükümet'ten çekilmeyi neden tartıştı '' sorusunu şöyle yanıtladı 
     'MHP, Hükümet'ten çekilmeyi tartışmadı. O da basına değişik şekilde intikal etti. Benim bildiğim kadarıyla Sayın Genel Başkan, Başkanlık Divanı'na son gelişmelerle ilgili bilgi vermiş, arkadaşlarımızın bilgilerini almıştır. Telekom'daki gelişmelerle ilgili bilgi alışverişinde bulunulmuştur. Yoksa Hükümet'ten çekilme konusunda herhangi bir tartışma olduğunu zannetmiyorum.' 
     İsmail Köse, Türk Telekom'un özelleştirilmesine ilişkin yasa tasarısında değişiklik önergesi olup olmadığının sorulması üzerine, şu aşamaya kadar böyle bir önerge olmadığını belirtti. Köse, dün Bankalar Kanunu değişikliğinde olduğu gibi ihtiyaçtan kaynaklanan bazı redaksiyon düzeltmeleri gelebileceğini, ancak şu ana kadar böyle bir durumun sözkonusu olmadığını kaydetti. 
     MHP Genel Başkan Yardımcısı Şevket Bülent Yahnici de, MHP'nin hükümette olduğunu ve partisinin tüm kadrolarıyla görevinin başında bulunduğunu söyledi. 
     MHP Kadın Kolları Başkanlığı tarafından düzenlenen, ''Anneler Günü Şöleni''ne gelişinde bir gazetecinin, ''MHP'de, hükümetten çekilme isteği var mı'' şeklindeki sorusu üzerine Yahnici, ''MHP hükümettedir, dün Bankalar Yasası'nı çıkardık, bugün Telekom Yasası'nı çıkaracağız. Tüm kadromuzla meclisteyiz, görevimizin başındayız'' dedi. 
     
     
     







</TEXT>
</DOC>
