<DOC>
<DOCNO> 24468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sondun02.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de kaçırılan turistler için operasyon...2 rehine öldü 
</HEADLINE>
<TEXT>

     Filipinler ordusunun, geçen Pazar 20 turisti kaçıran aşırı dinci Ebu Seyyaf grubuna karşı düzenlediği operasyon sırasında çıkan çatışmada 2 rehinenin öldüğü bildirildi. 
     Filipinlerdeki bir sahil kentindeki Amerikalı ve Filipinli turistleri kaçıran örgütün sözcüsü Ebu Sabaya, Mindanao Network radyosuna telefonla yaptığı açıklamada, ''Filipinler ordusunun Basilan Adası'nda yaptığı operasyonlar sırasında iki rehine vurulmuştur'' dedi. 
     Sözcü, öldürülen rehinelerin kimliği hakkında bilgi vermedi. 
     Bu arada, Filipinli rehinelerden Teresa Ganzon adlı kadın, gözyaşları içinde radyoya, rehinelerden biri olduğunu söyledi ve ordudan saldırısını durdurmasını istedi. 
     Filipinli rehine, ''Bizler iyiyiz. Bu çatışmalar bizim hayatımıza malolacak. Yanımızda çocuklar var. Herkesin güvenli bir şekilde kurtarılmasına bir yol bulunması için yalvarıyorum'' dedi. 
     Aşırı dinci Ebu Seyyaf grubu, ordunun kendilerine yönelik operasyon düzenlenmesi halinde rehineleri öldürme tehdidinde bulunmuştu. 
     Hükümet, grubun liderleri ve üyelerinin yakalanmasına yardım edeceklere 2 milyon dolar para ödülü vereceğini açıklamıştı. 
     Başkent Manila'nın yaklaşık 940 kilometre güneyindeki Basilan ve Jolo adalarında faaliyet gösteren Ebu Seyyaf örgütü, dini esaslara dayalı devlet kurmak için silahlı mücadele veriyor. 
     Örgüt, geçen yıl da benzer taktiklerle 40'dan fazla yabancıyı ve Filipinli'yi kaçırmıştı. Örgütün kaçırdığı tüm rehineler, milyonlarca dolar değerindeki fidyelerin ödenmesinin ardından serbest bırakılmıştı. 






</TEXT>
</DOC>
