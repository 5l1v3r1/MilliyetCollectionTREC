<DOC>
<DOCNO> 45743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun38.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da 30 hedef vuruldu 
</HEADLINE>
<TEXT>

     İngiltere Savunma Bakanı Geoff Hoon, saldırıların tümünün Suudi asıllı Usame Bin Ladin'in örgütü El Kaide ile Taliban'ın askeri ve savunma hedeflerine yöneldiğini, bu saldırıların kaçında hedefin vurulduğuna dair kesin bilginin ise henüz ellerine ulaşmadığını bildirdi. 
     Savunma Bakanlığı'nda düzenlenen basın toplantısında konuşan Hoon, İngiliz askeri güçlerinin cesaret ve kahramanlığını överek, saldırılar sırasında Afganistan'da yaşayan sivil halkın ve sivillere ait ev ve işyerlerinin zarar görmesinden dikkatle kaçındıklarını vurguladı. 
     ABD'nin bu askeri harekatı başlatmadan önce bütün diplomatik yolları denediğini, Taliban'a Bin Ladin'i teslim etmesi için üç hafta süre tanıdığını ve yapılan bütün çağrıların yanıtsız kaldığını da belirten Hoon, ''ABD sonunda halkını korumak için yasal savunma hakkını kullandı, biz de öyle'' dedi. 
     Hoon, aralarında Fransa, Almanya, İspanya ve Belçika'nın bulunduğu müttefik ülkelerin savunma bakanlarıyla yakın temaslarının sürdüğüne işaret ederek, ''Hedefimiz terörizmi yuvalandığı her yerden çıkarmak ve bunu başarmaya kararlıyız'' diye konuştu. 
     Afgan halkıyla ve İslam ile herhangi bir kavgaları olmadığını vurgulayan Hoon, fakir Afgan halkına yardım çabalarının süreceğine işaret etti. Hoon, Afgan halkının da Taliban ve El Kaide terörünün kurbanları arasında bulunduğunu söyledi. 
     Müslüman ülkelerin ittifaka verdiği desteğe teşekkür eden Hoon, ''Onların desteği gerçekten hayati bir önem taşıyor'' dedi. 
     Savunma Bakanı Hoon, kara kuvvetlerinin Afganistan'a gönderilip gönderilmeyeceğine ilişkin bir soruya, ''Bir dizi askeri seçeneğe hazırlanıyoruz ve kara kuvvetlerinin kullanımı açıkça bunlardan biri'' yanıtını verdi. 
     Hoon, Taliban yönetiminin hava saldırılarının yarattığı baskı altında çökmesinin mümkün olduğunu ve Batılı kara kuvvetlerinin konuşlanmayabileceğini de söyledi. 
     
     Genelkurmay Başkanı 
     Genelkurmay Başkanı Michael Boyce da basın toplantısında, dünkü saldırının askeri harekatın ilk dalgasını oluşturduğunu ve bu dalgada 30 hedefe saldırı düzenlendiğini tekrarladı. 
     Boyce, İngiltere'nin bölgedeki üç denizaltısından cruise füzelerinin atıldığını, gelecek günlerde İngiltere'nin saldırılara katılımının daha aktif olacağını söyledi. 
     Michael Boyce, vurulan 30 hedeften 3'ünün başkent Kabil, 4'ünün diğer büyük kentler yakınında, diğer 23 hedefin ise kırsal bölgelerde olduğunu belirtti. 
     İngiltere'nin bölgeye destek amaçlı nakliye uçakları göndermeye hazırlandığını ve yakında yeni operasyonlar olacağını söyleyen Boyce, NATO'nun da 5 adet erken uyarı uçağını harekata dahil ettiğini açıkladı. 
     






</TEXT>
</DOC>
