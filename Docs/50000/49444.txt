<DOC>
<DOCNO> 49444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo17.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Galatasaray Eindhoven'ı ezip geçecektir" 
</HEADLINE>
<TEXT>

     Galatasaray'dan sezon içinde İtalya'nın AC Milan takımına transfer olan Ümit Davala, eski takımının yarınki maçta PSV Eindhoven'ı ezip geçeceğini savundu. 
     Ümit, ''www.umitdavala.com'' isimli internet sitesinde yaptığı açıklamada, İtalya'dan Galatasaray'ı izlemeyi ihmal etmediğini vurgulayarak, ''Sezon başından bu yana sürekli olarak söylediğim ve iddia ettiğim birşey var Galatasaray'ın bu yılki hedefleri bazılarının hayal edemeyeceği kadar büyük. Eski takımım bunu başarabilecek güçte ve kalitede. Bundan hiç şüphem yok'' diye konuştu. 
     Galatasaray'ın Avrupa Şampiyonlar Ligi'nde SS Lazio ile yaptığı son maçı İtalya'da bulunan Demet Akbağ ve Yılmaz Erdoğan ile birlikte izlediğini anlatan Ümit, ''Hepimiz kahrolduk. Bu maçın hakkı kesinlikle yenilgi değildi. Galatasaray'ın PSV Eindhoven'ı İstanbul'da ezip geçeceğini düşünüyorum'' dedi. 
     Aynı zamanda milli takımın da değişmez oyuncularından olan Ümit Davala, Dünya Kupası baraj maçında rakiplerinin Avusturya olmasına gerçekten çok sevindiğini dile getirdi. 
     Ümit, sözlerini şöyle sürdürdü 
     ''Çünkü rakip İsrail olsaydı savaş nedeniyle hem psikolojik olarak rahat olmayacaktık, hem de bir maçımızı gerçekten deplasmanda oynayacaktık. Oysa ki Avusturya bizim için deplasman olmayacak. 
     Gurbetçilerimiz Avusturya'da stadı dolduracaklar ve orayı adeta Türkiye'deki bir stada çevirecekler. Biz her iki maçı da böylece evimizde oynayacağız. Ben Dünya Kupası'na katılacağımıza yürekten inanıyorum.'' AC Milan'ın FC Bologna ile yaptığı karşılaşmaya da değinen yıldız futbolcu, ''Maç mı yaptık, savaş mı açıkçası anlayamadım'' diyerek karşılaşmanın çok sert geçtiğini vurguladı. 
     FC Inter zaferinin moraliyle çıktıkları FC Bologna maçında aradıkları gole ulaşamadıklarını kaydeden Ümit, sözlerini şöyle tamamladı 
     ''Böylece sahadan 1 puana razı olarak ayrıldık. Baskılı ve iyi futbolumuza karşın rakibimizin defansını aşamadık. Bologna İtalya'nın en iyi defans yapan ekibiymiş. Bana sanki iyi defanstan öte, yıldırıcı bir sertlikle oynayan ve rakibine çirkeflik yapan bir takım gibi geldi. Gerçekten de her maç böyle sert oynuyorlarsa, bu gidişle İtalya Ligi'nde sağlam futbolcu kalmaz. Çünkü biz Bologna karşısında maç mı yaptık savaş mı açıkçası anlayamadım Shevchenko'nun burnu kırıldı, hemen hepimizin bir yerlerinde morluklar ve çürükler var. Sahadan sakatlanmadan ayrılan kendini şanslı sayıyor. Ben de ikinci yarıda sahaya girdim ve elimden gelen mücadeleyi ortaya koydum. Sanırım sakatlık sonrası fena sayılmayacak bir futbol ortaya koydum.'' 
     






</TEXT>
</DOC>
