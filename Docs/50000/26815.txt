<DOC>
<DOCNO> 26815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sondun08.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Başbakanı, görüşlerini e-postayla seçmenlere iletiyor 
</HEADLINE>
<TEXT>

     Japonya Başbakanı Junichiro Koizumi, siyasetçilerle seçmenler arasındaki iletişimin iyileştirilmesine katkıda bulunmak için internette elektronik postayla dergi yayımlamaya başladı. Dergi, 700 binden fazla internet kullanıcısına gönderildi. 
     Koizumi, dergide çıkan ilk mesajında, 26 Nisan'da iktidara geldikten sonraki ilk hissettiği şeyin ''özgürlük eksikliği'' olduğunu vurguladı. 
     ''24 saat boyunca altın kafeste tutulan bülbül gibiyim'' ifadesini kullanan Koizumi, ''Önceleri sokak başındaki bakkala tek başıma gidiyor, ne zaman canım çekse çıkıp dolaşıyordum. Şimdi ise her nereye gitsem çevremde koruma görevlilerinden duvar var'' diye yazdı. 
     Koizumi, ''Aslanın Yüreği'' başlıklı mektubunda, ''Başbakanlar 24 saat kamuoyunun önünde duran şahsiyetlerdir. Can sıkıcı tarafları olsa da, size günde 24 saat elimden gelenin en iyisini yapacağıma söz veriyorum'' ifadesini kullandı. 
     Öncellerinden farklı olarak halkla doğrudan iletişim kurma yanlısı olan ve bunda epey başarı sağlayan Koizumi'nin açıksözlülüğü ve hazır cevap oluşu, parlamento görüşmelerini TV'den naklen izleyenlerin sayısını artırmış bulunuyor. 
     Elektronik dergi fikrinin, mesajlarını halka doğrudan iletmek isteyen Koizumi'den geldiği ve başbakanın yanı sıra bazı bakanların da görüşlerini dile getirdiği e-postanın bundan böyle her perşembe abonelere gönderileceği kaydedildi. Başbakanın mesajlarını e-postayla almak isteyenlerin sayısının şimdiden 900 bini aştığı belirtildi. 






</TEXT>
</DOC>
