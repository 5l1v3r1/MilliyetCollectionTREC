<DOC>
<DOCNO> 28367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/guncel/gun08.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçiler’ yenilikçi mi 
</HEADLINE>
<TEXT>

ÇAPRAZ ATEŞ 
     ESRA KURT 

     FP’de ortaya çıkan yenilikçi - gelenekçi ayrımı, bu kavramların anlamı konusunda tartışma yarattı. Yenilikçi ya da gelenekçi ne demek İki taraf da birbirinin devamı mı Yoksa farklı siyasi akımlar mı Yenilikçiler, gerçekten yenilikçi mi Yoksa yeni olmalarından dolayı mı yenilikçi nitelemesini aldılar Gelenekçiler, hangi nedenlerle gelenekçi Siyasetçi, yazar ve bilim adamları farklı görüşler dile getirdi 
     
     Şükrü Kamber Milli Gazete yazarı 
Yenilikçi sayılan programları yok      Yenilikçi diye tarif edilen, Recep Tayyip Erdoğan’ın öncülük ettiği hareketin, elbette, yeni olması bakımından yenilikçi sıfatı var. Ama, siyasi hareket olarak veya yapılanma içindeki bir filiz olarak, yenilikçi sayılabilecek bir plan, program, Türkiye’nin ekonomik, siyasi sorunlarına yönelik deklare edilmiş çalışmaları yok. Bu açıdan bakılınca, hareket olması açısından yeni gibi dursa da, içerik olarak yenilikçi olmayı hak etmiyorlar. 
     Sadece, FP’nin ya da Erdemliler Hareketi’nin değil, Türk siyasetinin yenilenmeye ihtiyacı var. Belki FP hakkında açıklanacak karar, Türk siyasetinde yenilenme hareketlerini başlatacaktır. Zaten bazı partilerde de var. Ben bu iki ayrıma da şahsen karşıyım. İki grubu ne ayırıyor, net bir çizgi yok. Sorun yaş mı "Yaşlılar gelenekçi", "gençler yenilikçi" şeklindeki ayrım yanlıştır. Yenilikten kasıt, Türkiye’nin mevcut problemlerine ilişkin ortaya net, somut bir program konulmasıdır. Bu program, önemli yenilikler içermeli, Türkiye’nin sorunlarına yepyeni ufuk açmalı. Yenilik budur. 
     
     Mehmet Ali Şahin FP Milletvekili 
Yeni bir soluk getiriyoruz      Halka umut verecek, yeni bir vitrine, yeni bir anlayışa, yeni bir eyleme ihtiyaç var. Yeni bir söylem, halkın nabzını çok iyi tutabilen bir ekip, ülke sorunlarına gerçekçi çözümler üreten bir yönetim anlayışı gerekli. Bu söylediklerim, Fazilet Partisi için yeni fikirler olarak kabul edilirse, bu anlamda yenilikçiyiz tabii ki. Biz yönetime gelemedik. Ama yönetime gelirsek yeni bir soluk getireceğiz. Eğer FP kapatılmazsa, bu mücadeleyi parti içinde devam ettireceğiz. Bunu başaramazsak, bu düşünceleri hayata geçirmek için başka arayışlar da olacaktır. 
     Recep Tayyip Erdoğan da eski bir Fazilet Partilidir. O da FP’nin kamuoyuna güven vermesini istiyor. Fazilet Partisi’nin beş ilkesi vardır. Bunların hayata geçirilmesi gerekiyor. Biz bunları hayata geçirmek istiyoruz. Gelenekçiler, bu beş ilkeyi hayata geçirseydi, parti baraj sınırında olmaz, yüzde 30’lara fırlardı. Bu beş ilke tam demokrasi, en geniş anlamda insan hakları, düşünce ve inanç özgürlüğü, refahın tabana yayılması yani halkın ekonomik seviyesinin yükseltilmesi ve şahsiyetli dış politikadır. 
     
     Kadir Topbaş Beyoğlu Belediye Başkanı 
Yeni yöntemler gerekli      Çağdaş ülkelere baktığımız zaman, demokratikleşmenin daha hızlı, daha duyarlı hale getirildiğini görürüz. Siyasi partiler, demokrasilerde en büyük sivil toplum örgütleridir. Recep Tayyip Erdoğan ve Abdullah Gül’ün önderliğindeki "Yenilikçi akımı", birşeylerin iyi gitmediği, mevcut yönetim tarzıyla halkın dertlerine çare olunamayacağını söylüyor. Yetersizliklere karşı yeni yöntemlerin ortaya konulmasının gerekliliğini ileri sürüyor. 
     "Yenilikçi" arkadaşlarımız, bunun da somut söylemler ve icraatlarla gösterilmesi gerektiğini söylüyor. Türkiye şu anda hak ettiği noktada değil. Fazilet Partisi’nin sloganlarının yerli yerinde durması yetmiyor. FP’nin 5 ilkesini hayata geçirmediğiniz sürece, istediğiniz kadar doğru slogan koyun ortaya. Önemli değil. 
     



 GÜNCEL 












</TEXT>
</DOC>
