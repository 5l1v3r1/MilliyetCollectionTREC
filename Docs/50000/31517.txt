<DOC>
<DOCNO> 31517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/soneko14.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti.. 
</HEADLINE>
<TEXT>

     İMKB Ulusal-100 Endeksi, dünkü kapanışa göre 24.08 puan kayıpla 1. seansı 9,445.38 puandan tamamladı. 
     Hisse senetleri, ortalama yüzde 0.25 oranında değer kaybetti. Borsa'da ilk seans, dünkü 9,469.46 puandan kapanışın ardından 9,635.13 puan seviyesinden alımlarla açıldı. IMF'nin Türkiye'ye 1.5 milyar dolarlık krediyi serbest bırakmasının beklendiği İcra Direktörleri Kurulu toplantısının yarın yapılacağı haberinin de etkisiyle 9,800 seviyelerine kadar yükselen endeks, daha sonra gelen satışlarla dün akşamki kapanış seviyesinin de altına geriledi. 
     En düşük 9,410.65, en yüksek de 9,856.59 puan seviyelerine ulaşan endeks, 1. seansı 9,445.38 puandan tamamladı. Kapanışta mali endeks 35.35 puanlık kayıpla 13,218.76 puana, sınai endeks 22.96 puanlık kayıpla 7,784.82 puana gerilerken, hizmetler endeksi 23.74 puanlık artışla 5,495.56 puana yükseldi. Böylece, dünkü 2. seans kapanışına göre, mali grup hisseler ortalama yüzde 0.27, sanayi grubu hisseler yüzde 0.29 değer yitirirken, hizmet grubuna bağlı hisseler ise yüzde 0.43 oranında değer kazandı. 
     1. seansta işlem gören toplam 278 hisse senedinden 98'i değer kaybetti. 87 hisse değer kazanırken, 93 hissenin fiyatında ise değişiklik olmadı. Seansta, 186 trilyon 665 milyar 983 milyon liralık işlem hacmi oluştu. 1. seansta, Garanti Bankası, Yapı Kredi Bankası, Sabancı Holding, Koç Holding ve Akbank en yoğun işlem gören hisseler oldular. 






</TEXT>
</DOC>
