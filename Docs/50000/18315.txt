<DOC>
<DOCNO> 18315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/spor/ysen.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli angarya 
</HEADLINE>
<TEXT>

     ERDOĞAN ŞENAY 

     Gaziantep’teki özel milli maçtan gözlere batan sivri çapaklar önümüzdeki eleme maçlarında başımıza dertler açabilir bence... 
     Önce şunu iyice bilmeliyiz ki, biz özel maçlara teknik adamından sahada yarışanına kadar, medyasından milli kampa oyuncu gönderen kulüp yöneticilerine kadar hepimiz konuya bir "MİLLİ ANGARYA" gözüyle bakıyoruz... Bakıyorlar, çünkü sahada yarışan anlı şanlı futbolcularımızın çoğu "topla buluşma, topu doğru kullanma ve çıkardığı toptan sonra oyun gereği kendi rolünü en iyi şekilde üstlenip, en lüzumlu bölgelerde çoğalma" adına düşünce amaçlarını da, fiziki güçlerini de hiç kullanmıyorlar... Bu "hafif" kalmaların en önemli kaynağı, oyunun "özel maç" oluşudur... İkinci önemli sebep ise ülkemizde profesyonel anlayışın oldukça da kötüye kullanıldığı ve milli kampa oyuncu gönderen idarecilerin futbolcu kulağına fısıldadığı "aman iki gün sonraki önemli, hatta hayati maçımızı sakın unutma" tembihidir... Bu kulak büküş yöneticinin futbol bilgeliği midir , yoksa Ay - Yıldızlı müsabakaya ilgisizlikten doğan milli bir ihanet midir, çok tartışılır... Arnavutluk, Balkanlar’ın son yıllarda futboldan uzak kalmış bir ekibidir benim bildiğim... Balkan haritaları içinde kendine özgü bir "milli mücadele" anlayışları vardır ve futboldan çok bu kavganın içinde yaşamaktadır son zamanlarda... 
     İyi de, dostluk oyunlarının ilkinde 4 - 1, ikincisinde 2 - 0 gibi net sonuçlarla yenilmek bize ne kadar yakışmakta veya ayıplanmaya sebep olmaktadır Arnavutluk önünde .. Savunma, orta alan ve gol bölgelerindeki oyuncularımız, kargaşa dolu bir ilişki trafiğinin tıkanıklığında kilitlenip, kalmışlardır çarşamba akşamı Gaziantep’te... Oktay - Hasan Özer ikilisini yan yana oynatırken, Şenol hocanın kafasında hangi "güneş"in ışıkları yanıp, sönmüştür dersiniz ... Arnavutlar iki - üç uzun topla defansımızın arkasına sarkıp, kolay golü yakalarken, bizimkilerin, "dar alanda kısa paslaşmalar" filminin figüranlığında ısrar etmeleri nasıl bir yapımcı kabahatidir, dikkatleri çekerim... 
     Anadolu’da milli maçlar oynatma fikri çok doğrudur. Bu konuya baş koyan adamların önünde gelini de, şu satırların yazarıdır... Ancak Anadolu illerimizde futbol İstanbul’dan, İzmir ve Ankara’dan daha ciddi ele alınıp, olumlu sonuçlar yaratılabilirse doğrular amacına ulaşır... Yoksa bu hazırlıklar böyle devam edecekse, maksat asla yerine oturmaz Slovakya, İsveç gibi zorlu rakiplerimizin, Makedonya, Moldova ve Azerbaycan gibi hafif takımların arasından sıyrılıp, finaller adına Uzakdoğu’ya uçsak bile, bu takımla ve bu anlayışlarla puan yerine nal toplarız... Şenol hoca hiç kusura bakma 
     



 SPOR 

























</TEXT>
</DOC>
