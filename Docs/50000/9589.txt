<DOC>
<DOCNO> 9589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/dunya/adun.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Top'lu ırkçılık 
</HEADLINE>
<TEXT>

Avrupa'da ırkçılığın en hızlı biçimde yayıldığı yerler stadyumlar oldu. International Herald Tribune gazetesine göre ırkçılıktan nasibini alan ülkeler arasında Türkiye de var 
     DIŞ HABERLER SERVİSİ 

     Futbol stadları ırkçı nefretin en kolay ve bütün şiddetiyle dışa vurulduğu yeni arenaları haline geldi. International Herald Tribune gazetesinin "Irçılığın çirkin yüzü futbolu yozlaştırıyor" başlığıyla manşetten verdiği haber - yoruma göre stadlar, son yirmi yılda özellikle Avrupa'yı sarmaya başlayan ırkçılığın en hızlı yayıldığı alanlar oldu. 
     Habere göre, futbol seyircisinin genelde düşük kültür düzeyinden gelmesine ek olarak, "taraftar" olmaktan kaynaklanan ve kendinden olmayanı dışlayan "kabile" ruhu ırkçılığın gelişmesinde büyük rol oynadı. Avrupa stadlarında oynayan Afrika, Arap ve Asyalı oyuncu sayısının artması da ırkçılığın su yüzüne çıkmasını sağladı. 
     Irkçılığın en yaygın olduğu sahaların başını İtalya, Avusturya, Almanya ve İngiltere çekiyor. Onları Yunanistan, Macaristan, Norveç, Polonya, Romanya, İskoçya, İspanya ve Yugoslavya izliyor. 
     Listede Türkiye'nin de adı var. Yazıda eski Trabzonsporlu siyah oyuncu Kevin Campbell'in ırkçılık yüzünden bunalıma girdiği belirtiliyor. Kendisinden "yamyam" diye bahsedilmesini hazmedemeyen Campbell kısa süre sonra İngiltere'ye dönmüştü. 
     
İTALYA      Irkçılığın baş arenası 
     Stadlardaki ırkçılıkta ille de bir birinci olacaksa, bu ülke, İtalya. Rijkaard ve Ruud Gullit gibi Surinam asıllı Hollandalıların İtalya'da oldukça popüler olmaları bile ırkçı nefretten pay almalarını engelleyemiyor. En çok hedef oldukları sloganlar ise "Kara kıçlılar " Birkaç hafta önce de Lazio'lu Sinisa Mihailoviç benzer bir olay yaratmış, Şampiyonlar Ligi karşılaşmasında Arsenal'in Fransız siyah oyuncusu Patrick Viera'ya "kara maymun" deyince saha karışmıştı. Yine Lazio taraftarları, siyahi Hollandalı Aron Winter'a "Kara Yahudi, senin yerin Auschwitz " diye bağırmışlardı. 
     
AVUSTURYA      Auchwitz'e giden yol 
     Viyana'da Tirol'e kadar Avusturya stadlarının son zamanlardaki en yaygın sloganı "Zick zack Zigeunerpak " Yabancı futbolcuların sahaya çıktığı bir stad yok ki bu slogan duyulmasın. Türkçesi ise şu anlama geliyor "Ayaktakımı çingene " Irkçı sloganların başlıca hedefleri, amatör Türklerle diğer göçmen oyuncular. Bunlara karşı atılan slogan ise "Sizi Auschwitz'e götürecek bir yol yapacağız " Şampiyonlar Ligi 1. Eleme Grubu'nda Galatasaray'ın da rakibi olan Avusturya şampiyonu Sturm Graz'ın başkanı Hannes Kortnig'in, 2. Eleme Grubu'nda Manchester United'a yenildikten sonra söyledikleri ise dehşet verici "Manchester United'a yenildik, zenci takımına değil " 
     
DANİMARKA      "Siyahlar sorun yaratıyor" 
     Bu ülke stadlarında siyah veya göçmen oyuncularla Danimarkalı oyuncular arasındaki en ufak bir itiş kakış çirkin ırkçı sloganlara yol açıyor. Danimarka'da ırkçılığın futbol sahalarına ne kadar sızdığını göstermesi açısından Farum Boldklub'ın teknik direktörü Kristian Andersen'in sözleri ilginç "Siyah futbolcu istemiyorum. Sadece sorun yaratıyorlar. Ne disiplinden anlıyorlar ne de kültürümüze ayak uyduruyorlar " 
     
İNGİLTERE      Nürenberg Mahkemesi gibi 
     Bu ülke stadlarında ırkçılığın başını 27 bin üyeli İngiltere Üye Kulubü çekiyor. Bu üyelerin büyük bir bölümünü Ku Klux Klan ile G 18 adlı ırkçı bir grubun üyeleri oluşturuyor. Sadece geçen yıl stadlarda 32 ırkçı taraftar göz altına alındı. Irkçı Liverpool taraftarları, top siyah oyuncu Sol Campbell'in ayağına geldiğine hep birlikte ayağa kalkıp Nazi selamı vermişlerdi. İngiltere Futbol Federasyonu'ndan Paul Thomas, stadlarındaki ırkçılığı tarif ederken "Stadlarımız ırkçılar ve neonazilerle doldu. Adeta Nürenberg Mahkemesi gibi" edmişti. 
     
HOLLANDA      Kluivert yer bulamıyor 
     Hollanda'nın en yetenekli yıldızlarından, Surinam asıllı siyah oyuncu Patrick Kluivert, Den Haag stadında atılan ırkçı sloganlardan bunalınca İspanya'nın Barcelona takımına "kaçmak" zorunda kaldı. Ama Barcelona'da da aynı sloganlarla karşı karşıya kalınca apar topar geri döndü. Geri döndü, ama Den Haaglı ırkçılar onu bir kez daha bezdirmeyi başarınca tekrar tası tarağı toplayıp Barcelona'ya kaçtı. 
     
ALMANYA      Zenci meyve suyu 
     Türk, Yahudi, siyahlar ve Asyalı oyuncular dışarda olduğu gibi stadlarda da ırkçı nefretin birinci hedefi durumunda. Irkçılığa karşı ilk bayrağı açan futbol kulübü Schalke bile bu nefretten kendini kurtaramadı. Geçen yıl siyah takım arkadaşı Pablo Thiam'ın su içtiği şişeye "Zenci meyve suyu" yazdığı için VfB Stuttgart takımından atılan Thorsten Legat'a bu yıl Schalke kucak açtı. Oysa takımın teknik direktörü Bodo Berg, daha birkaç ay önce bir konferansta "Irkçılık sadece tribünlerde değil, bizzat takımlarımızın içinde" demişti. 
     
     


 DÜNYA 











</TEXT>
</DOC>
