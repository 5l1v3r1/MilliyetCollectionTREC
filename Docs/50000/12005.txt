<DOC>
<DOCNO> 12005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/guncel/gun03.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ZAFER COŞKUSU 
</HEADLINE>
<TEXT>

Çanakkale destanının 86. yıldönümü törenlerle kutlandı. Askeri ve sivil yetkililerin katıldığı törenlerde, zaman zaman duygulu anlar yaşanırken, Hava Kuvvetleri Akrobasi Timi’nin nefes kesen gösterisi izleyenleri büyüledi 
     ÇANAKKALE DHA 

     Çanakkale Deniz Zaferi’nin 86. yıldönümü çeşitli etkinliklerle dün kutlandı. Cumhuriyet Alanı’ndaki tören, Atatürk Anıtı’na çelenk konmasıyla başladı. Törene, bazı milletvekilleri, çeşitli illerden gelen gaziler, askeri ve sivil yetkililer, öğrenciler ve vatandaşlar katıldı. 
     18 Mart Stadı’nda devam eden törende, TBMM tarafından Çanakkale’ye verilen Kahramanlık Madalyası, Vali Süleyman Kamçı, Boğaz ve Garnizon Komutanı Tuğamiral Nazif Özdağdeviren, Belediye Başkanı İsmail Özay tarafından Türk bayrağına takıldı. 
     
Cep’ten canlı yayın      Öğrencilerin şiirler okuması ve Mehteran Bölüğü’nün geçidi Çanakkaleli vatandaşların beğenisini toplarken, Adanalı şehit torunu Ali Dinçer’in, Kuvayı Milliye kıyafetleri ve elinde süngüsüyle yaptığı gösteri ayakta alkışlandı. Adapazarı’ndan gelen 85 yaşındaki Hüseyin Ölmez de yakınlarına cep telefonundan töreni aktardı. Stadyumdaki kutlamalar, resmi geçit ve folklor gösterileriyle son buldu. 
     Valilik binası önünde çelenk sunmayla başlayan törende ise Teğmen Meral Koşay, Mehmet Akif Ersoy’un Çanakkale Şehitlerine şiiri okunurken ağladı. 
     Çanakkale Zaferi’ne giden yolun adım adım anlatıldığı törende de 11. Piyade Tugayı ve İl Jandarma Komutanlığı’nda görevli askerler İstiklal Marşı ile şiirler okudu. 
     Kutlamalar çerçevesinde 2001 yılı gösteri programını Çanakkale’de açan Türk Hava Kuvvetleri Akrobasi Timi’nin Boğaz’ın üzerinde yedi uçakla yaptığı hareketler izleyenleri büyüledi. Bu arada Gelibolu Yarımadası’ndaki Şehitler Anıtı, Hastanebayırı, Kumkale ve Hasan Mevsuf şehitliklerinde de törenler düzenlendi. 
     
Liderlerden Çanakkale’ mesajı      Çanakkale Deniz Zaferi’yle ilgili olarak liderler mesaj yayımladı. 
     Başbakan Bülent Ecevit Çanakkale Savaşı, Türk’ün kendi toprağında verdiği ilk savaştır. Bu savaş sayesinde "padişah mülkü" kavramı yerini "vatan" kavramına bırakmış ve Kurtuluş Savaşımızın temelini oluşturmuştur. 
     TBMM Başkanı Ömer İzgi Bu zafer, Türkiye’yi işgal etmek isteyen devletlere, bunun hiçbir zaman gerçekleşemeyeceğini göstermiştir. 
     FP lideri Recai Kutan Sultan Abdülhamit’in 33 yıllık hükümdarlığı döneminde bir karış toprak kaybedilmedi. 250 bin şehit verildi ancak Çanakkale geçilemedi. O dönemde Çanakkale’yi geçemeyen düşman, şimdi bu toprağın insanlarından bazılarının kafalarını kontrol etti ve onlar kanalıyla şu anda Çanakkale geçilmiş durumda. Türkiye’yi paramparça eden İttihat Terakki zihniyetini iktidardan atmadıktan sonra Türkiye’nin kurtuluşu mümkün değil. 
     
Sezer’in mesajı şaşırttı      Çanakkale Deniz Zaferi’nin 86. yıldönümü nedeniyle Gençlik ve Spor Genel Müdürü Kemal Mutlu başkanlığındaki heyet ve sporcuları kabul eden Cumhurbaşkanı Sezer, Vali Süleyman Kamçı’ya gönderdiği mesajında şaşkınlık yarattı. Sezer’in mesajında, "Çanakkale ilimizin düşman işgalinden kurtuluşunun yıldönümünü kutluyorum" sözleri dikkat çekerken, 18 Mart Üniversitesi öğretim üyesi Doç. Dr. Ceyhan Koç, "Kutlanan, Çanakkale Deniz Zaferi’nin 86. yıldönümüdür. Çanakkale’nin kurtuluşu diye bir şey yoktur, çünkü Çanakkale hiç işgal edilmemiştir" dedi. 
     


 GÜNCEL 
















</TEXT>
</DOC>
