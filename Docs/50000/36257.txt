<DOC>
<DOCNO> 36257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sonspo09.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar basınından Levski Sofya'ya övgü... 
</HEADLINE>
<TEXT>

     Avrupa Şampiyonlar Ligi 3. ön eleme turunda Galatasaray ile PFC Levski Sofya arasında 2-1 sonuçlanan maçın geç saatlerde sona ermesi nedeniyle Bulgaristan'da yalnızca ''Trud'' ile ''24 Saat '' gazeteleri maç haberine yer verebildiler. 
     Ülkenin en yüksek tirajlı gazetesi ''Trud'', ''Avrupa Şampiyonlar Ligi'ne girebilmesi için Levski'nin yalnızca 1 golü kaldı'' başlıklı haberinde, ''Levski, son yılların en iyi maçını oynayarak, güçlü bir rakip karşısında Ali Sami Yen Stadı'nda cehennemi andıran bir ortamda çok övülen ev sahibi Galatasaray'a avantaj getirecek 1 golü atmayı başardı'' diye yazdı. 
     Spor sayfasının yorum bölümünde Trud, maçı gösterebilmek için 20 bin dolar vermekten çekinen Bulgaristan Devlet Televizyonu'nu BNT sert bir dille eleştirerek, ''BNT'nin cimriliği yüzünden vergisini ödeyen Levski taraftarları, büyük bir gösteriiyi kaçırdı'' yorumunda bulundu. Trud ayrıca, Galatasaray yetkililerinin, PFC Levski Sofya'nın yaptığı antrenmanı gizli kamerayla çekmeye çalıştığı, ancak yapılan müdahale sonucu bu çekime engel olunduğunu da yazdı. 
     ''24 Saat'' Gazetesi ise maçla ilgili, ''Georgi Ivanov, 'cehennemde' bile gol atmayı başardı'' başlıklı haberinde ''Georgi Ivanov, adeta gol atmak için dünyaya geldi'' ifadesini kullandı. ''24 Saat'', haberin altbaşlığında ''Galatasaray'a deplasmanda 2-1 yenilen Levski, Avrupa Şampiyonlar Ligi'ne elini değdi'' diye yazdı. 
     
     Bulgarların iddiası 
     Öte yandan İstanbul'a ekip yollayıp maçı naklen yayınlayan ''Darik Radyo'' adlı özel bir radyonun muhabiri Tomislav Rusev, İstanbul Atatürk Havalimanın'nda radyonun canlı yayınına telefonla katılarak, ''İstanbul Havaalanı'nda Levski kafilesine görülmemiş Türk numaraları yaptılar'' dedi. 
     Bulgar Hemus Air seferiyle yurda dönmek üzere uçağa binmeye hazırlanan PFC Levski Sofya kafilesinin, aşağılayıcı bir biçimde havaalanı yetkilileri tarafından oyalandırıldığını ileri süren Rusev, en az 1 saat 45 dakika süren ve tek gişeden yapılan işlemelerinin, kasti olarak uzatıldığını suçlamasında bulundu. Rusev, PFC Levski Sofya futbolcularının konuyla ilgili yaptıkları yorumları da dile getirerek, ''Türkler gerçekten korktular. Onları yenmiş olsaydık, demek ki bizi 1 hafta havaalanında bekleteceklerdi'' dedi. 







</TEXT>
</DOC>
