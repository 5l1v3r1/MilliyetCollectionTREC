<DOC>
<DOCNO> 49161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur22.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Asker yetkisinin iptali için Anayasa Mahkemesi'ne gideceğiz" 
</HEADLINE>
<TEXT>

     Saadet Partisi SP Genel Başkanı Recai Kutan, TBMM'nin Afganistan'a asker gönderme kararının iptali için Anayasa Mahkemesi'ne başvuracaklarını söyledi. 
     Partisinin İzmir İl Başkanlığı ve Konak İlçe binasının açılışına katılan Kutan, yaptığı konuşmalarda, süresi ve hedefi belli olmayan bir eyleme katılmak üzere asker gönderildiğini savunarak ''Bu karar, Anayasa'ya aykırıdır. Dolayısıyla meclisten çıkan bu kararın iptal edilmesi için dava açma kararı aldık'' dedi. 
     Dava açılabilmesi için 110 milletvekilinin imzasına ihtiyaç olduğunu kaydeden Kutan, ''SP'nin 48 milletvekili var. Bizim sayımız dava açmaya yetmiyor. Yeterli sayıya ulaşmak için diğer partilerden ve bağımsız milletvekillerinden destek istedik. Şu ana kadar 80-85 civarında imzayı temin ettik. Önümüzdeki hafta 110 imzayı tamamlayarak kararın iptali için davayı açacağımızı ümit ediyorum'' diye konuştu. 
     Kararın iptali için bazı bağımsız milletvekilleri ile DYP'den destek aldıklarını dile getiren Kutan, ANAP'lı bazı milletvekillerinin de desteğini alacaklarını ümit ettiğini ifade etti. 
     Recai Kutan, Fazilet Partisi'nin kapatılmasını ''siyasi karar'' olarak nitelendirirken, ''Biz Milli Görüşçüler, partimiz kapatıldı diye bir kenara çekilemezdik. 3 ay önce partimizi kurduk ve 80 ilde teşkilatlandık'' dedi. 
     






</TEXT>
</DOC>
