<DOC>
<DOCNO> 45066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/soneko01.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ekonomisine 75 milyar dolarlık destek paketi... 
</HEADLINE>
<TEXT>

     ABD Başkanı George Bush, zaten gerilemekte olan Amerikan ekonomisinin 11 Eylül terör olaylarıyla vurulmasından sonraki şoku atlatabilmesi için alınması gerekecek önlemlere 75 milyar dolarlık kaynak aktarılması gerektiğini bildirdi. 
     Bush ve Amerikan Hazine Bakanı Paul O'Neill'ın yaptıkları iki ayrı açıklamayla, ekonominin düze çıkması gereken paranın miktarı ilk kez dile getirildi. 
     Amerikan Merkez Bankası FED Başkanı Alan Greenspan, ABD'nin eski hazine bakanlarından Robert Rubin ve Beyaz Saray ekonomi danışmanı Lawrence Lindsey de, Amerikan Kongresi liderleriyle biraraya gelerek, gerekli kaynak konusunda bilgi verdiler. 
     Kongre çevreleri, zordaki Amerikan ekonomisi için ayrılması gereken kaynak konusunda Beyaz Saray yönetimiyle Kongre arasında ortak anlayış olduğunu belirtti. 
     Amerikan ekonomisinin ''çok zorda'' olduğu izleniminin giderek büyüdüğü ve bu sıkıntının giderilmesine yönelik acil çabaların artırılması gerektiği yorumları yapılıyor. 
     Ekonomistler, Greenspan'in de ekonominin durumundan endişeli olduğunu belirtiyorlar. 
     Kongre daha önce 11 Eylül sonrasında acil harcamalar için 40 milyar dolarlık bir kaynağı onaylamıştı. Terörle sarsılan havayolu şirketleri için de 15 milyar dolar ayrılmıştı. 
     Hazine Bakanı Paul O'Neill, Senato finans komitesinde yaptığı konuşmada, ''Şu anda 50 milyar dolarlık kaynak zaten aktarılmış durumda. Başkan Bush, Kongre üyeleriyle birlikte çalışmam için bana talimat verdi. 2002 mali yılı için 60 ila 75 milyar dolarlık eylem paketi üzerinde çalışacağız'' dedi. 
     Bush da, New York'ta iş çevrelerine yaptığı konuşmada, Kongre'nin paket üzerinde hızlı bir çalışma yapacağını söyledi. Bush, tüketici harcamalarını artırmanın en etkin yolu olan vergi kesintisinin uygulamaya girmek üzere olduğunu kaydetti. 
     Öte yandan, ABD'de piyasalar, yeni paket önerisine pozitif tepki gösterdiler. Dow Jones ve Nasdaq endeksleri günü yükselişle kapattı. 
     Ancak paketin, uzun dönemde faiz oranlarını artıracağı ve ev fiyatlarını yükselteceği sanılıyor. 
     






</TEXT>
</DOC>
