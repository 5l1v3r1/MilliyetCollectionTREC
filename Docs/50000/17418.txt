<DOC>
<DOCNO> 17418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/sontur08.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Bankalarından emekli edilecek personel eyleme hazırlanıyor 
</HEADLINE>
<TEXT>

     Tüm Banka ve Sigorta Çalışanları Sendikası Tüm Banka-Sen Genel Başkanı Ali Rıza Camcı, 1 Haziran 2001itabiriyle 11 bini Ziraat Bankası'nda olmak üzere, 20 bin civarında kamu bankası çalışanının emekliliğinin geleceğinin hesaplandığını belirterek, bunların tümünün emekliliğe sevkedilmesi halinde, bu bankalarda ciddi personel sıkıntısı doğacağını söyledi. 
     Camcı, düzenlediği basın toplantısında, Ziraat Bankası'nda çalışanların emekliye sevkedilmesi nedeniyle, yemek pişerecek eleman kalmadığını, şubelere yemek verilmeme riskinin ortaya çıktığını anlatarak, yaptıkları girişimler sonucunda bu sorunu çözdüklerini kaydetti. 
     Kamu bankalarının Şubat krizinin nedeni olarak gösterilmesinin doğru olmadığını, krizin hükümetin yanlış politikalarından kaynaklandığını vurgulayan Camcı, bu kriz gerekçe gösterilip kamu bankalarının bir an önce satılmasının istendiğini öne sürdü. 
     Ziraat Bankası, Halk Bankası ve Emlak Bankası'nın özelleştirilmesi halinde ortaya çıkacak hizmet ve kredi boşluğunun doldurulamayacağını belirten Camcı, siyasi partilerin çıkar ilişkileri nedeniyle de bu bankaların kısa sürede satışının mümkün olmadığını, partilerin kendi aralarında kıyasıya mücadele edeceğini kaydetti. Camcı, ''Kamu bankalarının satışı konusunda bir anlaşma sağlandığında bilinmelidir ki, yeni bir soygun, yeni bir peşkeş çekme olanağı yaratılmış demektir'' dedi. 
     Devletin, Türkiye emekçisinin üzerinde, IMF ve Dünya Bankası'nın da ısrarlı tavrıyla, hükümet dahil bütün organlarıyla, ekonomik kriz gerekçesiyle yoğun bir saldırı düzenlediğini söyleyen Camcı, Tüm Banka-Sen olarak genelde tüm kamu kurum ve kuruluşlarının, özelde ise kamu bankalarının özelleştirilmesini kabul etmediklerini, bu kuruluşların, politik baskı ve müdahalelerden arındırılarak, çalışanların yönetiminde söz sahibi olduğu özerk bir yapıyla, kuruluş ilkelerine göre çalıştırılmasını istediklerini belirtti. 
     Tasarruf Mevduatı Sigorta Fonu'na devredilen bankalardan şimdiye kadar 20 bine yakın personelin işine son verildiğini, kamu bankalarının ortak çatı altında toplanması sırasında da yoğun bir personel çıkarılmasının öngörüldüğünü anlatan Ali Rıza Camcı, bu kıyımın önlenmesi için önce devlet bakanları Hüsamettin Özkan, Kemal Derviş ve Faruk Bal'dan, daha sonra da bankaların ortak yönetimin başkanlığına getirilen Vural Akışık'tan randevu istediklerini, ancak henüz yanıt alamadıklarını söyledi. Camcı, bu kıyımın önlenmesi için, ilgili bakanlar ve tüm milletvekillerine de mektup gönderdiklerini kaydetti. 
     Bu aşamada kamu bankası çalışanlarının mağdur olmaması için, öncelikle Emek Platformu tarafından açıklanan eylem planına aynen uyacaklarını belirten Camcı, ayrıca bugün başlayan ve 3 gün sürecek Tüm Banka-Sen Genel Yönetim Kurulu toplantısında alınacak kararlara bağlı olarak, emekten gelen gücü kullanarak işi bırakmaya kadar bir dizi eylemi gündeme getirebileceklerini açıkladı. 
     



</TEXT>
</DOC>
