<DOC>
<DOCNO> 30941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/siyaset/asiy.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, IMF Başkanı'ndan gelen son mektubu değerlendirdi 
</HEADLINE>
<TEXT>
Kredi musluğu kapanmayacak 
Başbakan Programın eksiklikleri konusundaki yaklaşımları inandırıcı değil. Kredi akışı sürecek ancak Telekom yönetimi ve fondaki bankalarla ilgili koşulları var 
     ANKARA Milliyet 

     Başbakan Bülent Ecevit, IMF Başkanı Horst Köhler'den aldığı uzun mektupta "Türkiye'ye kredi akışının süreceğinin belirtildiğini, ancak bazı konularda koşullar öne sürüldüğünü" açıkladı. 
     Ecevit, Tütün Yasası'nı "siyasi davranarak" veto etmekle suçladığı Cumhurbaşkanı'nın, Anayasal yetkilerini kullandığı için IMF tarafından hedef alınamayacağını da vurguladı. Ecevit, dün düzenlediği basın toplantısı öncesinde Köhler’in yeni bir mektup gönderdiğini belirterek, şunları söyledi 
     KÖHLER İDDİASINDAN DÖNMÜYOR "Mektupta IMF'nin parasal desteğinin sona erdirilmeyeceği özellikle vurgulanıyor. Ama bazı koşulların yerine getirilmesi yineleniyor. Bu koşullardan biri Telekom yönetimidir. Fakat Köhler'in öne sürdüğü iddialar gerçeği yansıtmamaktadır. Buna rağmen Köhler haksız iddiasından geri dönemiyor. Köhler, Emlakbank sorununun çözüldüğünü kabul ediyor. Bu kez de Tasarruf Mevduatı Sigorta Fonu'ndaki bankalar konusunda endişeleri bulunuyor. Sayın Derviş'in pazartesi günü Türkiye'ye dönme olasılığından söz ediliyor. Uzun mektubu birlikte inceleyeceğiz. Sayın Köhler, Türkiye ile ilişkileri sürdürmekte IMF'nin kararlı olduğunu özellikle vurgulamaktadır. Bunalım kaygısı duyulmasına, tereddüde gerek yok." 
     TOPLU SÖZLEŞME IMF, kamu sektöründeki işçi ücretlerini aşırı buluyordu. Oysa ücret zamları aşırı olmadığı gibi Türk - İş'in bu zamları gelecek yıla bırakması sağlandı. 
     HUBUBAT FİYATLARI GERÇEKÇİ Bu fiyatlar da aşırı bulunuyordu. Fakat TMO'nun fiyatlarından çok daha yüksek fiyatlarla tüccarlar alım yapıyor. Bu da fiyatın çok gerçekçi olduğunu gösterdi. 
     FAİZLER IMF DAYATMASINDAN Faizlerin yüksekliğinden en başta IMF'nin dayattığı dalgalı kur sistemi sorumlu. Çözüm birlikte bulunmalı. 
     HUKUK DEVLETİ OLDUĞUMUZU UNUTUYOR IMF Türkiye'nin bir hukuk devleti olduğunu galiba gözardı ediyor. Sayın Cumhurbaşkanı önüne konan her şeyi imzalamak zorunda değildir. İncelemek ve iade etmek onun hakkıdır. Ancak direnmek de Bakanlar Kurulu'nun hakkıdır. 
     SEZER SİYASİ DAVRANIYOR Hükümet direnirse, Cumhurbaşkanı yasayı imzalamak zorundadır. Cumhurbaşkanı'nın Tütün Yasası’ndaki itirazları bence siyasaldır. Cumhurbaşkanı siyasal anlayışına göre yasaları geri çevirmeyi adet edinirse, partilerüstü bir parti konumuna gelmiş olur. Ancak bu da IMF'nin tartışacağı bir konu değildir. 
     TBMM OLAĞANÜSTÜ TOPLANABİLİR Cumhurbaşkanı'nın veto ettiği Tütün Yasası'nı yeniden görüşmek için TBMM'nin gerekirse olağanüstü toplanabileceğine işaret eden Ecevit, Sezer'in görüşlerinin aksine tütün üreticisinin hükümet tarafından korunduğunu vurguladı. 
     BUSH YÖNETİMİNE MESAJ Ecevit, Dışişleri Müsteşarı Büyükelçi Faruk Loğoğlu'nun ABD'nin Ankara Büyükelçisi Robert Pearson'la görüştüğünü açıklayarak, hükümetin kriz konusundaki destek arayışını Washington'a ilettiğini belli etti. 
     
Son mektup yeni ödevler      IMF, hükümetin parlamentoya sunduğu tasarıların yasalaşmasından memnundur. Ancak, uygulamada ciddi sorunlar var. 
     Programda, Telekom yönetimi için "siyasal etkilerden arındırılmış profesyonel yönetim" sözü verildi. Ancak Türk Telekom Yönetim Kurulu'nun üye dağılımı, koalisyon partilerinin kontenjanına göre, ağırlıklı olarak özel sektör deneyimi bulunmayan, siyasal ağırlıklı isimler üzerinden yapıldı. 
     Yüksek borç geri ödemeleri için açılan ihalelerde karşılaşılan faiz çok yüksek. Yüksek faizlerin düşürülmemesi durumunda programın geleceği tehlikeye girer, kurdaki dalgalanma artar. 
     Faaliyetlerine el konulan bankaların Tasarruf Mevduatı Sigorta Fonu bünyesindeki işlemlerinde aksamalar var. Bankacılık Denetleme ve Düzenleme Kurulu, fondaki bankaların tasfiye ve satışı işlemlerinde sürekli program erteliyor. Satış işlemleri hızlandırılmalı. 
     Hububat fiyatları, kamu işçilerine verilen zamlar yüksek tutuldu. 
     
IMF’den hem destek hem talep      Ecevit, Merkez Bankası Başkanı ile son IMF mektubunu değerlendirdi. IMF'nin, bankacılık alanında yeni düzenlemeler ve Demirbank ihalesinin bu hafta içinde sonuçlandırılmasını istediği öğrenildi 
     ZÜLFİKAR DOĞAN Ankara 

     Başbakan Bülent Ecevit ve Yardımcısı Hüsamettin Özkan, Merkez Bankası Başkanı Süreyya Serdengeçti ve Hazine Müsteşarı Faik Öztrak ile görüşerek, IMF'nin gündeme getirdiği faiz politikaları, borç ödeme programı gibi konularda bilgi aldı. 
     IMF Başkanı Hörst Köhler'in dün gelen mektubunda, bu hafta icra kurulunun Türkiye için toplanması ihtimalinin de olduğu da yer aldı. 
     Bankacılık alanında yeni istekler gündeme getiren IMF, Demirbank ihalesinin de bu hafta sonuçlandırılmasını istedi. Köhler'in "programa desteğimiz sürüyor" mektubuna karşın, Telekom'da özelleştirme takviminin ilanı, ihale komisyonunun oluşturulması, yönetim kurulu başkanı - genel müdür ayrımının gerçekleşmesi gibi isteklerin dile getirildiği kaydedildi. 
     BDDK'nın sektördeki bankalarla görüşerek aldığı taahhütnamelerin hayata geçirilmesinde gecikmeler olduğunun IMF tarafından tespit edilerek eleştirildiği, bu alanda sektördeki küçük ölçekli sekiz kadar bankanın BDDK tarafından "tek çatı" altında birleştirilmesi önerisinin IMF görüşü olarak iletildiği vurgulandı. 
     
     Yüksek faiz değerlendirildi 
     Ecevit de Serdengeçti'den, para ve dövizle ilgili programın sonuçları hakkında bilgi alırken, IMF’ce eleştirilen "yüksek faiz" konusunu da değerlendirdi, ayrıca kurlardaki artışı ele aldı. Serdengeçti'nin Ecevit'e, kur artışının, olması gerekenin üzerinde ve spekülatif olduğu, uygulanan kur politikası nedeniyle de Merkez Bankası'nın müdahalesinin söz konusu olmadığı bilgisini aktardığı kaydedildi. 
     



 SİYASET 


















</TEXT>
</DOC>
