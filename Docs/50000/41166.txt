<DOC>
<DOCNO> 41166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sontur10.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek de yeni bir parti kuruyor... 
</HEADLINE>
<TEXT>

     Ankara Büyükşehir Belediye Başkanı Melih Gökçek, ülkenin yönetiminde bir milli takıma ihtiyaç duyulduğunu belirterek, ''Biz milli takımı kurmaya çalışıyoruz, ANAP, MHP, DYP, FP'yi ve hatta sağduyulu solcuları kapsayan tam bir milli takım olacak'' dedi. 
     Gökçek, incelemeler sırasında gazetecilerin sorularını yanıtladı. Partilerin oy oranlarıyla ilgili kamuoyu yoklamalarını nasıl değerlendirdiğinin sorulması üzerine Gökçek, kamuoyu yoklamalarında Meclis'te bulunan partilerin hepsinin barajın altında görüldüğünü, yalnızca Ak Parti'nin barajın üzerinde görüldüğünü belirtti. 
     Ak Parti'nin de çıkışından bu yana büyük düşüş yaşadığını vurgulayan Gökçek, ''Buna karşılık Saadet Partisi'nde bir yükseliş var. Zaman içerisinde ne olacağı daha da netleşecek. Seçime kadar bu rakamlarda daha çok değişiklik olur'' diye konuştu. 
     Yeni parti çalışmaları 
     Bir gazetecinin, ''Sizin kafanızda bir parti kurma planları olduğunu biliyoruz, çalışmalarınız nasıl gidiyor '' diye sorması üzerine Gökçek, şunları kaydetti 
     ''O konuda arkadaşlarımızla sürekli olarak görüşme içindeyiz. Ve inşallah öyle bir gayretimiz olacak. Yakın bir gelecekte mutlaka Türkiye'de yeni bir oluşuma ihtiyaç var. Bütün Türkiye'yi kucaklayan bir siyasal oluşum gerekiyor. Hangi siyasi partiden olunsanız olun aradığınız zaman 'bende buradayım' diyeceksiniz. Yani bir bakıma millitakımı olması lazım. Biz bir milli takım kurmaya çalışıyoruz. Mesela, ANAP'ı, DYP'yi MHP'yi FP'yi hatta soldan, sağduyulu solcuları kapsayan tam bir milli takım olacak. Böyle bir milli takıma ihtiyaç var Türkiye'de. Şu anda herkes kendi takımında oynuyor ve hazırlanıyor. Milli maç olduğu zaman hemen çağıracağız herkes toplanacak. Milli takım biliyorsunuz kısa süreli bir antrenman yaptığı zaman idmanlı oluyor, maça hazır oluyor, hemen forma giriyor. Ondan sonra da çıkıp maçı kazanıyor İnşallah bizim milli takım da öyle olacak.'' 
     
     
     
     







</TEXT>
</DOC>
