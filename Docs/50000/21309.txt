<DOC>
<DOCNO> 21309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/yasam/ayas.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’in galibiyetini bir kaza’yla kutladı 
</HEADLINE>
<TEXT>

Tura çıkan trafik canavarı spor otomobiliyle bir ambulansa çarptı. Ambulanstaki kalp hastası kurtuldu ama şoför araçta sıkışıp kaldı... 
     TAHSİN AKSU İstanbul 

     Bu inanılmaz kaza Bakırköy Sahil Yolu'nda meydana geldi. Fenerbahçe'nin galibiyetini kutlamak için 34 VB 2856 plakalı Citroen marka spor otomobiliyle tura çıkan Erdem Bezit, gaza yüklendikçe yüklendi. 
     Ancak Sahil Yolu'na gelindiğinde Bezit'in otomobili aşırı hız yüzünden kontrolden çıktı ve önünde seyretmekte olan ambulansa arkadan çarptı. 
     
     İtfaiye kurtardı 
     Kalp hastası Cemile Topcin'i hastaneye götüren Kamiloba Belediyesi'ne ait 34 URU 20 plakalı ambulans, çarpışmanın şiddetiyle refüj üzerindeki ağaçlara çarparak, güçlükle durabildi. Bu arada ambulans sürücüsü Ali Karataş, hurdaya dönen aracın içinde sıkışıp kaldı. 
     Olay yerine gelen itfaiye ekiplerinin yoğun çabaları sonucu ambulanstan çıkarılan Karataş, derhal İ.Ü. Tıp Fakültesi Hastanesi'ne kaldırıldı. 
     
     Yarış yapıyorlardı... 
     Ambulansın ön tarafında bulunan kalp hastası Cemile Topcin'in komşuları Nazmi Akkuzu ve eşi Fatma Akkuzu da hafif yaralandı. Nazmi ve Fatma Akkuzu, Bakırköy Devlet Hastanesi'ne kaldırılarak tedavi altına alınırken, kalp hastası Topcin de başka bir ambulansla International Hospital'a kaldırıldı. 
     Kazayı ufak sıyrıklarla atlatan çılgın sürücü Erdem Bezit'in ise kaza sırasında Peugeot marka başka bir otomobille yarıştığı iddia edildi. 
     
     



 YAŞAM 






















</TEXT>
</DOC>
