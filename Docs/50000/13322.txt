<DOC>
<DOCNO> 13322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur04.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK Başkanı "İnsanları röntgenci yapıyorlar" 
</HEADLINE>
<TEXT>

     Radyo ve Televizyon Üst Kurulu Başkanı Nuri Kayış, ''Biri Bizi Gözetliyor'' adlı yarışmayla, ekranın kocaman bir ''anahtar deliği'' haline getirildiğini, milyonlarca izleyicinin ''röntgenci'' konumuna düşürüldüğünü, yarışmacıların ise labirentlerde davranışları sürekli gözlenen ''deney fareleri'' durumuna getirildiğini söyledi. 
     Kayış, ''Biri Bizi Gözetliyor'' adlı yarışma programını yayınlayan televizyon kanalına RTÜK'ün verdiği cezaları değerlendirdi. Kayış, bu kararlarından dolayı RTÜK'e ''çok sayıda kutlama telefonu geldiğini'' bildirdi. 
     Yarışma ile ekranın bir eve kapatılan kadınlı-erkekli 15 kişinin tüm hal ve hareketlerinin gözetlendiği kocaman bir ''anahtar deliği'' haline getirildiğini belirten Kayış, bunun ''Türk aile yapısına, genel ahlaka uygun olmadığını'' kaydetti. Kayış, ''Bu yayın kendi izinleri olsa dahi gözetlenenlerin özel hayatına saygısızlık olduğu gibi, milyonlarca televizyon seyircisini bir ruhsal sapkınlık olan röntgencikonumuna düşürdüğü için de sakıncalı olarak görülmektedir'' dedi. 
     Programda yarışmacıların açıkça aşağılandığını ve adeta labirentler arasında davranışları sürekli gözetlenen deney fareleri haline getirildiğini ifade eden Kayış, bu şekilde aylarca kameralarla izlenen bu kişilerin yarışma sonrasında normal hayata dönmelerinin de zor olacağına işaret etti. Kayış, ''Bu kişiler yarışma sonrasında da sürekli izlendikleri duygusuna kapılıp bir çeşit paranoya geliştirirlerse, bu kimseyi şaşırtmamalıdır'' diye konuştu. Kayış, şunları kaydetti 
     ''Yarışmacıların aralarında yaptıkları sohbetler ve eğlence tarzları, genel kültür düzeylerinin son derece düşük olduğunu, doğru dürüst bir eğitim görmediklerini, geçerli bir meslek ve işlerinin bulunmadığını, yarışmaya para kazanmak ve ün sahibi olmak için girdiklerini ortaya koymaktadır. Program, bu yanıyla da çocukların ve gençlerin zihinsel, ruhsal ve ahlaki gelişimini olumsuz yönde etkileyebilecek niteliktedir. Gencecik insanların okula gidecekleri, çalışacakları, üretecekleri bir dönemde manasız bir yarışma uğruna aylarca bir evde yaşamalarının anlaşılabilir bir izahı yoktur. Televizyon kuruluşları, reyting uğruna istedikleri her şeyi yapma hakkına sahip olamazlar.'' 
     RTÜK Başkanı Kayış, yarışmanın iddia edildiği gibi dostluk ve arkadaşlığı pekiştirici hiçbir özelliğinin tespit edilemediğini, üstelik her hafta sonu yarışmacılardan birinin, günlerce aynı evi paylaştığı arkadaşlarından birini safdışı bıraktığını hatırlattı. Kayış, ''Bu yanıyla program, dostluğu arkadaşlığı değil, olsa olsa para kazanmak için adam harcamayı, yüze gülüp arkadan hançerlemeyi göstermekte, bu yönde mesajlar vermektedir'' dedi. 
     Hollanda, İngiltere, Belçika, ABD, İtalya, İspanya, Portekiz, İsveç, Danimarka, Almanya ve Avusturya gibi ülkelerde de yayınlanan bu tür yarışmaların, bu ülkelerde de ciddi sorunlar yarattığını ve sert tartışmalara yol açtığını hatırlatan Kayış, çocuk ve gençlerin gayri ahlaki yayınlara maruz kalmasını önlemenin RTÜK'ün görevi olduğunu söyledi. Kayış, ''Şayet bu ülkelerdeki RTÜK muadili kuruluşlar, bu tür yayınlara göz yumuyorlarsa, bu o kuruluşların ve o ülkelerin sorunudur'' diye konuştu. 
     RTÜK'ün bu yayın için verdiği yayın durdurma cezasının bazı yayın organlarında ''Sansürcü baronlar 7 yılda binlerce kapatma cezası uyguladı'' diyerek eleştirildiğini belirten Kayış, RTÜK'ün verdiği tüm kararların yargı denetimine açık olduğunu hatırlattı. 
     Kayış, yarışmanın genel ahlaka aykırı olmasının yanı sıra Türkçe'nin kötü kullanımı yönünden de yayın ihlali oluşturduğuna işaret ederek, sadece yarışmacıların değil programı sunanların da vahim Türkçe hataları yaptıklarını kaydetti. 
     ''Biri Bizi Gözetliyor'' adlı yarışma programının, RTÜK kurulduğundan bu yana izleyicilerden en fazla tepki alan program olarak da dikkati çektiğini belirten Kayış, Alo RTÜK'ün yanı sıra RTÜK'ün internet sitesine de programın yayından kaldırılmasını isteyen binlerce mesaj gönderildiğini söyledi. Kayış, ''Yarışmayla ilgili karar, dalga dalga büyüyen bir kitlesel tepki sonucunda RTÜK üyelerinin oybirliğiyle verilmiştir. RTÜK, verdiği kararın arkasındadır'' diye konuştu. 




</TEXT>
</DOC>
