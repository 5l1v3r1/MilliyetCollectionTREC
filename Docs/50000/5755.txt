<DOC>
<DOCNO> 5755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/yazar/bila.html </URL>
<DATE> 2001/02/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İçtüzük ve kürsü 
</HEADLINE>
<TEXT>

     Meclis Başkanı Ömer İzgi'nin İçtüzük konusunda partileri uzlaştırma girişimi olumlu yönde ilerliyor. İzgi, dün partilerin grup başkanvekilleriyle yaptığı toplantıda, yasa teklif ve maddelerinin Genel Kurul'da görüşülmesi konusunda uzlaşma sağlamış durumda. Meclis'in beşte üç çoğunluğuyla karar vermesi halinde temel yasaların özel gündemle görüşülmesi yönündeki iktidar talebi ise bugün karara bağlanacak. 
     Meclis Başkanı İzgi'nin grup başkanvekillerinden ricası şu 
     "Temel yasalar konusunda da makul bir çözüm oluşturun. Gruplarınızı ve liderlerinizi aydınlatın. Eğer bir tıkanma olursa ben de liderlerle görüşmek isterim." 
     İzgi, yaptığı temaslarda Şıhanlıoğlu'nun ölümüyle sonuçlanan son olayda yaşanan görüntülerin Meclis'te bir daha tekrarlanmaması için de grup başkanvekillerini uyarmış durumda... 
     İzgi, dünkü görüşmemizde bu konudaki yaklaşımını şöyle özetledi 
     "Milletvekili, Genel Kurul'da taşıdığı sorumluluğun ağırlığıyla uygun hareket etmeli. Öyle sıra kapaklarına vurmak, kürsünün önüne gelmek, konuşmacıyı ve başkanlık kürsüsünü rahatsız etmek gibi davranışlar içinde bulunmamalı. Oturumu yöneten başkan, izin vermedikçe konuşmamalı. Yerinden müdahalede bulunmamalı. İçtüzük bunu emrediyor. Grup başkanvekillerinden, gruplarında konuşmalarını ve bunu sağlamalarını rica ettim." 
     Meclis kürsüsünün bir kordonla çevrilerek müdahalelerden korunacağı yönündeki girişimleri ise Meclis Başkanı uygun bulmuyor 
     - Başkanlığın ve kürsünün böyle kordon altına alınması bana göre yakışık almaz. Milletvekili arkadaşlarıma bir güvensizlik anlamına gelir. Ben milletvekili arkadaşlarımın özellikle yaşadığımız bu son üzücü olaydan sonra kürsü önünde tepki göstereceklerini sanmıyorum, beklemiyorum. Bu nedenle böyle fiziki engeller koyarak, kürsüyü korumaya çalışmanın uygun olacağını sanmıyorum. Milletvekilleri kendilerinden beklenen olgunlukta bir davranış içinde olacaklardır. 
     Meclis Başkanı İzgi, DYP'li Ahmet İyimaya'nın, "öndenetim" önerisi hakkında ne düşünüyor 
     İzgi, Anayasa Mahkemesi'nin bazı temel konularda öndenetim yapmasının sakıncalı olacağını düşünüyor 
     "Öndenetim iki açıdan önemli sakınca taşıyor. Birincisi, Anayasa Mahkemesi'nin öndenetim yapması halinde artık Anayasa'ya aykırılık iddiasında bulunmanın anlamı ve yolu kalmıyor. Yasamayı ve kendini bağlamış oluyor. İkincisi, öndenetim mekanizması kurulursa, bu, yasama yetkisinin devri gibi bir risk de taşıyor. Bu nedenle öndenetim beklenen yarardan çok sakınca getirebilir." 
     İzgi'nin girişimleriyle İçtüzük konusunda uzlaşma sağlanırsa, ondan sonrası, milletvekillerinin Meclis'teki davranışlarını kontrol etmelerine kalıyor ki, herkesin beklentisi kürsü önünde itiş - kakış, kavga - gürültü, tekme - tokat görüntülerin bir daha yaşanmaması... 
     
     





Hukukta değişim... 


Şaron "barış"ı 


Zaten yoktular 


İçtüzük ve kürsü 


İç tüzük ve iç kıyafet 


Ekonomi de kayarsa, dikiş tutmaz hiçbir şey 


Fazilet'e ek iddianame şoku 


Giden de pişman 


Irmaklar tersine akacak .. 


Avrupa Diller Yılı 


Ağlanacak halin özeti 


Şaron kazanırsa... 


İlişkiler ağı "nereden nereye..." 


Solda yeni arayışlar 


Kuyuya düşen taş 


Koç hangi ciroyla Fortune 200'e girer 


Dairesi hasar görenler 2 


Karsız üretim olmaz 


</TEXT>
</DOC>
