<DOC>
<DOCNO> 15148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sontur14.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaf bugün de tüm Türkiye'de ayakta 
</HEADLINE>
<TEXT>

     Osmaniye Kadirli Caddesi'nde toplanan grup, kent içinden geçen E-90 Karayolu'nu trafiğe kapatarak yürüyüşe geçti. Bu sırada, Osmaniye Emniyet Müdürü Zekariya Balkar, polis otosuyla yürüyüşçülerin önünü keserek megofonla eylemlerinin izinsiz olduğunu söyledi. Emniyet Müdürü Balkar'ın, ''Bu yaptığınız yasal değil. Suç işliyorsunuz. Bizi zor kullanmaya mecbur etmeyin. Anlayışlı olun'' şeklindeki uyarısına rağmen, gruptakiler yürüyüşlerine devam ettiler. 
     Atatürk Caddesi'nin sonuna kadar sloganlar atarak gelen yürüyüşçüler, daha sonra olaysız şekilde dağıldılar. 
     Eskişehir'de, Esnaf ve Sanatkarlar Odaları Birliği'ne bağlı esnaf, saygı duruşundan sonra esnaf adına bir açıklama yapan Kahveciler Odası Başkanı Ekrem Birsen, esnafın, Türkiye Cumhuriyeti'nin ilk günlerinden bu yana ekonomik kalkınmanın itici gücü olduğunu söyledi. 
     Çorum'un Alaca ilçesindeki Sanayi Sebze Pazarı'nda toplanan esnaf, ''Bizden aldığınız oylar haram olsun'', ''Hükümet istifa'', ''IMF'ya hayır'' ''Hükümet şaşırma, sabrımızı taşırma'' gibi sloganlar atarak Cumhuriyet Meydanı'na yürüdü. Burada yapılan mitingde konuşan Alaca Ticaret ve Sanayi Odası Yönetim Kurul Başkanı Güngör Şirin, ''Bizler hakkımızı almak icin yürüyoruz'' dedi. 
     Adapazarı'nda, ekonomik krizi protesto eden kamyoncular, esnafın temsili cenaze namazını kılıp, kontak anahtarlarını sokağa attılar. Arifiye Motorlu Taşıyıcılar Kooperatifi Başkanı Ali Dayıoğlu, kooperatif önünde toplanan üyelerle birlikte yaptığı basın açıklamasında, aylardır işe çıkamadıklarını belirterek, hükümetin acil önlem alması gerektiğini söyledi. 
     Öte yandan, Kahramanmaraş'ta, esnafa ''sakin olun'' çağrısında bulunuldu. 
     Belediye Başkanı Hanefi Mahçiçek, Emniyet Müdürü Sadullah Alkan, Ticaret ve Sanayi Odası KATSO Başkanı Mehmet Balduk ile Esnaf ve Sanatkarlar Odası Başkanı Ejder Gürsoy kent merkezindeki çarşıları gezip esnafla sohbet ettiler. 
     
     



</TEXT>
</DOC>
