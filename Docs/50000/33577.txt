<DOC>
<DOCNO> 33577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/spor/spo05.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DON KİŞOT ROGGE 
</HEADLINE>
<TEXT>

IOC’nin yeni başkanı MİLLİYET’e özel demeç verdi, spora bulaşan doping, şike ve rüşvete karşı savaş açtığını açıkladı, "Yeldeğirmenlerine saldıracağım" dedi 
     MURAT AĞCA 

     Kolları sıvadı 
     ULUSLARARASI Olimpiyat Komitesi’nin yeni Başkanı Jacques Rogge, doping, şike ve rüşvet batağındaki Dünya sporunu kurtarmak için kolları sıvadığını söyledi. Belçikalı Başkan, olimpiyat yarışındaki Türkiye’ye de mesajlar gönderdi. Kendisini dev yeldeğirmenlerine saldıran Don Kişot’a benzeten Rogge, "Spor bugün altın çağını yaşıyor. Ama böyle giderse geleceği karanlık. Yarınlarımızı ve çocuklarımızı kurtarmak için bir an önce işe koyulmalıyız" dedi. 
     
     Doping her yerde var 
     BAŞTA futbol olmak üzere birçok olimpik branşta meydana gelen kirlenmenin büyük sorun yarattığını belirten Rogge, "Anneler, çocuklarına spor yaptırmayacak. Öfke, şiddet ve rüşveti yok etmezsek sonumuzu hazırlayacağız" diye konuştu. Her ülkede doping olduğunu bildiklerini söyleyen yeni başkan, "Kim, bende yok derse yalan söyler. Doping savaşını kazanamayacağımızı biliyoruz, ama sonuna kadar mücadele edeceğiz" ifadesini kullandı. 
     
     İstanbul’a destek 
     DÜNYA sporunu reklam devleri ve politikaya kurban etmeye niyeti olmadığını da vurgulayan Rogge, "Biz, büyük bir aileyiz. Asıl hedefimiz birilerini zengin etmek veya çıkar sağlamak değil, sporu ve sporcuyu yüceltmek olmalı. Bundan böyle IOC Başkanı sıfatıyla ben de olimpiyat köylerinde kalacağım" dedi. Ülkesinde Türk dostu’ olarak da bilinen Rogge, İstanbul’un olimpiyat yarışına da destek verdi, "Moralinizi bozmayın ve geçmişi unutun" mesajını yolladı. 
     



 SPOR 

























</TEXT>
</DOC>
