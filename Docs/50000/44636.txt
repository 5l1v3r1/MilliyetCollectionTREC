<DOC>
<DOCNO> 44636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/spor/yurundul.html </URL>
<DATE> 2001/10/02/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Sistemin önemi 
</HEADLINE>
<TEXT>

     Günümüz futbolunda sistem ve kollektif uyum büyük önem taşıyor. Bu konuda ülkemizde başta Fenerbahçe, Beşiktaş ve Trabzon gibi takımlar da olmak üzere ciddi sıkıntılar var. Galatasaray ve İstanbulspor’un istikrarlı grafikleri, ligin zirvesini paylaşmaları, öncelikle oturmuş sistemden kaynaklanıyor. 
     Fatih Terim göreve geldiğinde çağın modeli ön liberolu dörtlü defans uygulamasını takıma monte etti. Ardından elindeki yetenekli ve ikili mücadele özellikli kadro ile üst düzeyde bir dar alan presi oturttu. Bu artılara zaman içinde kollektif bütünlük de eklenince dört lig şampiyonluğu, UEFA Kupası ile noktalandı. 
     Galatasaray, Fatih Terim ile birlikte dar alan presinin önemli başlangıç noktası Hakan Şükür’ü kaybetti. Bu sezonda yabancılar bir tarafa, dört kilit isim Avrupa’ya transfer oldu. Buna rağmen sistem işliyor. Tabii ki kadronun yapısına göre değişkenlik göstererek. Artık Rumen ekolü hakim. Ayağa pas trafiğine özen gösterilip, fizik güç ekonomik kullanılıyor. Maçın gidişatına ve skoruna göre kontrollu anlayış, yüksek tempo ile birleşiyor. Lucescu bu sene takım tertibi taktik anlayış ve oyuncu değişiklikleri açılarından teknik adam doğruları sergiliyor. Bunda da en önemli etken kafasını karıştıran Hagi’nin gitmesidir. 
     İstanbulspor’un şu anki başarısı ders niteliğinde. Yedi maçta içlerinde Fenerbahçe, Beşiktaş, Trabzon da olmak üzere altı galibiyet bir beraberlik alındı. Hem de kendi sahasında bile deplasman gibi oynamasına ve bunun getirdiği hakem dezavantajlarına rağmen. Aykut Kocaman cesur adım attı. Elinde dar, ancak yetenekli birbirlerinin özelliklerini tamamlayan oyunculardan kurulu kadro var. Parreira’dan öğrenip, kafasında benimsediği ön liberolu dörtlü defans uygulamasını temel ilke kabul etti. Kimsenin itibar etmediği Saffet’i transfer edince sistem kısa sürede oturdu. Yedi maçta iki gol yediler. Defansın ortasında Saffet - Bekir ikilisi ön liberoda da 36 yaşında Zeki görev yapıyor. 
     Günümüz futbolunda sistemin ne kadar önemli olduğunu kendimize göre bir örnekle açıklayalım Saffet, Bekir ve Zeki bugün Fenerbahçe’de olsalar, Mustafa Denizli hiç birisini 18 kişilik kadroya dahi almaz. 
     



 SPOR 



























</TEXT>
</DOC>
