<DOC>
<DOCNO> 41547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun06.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestocu yumruklayan Başbakan Yardımcısı'na mahkeme yolu gözüktü 
</HEADLINE>
<TEXT>

     İngiltere'de yaklaşık üç ay önce yapılan genel seçimler öncesinde kampanya için gittiği Kuzey Galler'de kendisine yumurta fırlatan bir protestocuyu yumruklayan Başbakan Yardımcısı John Prescott'un, her an bir yargılamayla karşı karşıya kalabileceği bildirildi. 
     118 gün önce yaşanan olay sonrasında geniş bir soruşturma başlatan Kuzey Galler polisinin bu soruşturmayı tamamladığı ve olayla ilgili elde ettiği bütün delilleri Kraliyet Başsavcılığı'na gönderdiği belirtildi. Savcılığın bu deliller ışığında karar vereceğine dikkati çeken İngiliz basını, Başbakan Yardımcısı'na yumurta atan protestocu çiftçi Craig Evans kadar, bu davranışa yumrukla yanıt veren John Prescott'un da Mahkeme'ye sevk edilmesi ihtimali bulunduğunu kaydetti. 
     Şu ana kadar yapılan soruşturma için 250 bin sterlin harcandığına da dikkati çeken basın, 63 yaşındaki politikacının ve kavga ettiği çiftçi arasındaki itiş-kakışın nasıl başladığının anlaşılabilmesi için özel eğitimli çok sayıda sorgucunun İnglitere'nin çeşitli yerlerine giderek 42 ayrı tanığı dinlemek zorunda kaldıklarını hatırlattı. Kuzey Galler polisi, kavgaya karışanlardan her ikisini de suçlamaya ya da birer uyarıyla serbest bırakmaya yetecek kadar olumlu ve olumsuz delil bulunduğuna işaret ederken, bu konudaki kararın tamamen savcıya ait olduğunu kaydetti. Bu arada Prescott'un suçlanması halinde, taciz ve saldırı suçlarından yargı önüne çıkarılabileceğini belirten hukukçular ise, söz konusu suç için en az 6 ay hapis ve 5 bin sterlin para cezası verilebileceğini bildirdi. 







</TEXT>
</DOC>
