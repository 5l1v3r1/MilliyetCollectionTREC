<DOC>
<DOCNO> 37497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/ekonomi/eko02.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de hacı korkusu 
</HEADLINE>
<TEXT>

Bu yıl hacca gitmesi beklenen 100 bin kişinin 300 milyon dolarlık talep yaratacağı hesaplanıyor. Şimdiden döviz alımına geçen hacı adayları, dolar kurundaki yükselişin nedeni olarak gösteriliyor 
     ZÜLFİKAR DOĞAN Ankara 

     Döviz kurlarında son birkaç günden bu yana hızlanan yükselişin, dün yerini kısmen düşüşe bırakması ile birlikte, "Kurlar neden artıyor " sorusu tartışılmaya devam ediyor. 
     Eximbank’a vereceği 100 milyon dolarlık kaynak için, dolar, topladığı öne sürülen TOBB yönetimi dün bir açıklama yaparak, aktarılacak kaynağın dörtte birinin dolar kalan kısmının Türk Lirası olarak verilmesinin kararlaştırıldığını duyurdu. 
     TOBB’un açıklamasında, kuruluşun bugüne kadar bütün parasal varlığının Türk Lirası olarak tutulduğu da vurgulandı. TOBB yönetiminin Eximbank’a aktaracağı kaynak için döviz aldığı iddiasını reddetmesinin ardından, şimdi de kurdaki yükselişe başka bir gerekçe gösteriliyor. 
     
     Hac başvuruları bitti 
     Başvuruları sona eren 100 binin üzerinde hacı adayının, kurlar daha fazla yükselmeden bireysel efektif döviz almaya başladığı öne sürüldü. Başvuruların, 10 Ağustos’ta dolduğunu kaydeden Diyanet İşleri Başkanlığı yetkilileri ise kesin kayıtların henüz başlamadığını, bu konudaki kararın bakanlıklar arası kurul tarafından verileceğini belirtti. 
     Geçen yıl kontenjan artışıyla birlikte 100 binin üzerinde kişinin hacca gittiğini ve kişi başına bin 800 dolar alındığını kaydeden Diyanet yetkilileri, Türkiye’ye tanınan kontenjanın bu yıl 70 bin olduğunu, ancak bu sayının yine artabileceğini ifade etti. 
     
     Döviz alıyorlar iddiası 
     Yetkililer, "Henüz kişi başına alınacak ücret belirlenmedi. Bu sene karayolu ile gidiş de açılabilir. Kurulun kararına bağlı dedi. Hacıların kişi başına yatıracağı ücretin de geçen yıl seviyesinde 1800 dolar ya da üzerinde olabileceği, ayrıca yanlarında bulundurmak üzere de hacı adaylarının döviz aldığı belirtildi. 
     Son bir hafta içerisinde, kurlar daha fazla yükselmeden döviz tedariki için hacı adaylarının bankalardan ve büfelerden yoğun bir şekilde döviz almaya başladıkları kaydedildi. 
     Hacı sayısının geçen yıl olduğu gibi 100 bin kişi olması ve ücretin de aynı tutulması durumunda 180 milyon dolarlık talep doğacak. 
     Yolcu yanında alınacak ortalama 500 - 1000 dolarla birlikte, hacıların peyder pey satın almaya başladığı döviz tutarı toplamının 250 - 300 milyon dolara kadar çıkabileceği kaydediliyor. 
     



 EKONOMİ 






















</TEXT>
</DOC>
