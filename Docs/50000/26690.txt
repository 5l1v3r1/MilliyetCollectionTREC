<DOC>
<DOCNO> 26690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur13.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Fatih Altaylı Hizbullah davasında DGM'ye ifade verdi 
</HEADLINE>
<TEXT>

     Gazeteci-yazar Fatih Altaylı, Kanal D'de yayınlanan ''Teke Tek'' adlı programda Hizbullah terör örgütüyle ilgili röportaj yaptığı Mehmet Yasin Aslan hakkında, Diyarbakır DGM'de açılan dava kapsamında talimatla ifade verdi. 
     Altaylı, avukatı ile geldiği İstanbul 2 No'lu DGM'de verdiği ifadede, kendisini Diyarbakır'dan arayan ve Hizbullah terör örgütüne ilişkin çok şey bildiğini söyleyen Aslan'ı, röportaj yapmak üzere İstanbul'a çağırdığını anlattı. 
     ''Bu kişinin önce polise ajanlık yaptığını, ancak daha sonra bıraktığını'' öğrendiklerini kaydeden Altaylı, Aslan'ın bu yüzden hem polisten, hem de Hizbullah terör örgütünden korktuğunu bildirdi. 
     Aslan'ın örgütle ilgili anlattığı bazı şeylerin Diyarbakır'a gidilerek görüntülendiğini ve sonuçta programın hazırlandığını ifade eden Fatih Altaylı, ''Konuşmaları içinde suç oluşturacak, güvenlik kuvvetlerini tahkir edecek kısımlar vardı. Bunları ayıkladık. Kayıttan bir ay sonra da programı yayınladık'' dedi. 
     ''Hizbullah terör örgütünü olduğundan büyük anlatıp propagandasını yaptığı'' iddiasıyla hakkında Diyarbakır DGM'de dava açılan Mehmet Yasin Aslan'ın verdiği ifadeyi kabul etmeyen Altaylı, ''Biz hiçbir zaman, hiçbir kimsenin eline metin verip kamera karşısında okutmadık. Zaten anlatılanları da bilmemiz mümkün değildi'' şeklinde konuştu. 
     Diyarbakır DGM'ye gönderilmek üzere verdiği ifadesini tamamlayan Fatih Altaylı, daha sonra İstanbul DGM'den ayrıldı. 
     
     
     






</TEXT>
</DOC>
