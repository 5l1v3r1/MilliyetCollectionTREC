<DOC>
<DOCNO> 49938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/yasam/yas01.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihayet geçiyor 
</HEADLINE>
<TEXT>

Çin’in Ukrayna’dan aldığı dev gemi Varyag, Karadeniz’de 19 aylık bekleyişin ardından, bugün Boğaz’dan geçecek 
     MUSTAFA BAKACAK İstanbul 

     Türk boğazlarından geçebilmek için tüm teknik şartlarını tamamlayan Varyag’ın beklediği mutlu haber sonunda geldi. Karadeniz’de 19 aydır tur atan Varyag, bugün Boğaz’dan geçiş yapacak. 
     Çin’in Ukrayna’dan satın aldığı yüzer kütle Varyag’ın geçiş organizasyonundan sorumlu Denizcilik Müsteşarlığı İstanbul Bölge Müdürlüğü, Meteoroloji Genel Müdürlüğü’nden boğazlardaki akıntı, rüzgar ve görüş mesafesine ilişkin aldığı tahmin raporları sonucu, uygun hava koşullarının bugün oluşacağını belirledi. 
     
     Hava koşulları değişmezse... 
     Bunun üzerine dün sabah yapılan toplantıda, yüzer kütle Varyag’ın, meteorolojik koşullarda bir değişiklik olmaması halinde, bugün saat 11.30’da Boğaz’dan geçirilmesine karar verildi. 
     Sadece İstanbul Boğazı’ndan geçirilecek olan Varyag, Çanakkale Boğazı’ndan geçiş için yine uygun hava koşullarının oluşmasını, Marmara Denizi’nde tur atarak bekleyecek. 
     
     Yolcu vapurları çalışacak 
     Varyag’ın geçişinde, Türk Boğazları’nda bugüne kadar görülmemiş güvenlik önlemleri alınacak. Geçiş operasyonunda, altısı aktif, beşi refakatçi olmak üzere 11 römorkör, 3 cankurtaran botu, 3 acil müdahale botu, 2 zodyak botu ile 80 kişilik acil müdahale ve kurtarma ekibi hazır bulunacak. Operasyonda 250 kişi görev alacak. Boğaz deniz trafiğine kapatılacak. Sadece Şehir Hatları vapurları çalışacak. Varyag’ın 3 mil çevresi yasak bölge ilan edilecek. Geçişin beş saatte tamamlanması bekleniyor. Türkiye Denizcilik İşletmeleri’nin deneyimli baş kılavuz kaptanları Saim Oğuzülgen, Ömür Öztaşkın ve Okan Tunçkol, geçiş operasyonunun kilit noktasında görev alacak. 
     



 YAŞAM 


















</TEXT>
</DOC>
