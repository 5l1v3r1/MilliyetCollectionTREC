<DOC>
<DOCNO> 22639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur10.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT suç duyurusunda bulundu, savcılık Mahir Kaynak'a dava açtı 
</HEADLINE>
<TEXT>

     Milli İstihbarat Teşkilatı eski mensubu Mustafa Mahir Kaynak ve yayıncı Rahim Er hakkında, ''Yer Üfürdü Su Götürdü'' adlı kitapta ''MİT'in görev ve faaliyetlerine ilişkin gizli kalması gereken bilgileri ifşa ettikleri'' iddiasıyla dava açıldı. 
     İstanbul Cumhuriyet Başsavcılığı'nca hazırlanan iddianamede, MİT Müsteşarlığı'nın 23 Mart 2001 tarihli suç duyurusunda, eski MİT mensubu Mustafa Mahir Kaynak'ın kaleme aldığı ve Yönetim Kurulu Başkanlığı ile Genel Müdürlüğü'nü Rahim Er'in yaptığı Babıali Kültür Yayıncılığı A.Ş. tarafından ilk baskısı gerçekleştirilen ''Yel Üfürdü Su Götürdü'' adlı 142 sayfalık kitabın, ''Çocukluğum'', ''Askerlik hayatım'', ''Akademik hayatım'', ''MİT'çi kimliğim'', ''Teşkilattaki günlerim'' ve ''Teşkilat sonrası'' başlıklı 6 bölümden oluştuğunun belirtildiği kaydedildi. 
     İddianamede, bu belgelerde gizliliğe riayet edilmesi, yazılı hususlara titizlikle uyulması gerektiği belirtilmesine rağmen bunlara uyulmayarak MİT'e ait gizli bilgileri ifşa edildiğinin öne sürüldüğü kaydedildi. 
     İddianamede, bu nedenle Kaynak ve Er'in, 2937 sayılı Devlet İstihbarat Hizmetleri ve Milli İstihbarat Teşkilatı Kanunu'nun 27. maddesi uyarınca ''MİT'in görev ve faaliyetlerine ilişkin olup gizli kalması gereken malumatları ifşa etmek'' suçundan 7.5'ar yıldan az olmamak üzere ağır hapis cezalarına çarptırılmaları talep edildi. 
     
     
     






</TEXT>
</DOC>
