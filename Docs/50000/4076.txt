<DOC>
<DOCNO> 4076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/soneko11.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD 2001 yılı ekonomik hedeflerini revize etti 
</HEADLINE>
<TEXT>

     Türk Sanayicileri ve İşadamları Derneği TÜSİAD , 3 ay ara ile 2001 yılı enflasyon, büyüme, faiz, döviz kuru ve dış ticaret tahminlerini revize etti. 
     TÜSİAD enflasyon tahminini toptan eşya fiyat endeksinde TEFE 1.1 puanlık artışla yüzde 21.4 olarak değiştirdi. Büyüme oranı tahmini yüzde 4.7'den yüzde 2.4'e çekilirken, yıl sonu dolar kuru da 721 bin 138 lira olarak öngörüldü. 
     TÜSİAD'ın 15 Ocak 2001 tarihli makroekonomik senaryosuna göre TEFE'de yılın 1'inci çeyreğinde yüzde 26.5, 2'inci çeyreğinde yüzde 21.3, 3'üncü çeyreğinde yüzde 20.3 ve 4'üncü çeyrekte 18.2'lik enflasyon öngörülüyor. Yıllık ortalama TEFE enflasyonu tahmini ise yüzde 21.4 oldu. 
     Hükümetin 2001 yılı yüzde 4-4.5 olan yıllık büyüme oranı hedefine karşılık, TÜSİAD bu yıl sonunda yüzde 2.4'lük bir büyüme bekliyor. 
     Konsolide bütçe gelirleri 41 katrilyon 1 trilyon lira, bütçe giderleri 46 katrilyon 975 trilyon lira ve konsolide bütçe dengesi eksi 5 katrilyon 974 trilyon lira olarak tahmin ediliyor. Makroekonomik senaryoya göre faiz harcamaları 2001 sonunda 16 katrilyon 685 trilyon lira olacak. Konsolide bütçe dengesi eksi 8.2 milyar dolar, faiz dışı bütçe dengesinin GSMH'ya oranı da yüzde 7.3 olarak öngörülüyor. 
     Nominal döviz kurunda doların yıl sonunda 721 bin 138 lira olacağı tahmin edilirken, nominal döviz kurunda bir önceki yılın aynı dönemine göre yüzde 15.6'lık artış bekleniyor. Hükümetin nominal döviz kuru artış hedefi ise yüzde 14.5. TÜSİAD, nominal bileşik faizleri yüzde 44.7, reel bileşik faizleri de yüzde 18.9 olarak tahminlerini yeniden düzenledi. Senaryoya göre 2001 yılı sonunda ithalat 50.9 milyar dolar, ihracat 30.9 milyar dolar, dış ticaret açığı da 20 milyar dolar olacak. Hükümet ise 54.5 milyar dolar ithalat, 31 milyar dolar ihracat, 23.5 milyar dolar dış ticaret açığı öngörüyordu. Bu durumda, TÜSİAD'ın ithalat, ihracat ve dış ticaret açığı tahmini, hükümetin tahminin altında bulunuyor. 
     TÜSİAD'ın Ekim 2000 tarihinde yaptığı makroekonomik senaryo ile 15 Ocak 2001 tarihinde yaptığı makroekonomik senaryo karşılaştırıldığında, bazı tahminlerin revize edildiği görülüyor. Büyüme tahmini bunlar arasında en dikkat çekeni oldu. TÜSİAD 3 ay önce yüzde 4.7 büyüme öngörürken, bugün bu tahminini 2.4'e çekti. Enflasyon tahmini 1.1 puanlık artışla revize edilirken, nominal ve reel bileşik faizlerde de revizyona gidildi. Daha önce nominal bileşik faiz yüzde 26.8, reel bileşik faiz de 5.2 olarak tahmin edilirken, yeni senaryoda nominal bileşik faiz tahmini yüzde 44.7, reel bileşik faiz tahmini de yüzde 18.9'a yükseltildi. 
     




</TEXT>
</DOC>
