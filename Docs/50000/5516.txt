<DOC>
<DOCNO> 5516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/guncel/gun01.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa-Ankara rüşvet hattı 
</HEADLINE>
<TEXT>

Şanlıurfa TEDAŞ Müessese eski Müdürü Şükran Kayacan’ın ihalelerden yüzde 10, hakedişlerden yüzde 20 komisyon aldığı saptandı. Yolsuzluk miktarı ilk aşamada 15 trilyon olarak belirlendi 
     TOLGA ŞARDAN ANKARA 

     Şanlıurfa TEDAŞ Müessese Müdürlüğü’ndeki yolsuzluk iddialarının ardından 10 sanığın tutuklanmasıyla sonuçlanan operasyonda Şanlıurfa - Ankara hattındaki rüşvet bağlantısı ortaya çıkarıldı. Eski Şanlıurfa TEDAŞ Müessese Müdürü Şükran Kayacan’ın ihalelerden yüzde 10, hakedişlerden yüzde 20 komisyon aldığı saptandı. 
     Beş aylık takip sonunda gerçekleştirilen operasyonda Şanlıurfa’da başlayıp Ankara’da sonuçlanan rüşvet çarkı belirlendi. Kayacan’ın ihalelerden aldığı yüzde 10’luk komisyonun yarısını Ankara’da ihalelerin değerlendirildiği TEDAŞ İtiraz Komisyonu’na gönderdiği saptandı. Tutuklanan Kayacan’ın aldığı en küçük komisyon miktarının 500 milyon lira olduğu, alınan komisyonların yer verildiği ajandanın bulunduğu belirtildi. Trilyonlara varan ihalelerin kentin önde gelen ve kurumdan sürekli iş alan beş müteahhit arasında dağıtıldığı saptandı. Mahkemenin hakkında gıyabi tutuklama kararı verdiği müteahhit Abdurrahman Eyyüboğlu’nun ANAP’lı eski milletvekili ve halen aynı partinin Şanlıurfa İl Başkanlığı’nı yürüten Seyit Eyyüboğlu’nun oğlu, diğer müteahhitin ise DYP Şanlıurfa Milletvekili Sedat Edip Bucak’ın yakın akrabası olduğu ortaya çıktı. 
     
     Üç ayrı yöntem 
     Polis, Şanlıurfa TEDAŞ’ta akıllara durgunluk veren yolsuzluk yöntemlerini günışığına da çıkardı. Esas yolsuzlukların hat çekim ihalelerinde yapıldığı anlaşıldı. İhalelerden sonra sökülen eski hatlardaki malzemelerin depolara girmiş gibi gösterildiği ve daha sonra müteahhitlerce bu malzemelerin yeni çekilecek hatlarda kullanıldığı belirlendi. 
     Bilirkişi raporlarıyla saptanan yolsuzluklarda, özellikle nakil hatlarının oluşturulmasında, eski nakil direklerinin kesilerek, yeni açılan ihalelerde kullanıldığı tespit edildi. 
     Ayrıca, kurumun arazi işlerinde kullandığı araçların büyük bölümünün TEDAŞ’ta çalışan görevlilere ait olduğu anlaşıldı. Üst düzey görevlilerin araçlarının arazide kullanılmış gibi evrak düzenlendiği ve hiç çalıştırılmadan çalıştırılmış gibi gösterilen araçlar için her ay araç başına ortalama 250 - 300 milyon lira araç bedelini haksız olarak kurumdan tahsil ettikleri ortaya çıktı. 
     Bazı ihaleleri alan küçük müteahhitlerin, diğer güçlü müteahhitlere hem ihaleden çekilme bedeli olarak pay verdikleri, hem de bedeli karşılığında bu müteahhit şirketlerinden taşeron olarak faydalandıkları, böylece küçük ihaleler karşılığında büyük paralar ödedikleri anlaşıldı. 
     Polisin soruşturmasında, bazı ihalelerin tamamlanmadan, ihaleyi alan firmalara hakediş bedellerinin ödendiği belirlendi. Yetkililer, yolsuzluk miktarının ilk aşamada 15 trilyon lira olarak belirlendiğini ve yaklaşık 70 ihale dosyasının incelenmeye başladığını kaydetti. 
     
     Bu da küçük yolsuzluk Sayaçlar sıfırlanıyor 
     Şanlıurfa TEDAŞ’taki bazı görevlilerin ise para karşılığı abonelerin sayaçlarını sıfırladıkları belirlendi. İhale yolsuzluklarının yanı sıra, kurumdaki ikinci grubun en az 300 dolarlık rüşvet karşılığında özellikle kentteki büyük sanayi firmalarının ve sulama şirketlerinin kullandığı elektrik sayaçlarının değerlerini düşürdükleri ve hem rüşvet aldıkları hem de kurumu zarara uğrattıkları saptandı. Polis, operasyonda elektrik sayaçlarında kullanılan logolu penseleri ele geçirdi. 
     


 GÜNCEL 





















</TEXT>
</DOC>
