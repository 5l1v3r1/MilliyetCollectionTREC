<DOC>
<DOCNO> 7813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/spor/ybjkyig.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
K bustan bayrama 
</HEADLINE>
<TEXT>

Beşiktaş, Adana karşısında zorlandı, Bayram ve Ahmet’in golleriyle rahat nefes aldı 
     Kartal Yiğit 

     Kupadan elenişinin moral bozukluğunu üzerinden atamadan bir darbe de Rize’de yiyen Beşiktaş için dünkü Adanaspor maçı hayati bir önem taşıyordu. Hafta içi yapılan antrenmanda taraftarının protestosu ile karşılaşan ve Fenerbahçe derbisi öncesi moral peşinde olan Siyah - Beyazlı futbolcular, dünkü Adanaspor maçı için stres ve tedirginlik içinde çıktılar İnönü Stadı’nın zeminine... Akıllarda "Ya yine kazanamazsak" korkusu vardı. Kendi stadında seyircisinin baskısını her zaman üzerinde hisseden futbolcular, bu baskıyı, atacakları erken bir golle kırmanın peşindeydiler. Ancak bekledikleri gerçekleşmedi ve 42. dakikada Adanaspor’un Altan’la şok golü geldi 0 - 1. 
     Siyah - Beyazlılar ikinci yarıya hızlı ve baskılı girdiler. İlk yarıda bir pozisyon bile bulamadılar ama... Bu kez peş peşe tehlike yarattılar. 51. dakikada savunmadan seken topa gerilerden gelen Bayram öylesine bir vurdu ki yaklaşık 30 metreden gelen top kaleci Atilla’nın ellerinden sekerek ağlarla kucaklaştı 1 - 1. 
     
     İkinci gol penaltıdan 
     Beşiktaş’ın atakları bununla da kesilmedi. Yine 56. dakikada Ayhan kalabalık savunma arasından vurdu. Top Tunç’un önüne düştü. Genç oyuncunun şutu üst direğe çarpıp geri döndü. Rakibinin üzerine yüklenen Beşiktaş, kendisini rahatlatacak golü penaltıdan buldu. 60. dakikada Münch’ün ortasına Ahmet kafayı vurdu. Evren topu elle kesti, hakem Ali Aydın penaltı noktasını gösterdi. Atışı Ahmet Dursun kullandı 2 - 1. 
     Son dakikalarda kalesinde korku yaşamasına rağmen Beşiktaş, zor da olsa küme düşme potasına iyice giren Adanaspor engelini aşmayı bildi ve Fenerbahçe maçı öncesi moral buldu. 
     


 SPOR 

































</TEXT>
</DOC>
