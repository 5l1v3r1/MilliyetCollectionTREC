<DOC>
<DOCNO> 21676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/siyaset/siy01.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargı ve siyaset zarar görüyor 
</HEADLINE>
<TEXT>

Adalet Bakanı Hikmet Sami Türk, yargı mensupları ve siyaset adamları arasındaki tartışmaların, yargıya ve siyasete yararlı olmayacağını söyledi 
     SİNAN TOROS İstanbul 

     Adalet Bakanı Hikmet Sami Türk, Beyaz Enerji iddianamesi nedeniyle ANAP Genel Başkanı Mesut Yılmaz ile polemiğe giren Ankara DGM Cumhuriyet Savcısı Talat Şalk hakkında gerekenin yapılacağını belirterek, "Bu konuda zaten bakanlığımızda gerekli hazırlıklar yapılmıştır" dedi. 
     Romanya’ya dönüşünde Atatürk Havalimanı’ndan basın toplantısı düzenleyen Türk, yargı mensupları ve siyaset adamları arasındaki tartışmaların, yargıya ve siyasete yararlı olmayacağını kaydetti. Türk, "cumhuriyet savcılarının iddianamelerinde, hakimlerin de kararlarında konuşacaklarını" dile getirerek şunları söyledi 
     "Her iddianın ciddi kanıtlara dayanması, kullanılan her sözcüğün özenle seçilmesi gerekir. Öte yandan, yargı sürecinde savunma çerçevesinde cevaplandırılabilecek iddiaların, başka zeminlerde tartışma konusu yapılması doğru değildir. Bu arada, bırakınız bir cumhuriyet savcısını, herhangi bir insanı hedef göstermek açıkça suç işlemeye teşviktir, dolayısıyla suçtur. Yargının bağımsızlığı ve tarafsızlığı, adaletin gereği, hukuk devletinin vazgeçilmez ön koşuludur. Bunu sağlamak için herkesin kendisine düşeni yapması ve sağduyulu davranması, yargının bağımsızlığına ve tarafsızlığına zarar verebilecek davranışlardan kaçınması gerekir." 
     Yılmaz’ın Şalk hakkında şikayet dilekçesi verdiğinin hatırlatılması üzerine Türk, "Olabilir, herkesin şikayet hakkı vardır" yanıtını verdi. Türk, "Yaşanan polemiklerin Beyaz Enerji konusunu nasıl etkileyeceğinin" sorulması üzerine de, "Konu şu anda ilgili cumhuriyet savcısının iddianamesiyle mahkeme önündedir" dedi. 
     
Şalk hakkında inceleme      Adalet Bakanı Türk, bakanlıktan ayrılırken gazetecilerin Ankara DGM Savcısı Talat Şalk hakkında inceleme başlatılıp başlatılmadığı yolundaki soruya, "Evet başlatıldı" yanıtını verdi. 
     



 SİYASET 

















</TEXT>
</DOC>
