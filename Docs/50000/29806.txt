<DOC>
<DOCNO> 29806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sonspo09.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ümit gelecek sezon için iddialı... 
</HEADLINE>
<TEXT>

     Galatasaraylı futbolcu Ümit Davala, sezon öncesi hazırlıklarını sürdürdükleri İsviçre kampında, yeni transferlerin takıma alışmasını sağlayacaklarını belirterek, ''Türkiye'ye döndüğümüzde bomba gibi bir ekip olacağız'' dedi. 
     Sarı-kırmızlı futbolcu, kendisine ait ''www.umitdavala.com'' internet sitesinde yaptığı açıklamada, öncelikli hedeflerinin, her zaman olduğu gibi lig şampiyonluğu olduğunu belirterek, ''Böylelikle üçüncü şeref yıldızını göğsüne takacak ilk takım olma onurunu da elde etmiş olacağız. Yurtdışında ise ilklerin takımı olma özelliğimizi sürdüreceğiz ve Şampiyonlar Ligi kupasını ülkemize getiren ilk takım olmak için mücadele edeceğiz'' diye görüşlerini belirtti. 
     Ümit, bu sezon sarı-kırmızılı taraftarlara daha büyük zaferler yaşatacaklarını ve alışık oldukları başarılara yenilerini ekleyeceklerini de iddia ederek, açıklamasını şöyle tamamladı 
     ''Böyle iddialı lafları geçmişte söylemiş olsaydım, gülüp geçenleriniz olabilirdi. Ama şimdi 2000 yılında UEFA Kupası ve Süper Kupa'yı müzesine taşımış, geçtiğimiz sezon Şampiyonlar Ligi çeyrek finalinde dünya devi Real Madrid'e şanssız bir şekilde son anda elenmiş bir takımın oyuncusu olarak konuşuyorum. Galatasaray, dünyanınen iyi 10 takımından biridir ve bunları başarabilecek güçtedir. Ben takım arkadaşlarıma ve kulübüme güveniyorum.'' 






</TEXT>
</DOC>
