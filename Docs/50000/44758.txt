<DOC>
<DOCNO> 44758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/dunya/dun03.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak şu Genscher’in işine 
</HEADLINE>
<TEXT>

Türkiye’nin AB üyeliğine yıllarca soğuk bakan Almanya eski Dışişleri Bakanı, lobi faaliyetlerini üstlenince ağız değiştirdi 
     MEHMET AKTAN Berlin 

     Görevde bulunduğu süre boyunca, Türkiye’nin Avrupa Birliği üyeliğine soğuk bakan Almanya eski Dışişleri Bakanı Hans Dietrich Genscher, Türkiye’nin lobi faaliyetini üstlenince ağız değiştirdi. 
     Türkiye’nin Avrupa Birliği’ne AB üyeliği yolunda Türkiye’nin tanıtımını ve lobisini yapmak için faaliyet gösteren "WMP EuroCom AG." adlı şirketin Denetim Kurulu Başkanı Genscher, Türkiye ile tam üyelik müzakerelerine başlaması için AB’den somut tarih verilmesini istedi. 
     Genscher, şirketin önceki akşam Dışişleri Bakanı İsmail Cem şerefine Adlon Oteli’nde verdiği kabulde yaptığı konuşmada şunları söyledi "Eğer gelecekteki tam üyelik perspektifini daha somutlaştırırsak, o zaman hükümetinizin bu hedefe ulaşacağından eminiz. Bu nedenle, tam üyelik müzakerelerinin başlatılması için, AB’nin Türkiye’ye somut bir tarih vermesinin, bu açıdan çok önemli olduğuna kesin inanıyorum." 1963’te, o zamanki AT, bugünkü AB arasında yapılan anlaşmada, Türkiye’ye adaylık perspektifinin açıldığını hatırlatan Genscher, kurdukları Türkiye Forumu’nun bundan 38 yıl önce verilen sözün ardından artık icraatın gelmesi düşüncesini Avrupa’da geliştirmek için gayret gösterdiğini açıkladı. 
     Genscher, ABD’deki terör olayları üzerine Türkiye’nin tavrını överek, Türkiye’nin gerçekten güvenilir bir müttefik olduğunu yine gösterdiğini ifade etti. Almanya’da 2.3 milyon kadar Türk ve her yıl Türkiye’ye gelen 2 milyona yakın Alman turistin, iki ülkenin birbirine yakınlaşmasına ve sorunların çözülmesine katkıda bulunduğunu kaydetti. 
     



 DÜNYA 

















</TEXT>
</DOC>
