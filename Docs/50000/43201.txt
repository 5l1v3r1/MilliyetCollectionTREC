<DOC>
<DOCNO> 43201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun19.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Afganistan Başbakanı "ABD için yeni Vietnam olabilir" 
</HEADLINE>
<TEXT>

     Afganistan'ın eski başbakanlarından Gülbeddin Hikmetyar, ''Afganistan'ın ABD için yeni bir Vietnam olabileceğini'' söyledi. 
     Hikmetyar, İran'ın başkenti Tahran'da yaptığı açıklamada, ''ABD'nin Afganistan halkına saldırmaya hakkı yok. Birinden öç almaya çalışıyorlarsa, bunu başka yerde yapsınlar'' dedi. 
     Hizb-i İslami lideri Hikmetyar, Afganların olası bir Amerikan saldırısını püskürteceklerini belirterek, ''Afgan halkının, istila edilmesi halinde topraklarının her karışı için savaşmaktan başka seçeğeni olmayacaktır'' diye konuştu. 
     Hikmetyar, ''ABD, Vietnam'daki deneyiminden ve Afganistan'ın Sovyet işgalinden öğrenmelidir ki, sivillere karşı savaşı sürdürmek uygun bir seçenek değildir'' dedi. 
     Suudi asıllı Usame Bin Ladin'in, ABD'deki saldırılarla ilgisi olduğu yolundaki iddiaları yalanladığını ve Bin Ladin'in saldırılara karıştığına dair kanıt olmadığını söyleyen Hikmetyar, ''Herhangi bir kanıtları varsa ortaya koysunlar. Dünyanın bu kanıtları görmesi ve bilmesine izin versinler'' diye konuştu. 
     ABD Başkanı George Bush'un, ''21. yüzyılın ilk savaşı ve haçlı seferi'' gibi ifadelerini de eleştiren Hikmetyar, ''Afgan halkı ABD ile savaşa girmiyor, ABD onlara savaşı dayatmak istiyor'' dedi. 






</TEXT>
</DOC>
