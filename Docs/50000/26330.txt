<DOC>
<DOCNO> 26330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/ekonomi/eko05.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çimentaş İtalyanlar’ın oldu 
</HEADLINE>
<TEXT>

İtalyan Cementir Holding, Çimentaş’ın yüzde 56’sını 121.3 milyon dolara satın aldı 
     EKONOMİ SERVİSİ 

     Ekonomik kriz, Türk şirketlerinin yabancılarla evliliğini hızlandırıyor. Türk çimento sektöründe yüzde 30 paya sahip olan 51 yıllık Çimentaş artık İtalyanların. Çimentaş’ın yüzde 56.1’i 121.3 milyon dolar bedelle İtalyan Caltagirone Grubu’na bağlı Cementir’a satıldı. 
     Cementir, Çimentaş’ın kalan sermayesi için en fazla 94.9 milyon dolarlık teklif verdiğini açıkladı. Çimentaş’ın halka açıklık oranı yüzde 41 düzeyinde bulunuyor. İtalyan şirket böylece grup içindeki yüzde 15’i halka açık olan Çimbeton’un yüzde 85’ine, Gaz Beton, Çimstone ve Kars Çimento Fabrikası’nın da tamamına sahip oldu. 
     Şirketten yapılan açıklamada, Ege kökenli Gürel ailesi, Akgerman ailesi ve Karabacak ailesine ait hisselerin satıldığı, daha önce Ankara’daki Başkent Çimento’nun sahibi olan Tarman ailesi hisselerinin ise satılmadığı bildirildi. Satış anlaşması içinde yer almayan İsmail Tarman, 1998’de Başkent Çimento’daki hisselerini Fransız Vicat Grubu’na satmıştı. 
     Satışta aracılık edecek olan Garanti Menkul’den yapılan açıklamaya göre, hisse devrine ve satış bedeli ödenmesine ilişkin işlemlerin anlaşma tarihinden itibaren 140 gün içinde tamamlanması öngörülüyor. 
     31 Mayıs’ta 13.750 lirada seyreden Çimentaş hisseleri yüzde 54.54’lük artışla geçen cuma 21.250 liraya yükseldi. Ancak satış haberinin açıklanmasından sonra hisseler dün yüzde 4.71 değer kaybederek 20.250 liraya indi. 
     



 EKONOMİ 





















</TEXT>
</DOC>
