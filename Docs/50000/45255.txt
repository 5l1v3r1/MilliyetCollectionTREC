<DOC>
<DOCNO> 45255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/soneko07.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz, tarlada çalışan kadın sayısını artırdı... 
</HEADLINE>
<TEXT>

     Ekonomik sıkıntılar kadınları da tarlada çalışmaya yöneltti. Özellikle kırsal kesimde krizi daha yakından hisseden kadınlar, ailelerinin geçim mücadelesine destek vermek amacıyla çareyi tarlada çalışmakta buldu. Hasat döneminde başka bölgelere çalışmaya giden kadın işçi sayısı geçen yıla oranla yüzde 25 artarak 700 bine ulaştı. 
     Ankara Üniversitesi Ziraat Fakültesi Tarım Ekonomisi Bölümü Öğretim Üyesi Prof. Dr. Nurettin Yıldırak ve arkadaşları, ''Sosyal güvenliği olmayan tarımda çalışan gezici ve geçici kadın işçilerin sosyo-ekonomik yapıları'' başlığını taşıyan bir araştırma yaptı. 
     Yaklaşık 700 kadın işçi, 50 de işveren olmak üzere 750 kişiyle yüz yüze görüşülen 9 ili kapsayan çalışma, mevsimlik göçlerin yoğun yaşandığı Rize, Giresun, Ordu, Ankara, Eskişehir, Konya, Adana, Aydın ve Manisa'da gerçekleştirildi. 
     Çalışmanın sonuçlarını değerlendiren Prof. Dr. 
     Yıldırak, deneklerin yüzde 99'unun GAP bölgesinden çalışmak üzere çeşitli bölgelere gittiklerinin saptandığını belirtti. Tarlalarda çalışmak üzere fındık, çay, pamuk, şeker pancarı tarlalarına gelen kadınların yüzde 99'nu Şanlıurfalı kadınların oluşturduğunu ifade eden Prof. Dr. Yıldırak, bu kişilerin su ve tuvaleti olmayan çadırlarla son derece ilkel koşullarda yaşadıklarını ifade etti. 
     
     Yevmiyeler ucuzladı 
     Kadınların ve beraberinde getirdikleri çocukların kötü koşullar nedeniyle sürekli hastalıklara yakalandığının belirlendiğini ifade eden Prof. Dr. Yıldırak, şunları kaydetti 
     ''Gezici ve geçici diye ifade ettiğimiz kadınlar günde ortalama 4 milyon liraya çalışıyorlar. Geçen yıl 5 milyon liraya çalıştıklarını saptadık. Yıllık gelirleri ise 200 dolar civarında... Sefalet içinde yaşamaya mahkumlar. Gezici ve geçici kadın işçilerin sayısının geçen yıla göre yüzde 25 oranında arttığı belirlendi. Ekonomik kriz ve diğer nedenlerle çeşitli bölgelere giderek çalışan kadın işçilerin sayısında geçen yıla göre yüzde 25 düzeyinde artış kaydedildi. Bu yıl 700 bine ulaşan kadına eş ve çocuklara eklendiğinde sayı 1,5 milyona ulaşıyor. 
     Kadınlar krizin ardından ev temizliğine bile gidemediklerini, dokumada çalışanlar işlerinden atıldıkları için çeşitli illerde geçici işçiliğe başladıklarını ifade ettiler.'' Araştırmanın GAP'ın faaliyete geçmesine karşın istenilen oranda istihdam sağlayamadığını kanıtladığını dile getiren Prof. Dr. 
     Yıldırak, kadınların başka illerde çalışması nedeniyle beraberinde olan çocuklarının da okula gidemediklerini söyledi. Prof. Dr. 
     Yıldırak, tarlada çalışacak ailelerin henüz okul bitmeden Nisan ayında evlerinden ayrılarak başka illere gittiğini, Ekim ayının sonunda yeniden eve dönüş yaptıklarını, bu nedenle çocukların yaklaşık 6 ay okula gidebildiklerini kaydetti. 
     






</TEXT>
</DOC>
