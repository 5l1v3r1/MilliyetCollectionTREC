<DOC>
<DOCNO> 49580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun11.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağın tuvaletine saklanan 2 Afgan İngiltere'ye gitti 
</HEADLINE>
<TEXT>

     Hindistan Havayolları'na ait bir uçağın tuvaletlerinde saklanan 2 Afgan, Hindistan'dan İngiltere'ye gitmeyi başardı. 
     Hindustan Times gazetesindeki habere göre, pasaportu, uçak bileti ya da vizesi olmayan 2 Afgan, Bombay kentinden İngiltere'nin başkenti Londra'ya giden ve bu seferde Hindistan'ın başkenti Yeni Delhi'ye de uğrayan uçaktan inmeden Londra'ya ulaştı. 
     Hindistan Havayolları yetkilisi V.K. Germa, uçağın tuvaletlerine gizlenen Afganların, Londra'ya vardıktan sonra Heathrow Havaalanı'nda göçmen bürosuna giderek, siyasi sığınma başvurusu yaptıklarını ve Afganların burada sorguya alındığını söyledi. 
     Economic Times gazetesi ise seyahat belgeleri olmadan Londra'ya giden Afganların sayısının 4 olduğunu yazdı. 
     Afganların, hiçbir engele takılmadan yaptıkları yolculuk, Hindistan hükümetinin ülkede havaalanlarındaki güvenlik önlemlerini artırmak için planladığı Sivil Havacılık Güvenlik Haftası'nın başladığı döneme denk geldi. 
     






</TEXT>
</DOC>
