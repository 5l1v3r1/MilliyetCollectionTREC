<DOC>
<DOCNO> 33708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/guncel/gun09.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslıtürk davası kasıma kaldı 
</HEADLINE>
<TEXT>

     NEVSAL ELEVLİ Londra 

     Şişli Belediyesi eski Başkanı Gülay Aslıtürk'ün iadesi istemiyle Londra'da görülen dava, Türkiye'deki avukatı Yağız Dağlı'nın verdiği ifadeler sonucu Ankara'ya cevap hakkı doğduğu için kasıma ertelendi. 
     Dağlı, dünkü oturumda müvekkilinin Türkiye'ye dönmesi halinde tutuklanabileceğini ve yargı sistemindeki aksaklıklar nedeniyle uzun yıllar hapiste kalabileceğini söyledi. Dağlı ayrıca, Aslıtürk hakkındaki davaların yasal delillere değil, savcının varsayımlarına dayalı olduğunu, Türk hukuk sistemindeki aksaklıklar nedeniyle adil yargılanacağından şüphe ettiğini iddia etti. 
     Türkiye'yi temsilen duruşmaya katılan Kraliyet Başsavcısı avukatı James Lewis de, Dağlı'nın ifadesinde, Türkiye'deki yargı sistemi, basın ve diğer bazı kurumlara ilişkin suçlayıcı ifadeler olduğuna dikkat çekti. Bu durumda hükümete yanıt hakkı doğduğunu belirten Lewis, Türkiye'deki makamların avukatın ifadesini inceledikten sonra tanığa yeni sorular sormayı isteyebileceklerini söyledi. Yargıç Geoffrey Wicks de, bu isteği haklı bularak, davanın ertelenmesine, ayrıca bu tarihe kadar kefalet koşullarının da aynı kalmasına karar verdi. 
     



 GÜNCEL 





















</TEXT>
</DOC>
