<DOC>
<DOCNO> 33958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun10.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ve İngiltere, G-8 olayları için İtalya'ya hesap soracak 
</HEADLINE>
<TEXT>

     İtalyan hükümeti, Cenova'da yapılan G-8 zirvesi sırasında yaşanan olaylar sonrasında yöneltilen suçlamalardan kendini temize çıkarmaya çalışıyor. 
     Ülkenin iç politikasındaki gündeminin başında G-8 zirvesi gelirken, yurtdışından da eleştiriler başladı. 
     Almanya Dışişleri Bakanı Joschka Fischer, Cenova'da çıkan olaylarda yaralananlar ve tutuklular için İtalyan hükümetinden açıklık getirmesini istedi. 
     Alman Yeşiller partisinden Hans-Christian Stroebele ve Türk kökenli milletvekili Cem Özdemir'in başını çektiği bir grup da ''Brüksel'de Avrupa Birliği içinde, Cenova olaylarını araştıran bir komisyon kurulmasını isteyeceğiz'' dediler. 
     İngiltere de Cenova'da polis ile göstericiler arasında yaşanan çatışmalar hakkındaki bilgilerin doğru ve eksiksiz açıklanması gerektiğini belirtti. 
     
     Berlusconi cevap verecek 
     Başbakan Silvio Berlusconi, yarın Senato'da yapacağı konuşmada, Cenova'daki olaylar nedeniyle kendilerine yöneltilen suçlamalara cevap verecek. 
     Muhalefetteki partilerin, ''Cenova'daki olayları araştırmak için parlamentoda bir komisyon kurulmasına'' ilişkin sundukları önerge, bugün mecliste yapılan oylamada reddedilirken, İçişleri Bakanı Claudio Scajola hakkında sundukları güvensizlik önergesi, 3 Ağustos'ta parlamentoda ele alınacak. 
     Öte yandan, İtalya Emniyet Genel Müdürü Gianni De Gennaro dün akşam Berlusconi'nin kanalı Canale5'nin anahaber bültenine verdiği demeçte, ''Aşırıya kaçmayan her türlü eleştiriyi kabul edip tartışacağız. İçişleri Bakanı'na sürekli olarak bilgi verdim. İstifa etmem söz konusu değil. Polis sadece şiddet yanlılarına karşı cevap verdi'' dedi. 
     Cenova'da 20-22 Temmuz'da yapılan zirvede göstericiler ile güvenlik ekipleri arasında çıkan çatışmalarda 1 kişi ölmüş, 500'e yakın kişi yaralanmış, 200 gösterici de gözaltına alınmıştı. 






</TEXT>
</DOC>
