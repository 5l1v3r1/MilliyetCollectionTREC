<DOC>
<DOCNO> 27149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/siyaset/siy06.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Adalet Bakanı Sincan’ı denetleyecek 
</HEADLINE>
<TEXT>

Alman Adalet Bakanı, 23 - 26 Haziran’da Sincan F Tipi’nde incelemelerde bulunacak. 
     ANKARA ANKA 

     Avrupa Parlamentosu heyetinden sonra Alman Adalet Bakanı Herta Daubler - Gmelin de, 23 - 26 Haziran’da Türkiye’ye yapacağı ziyaret sırasında Sincan F Tipi Cezaevi’nde incelemelerde bulunacak. Daubler - Gmelin, 25 Haziran’da Sincan Cezaevi’ni ziyaret edecek. Diplomatik kaynaklar, Alman kamuoyunun Türkiye’deki cezaevleri ve ölüm orucu sorunlarına büyük duyarlılık gösterdiğini belirtti. 
     23 - 24 Haziran’da İstanbul’a özel bir ziyaret yapacak olan Alman bakan, 25 Haziran’da Ankara’da Adalet Bakanı Hikmet Sami Türk, Anayasa Mahkemesi Başkanı Mustafa Bumin ve Yargıtay Başkanı Sami Selçuk ile de bir araya gelecek. 
     Türk’ün iki ay kadar önce Almanya’ya yaptığı ziyaretin iadesi niteliğindeki bu ziyaret sırasında Daubler - Gmelin, 26 Haziran’da Of doğumlu olan Türk’ün memleketi olan Trabzon’a bir gezi yaptıktan sonra aynı gün Türkiye’den ayrılacak. 
     Daubler - Gmelin’in görüşmelerinde ayrıca, Türkiye’deki Alman vatandaşlarının durumu üzerinde duracağı belirtildi. Diplomatik kaynaklar, Türkiye’de 50’den fazla mesleğin yabancılara yasaklandığı, yabancıların ev almalarında zorluklarla karşılaştıklarını söyledi. 



 SİYASET 






söz artık liderlerin 










</TEXT>
</DOC>
