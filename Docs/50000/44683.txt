<DOC>
<DOCNO> 44683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun22.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato ABD'nin gösterdiği kanıtlardan ikna oldu... 
</HEADLINE>
<TEXT>

     NATO Genel Sekreteri George Robertson, ABD'nin Usame Bin Ladin ile ilgili kanıtı sunduğunu ve 5. maddenin bu çerçevede harekete geçirilebileceğini bildirdi. 
     Bilindiği gibi NATO, ABD'ye yönelik terörist saldırının arkasında Usame Bin Ladin'in olduğuna dair kanıt gösterilmesi gerektiğini bildirmişti. Ancak ABD'nin gösterdiği kanıtların ne olduğu açıklanmadı. 
     NATO Genel Sekreteri George Robertson, ABD'nin 11 Eylül'de hedef olduğu terörist saldırılara Usame Bin Ladin'in karıştığı yolunda İttifak'a kanıt sunduğunu açıkladı. 
     Robertson, bir İttifak ülkesinin saldırıya uğraması halinde, tüm üyelerin saldırıya uğradığını kabul eden 5. maddenin bu çerçevede harekete geçirilebileceğini bildirdi. 
     Genel Sekreter Robertson, ''Her şey açık, kanıtlar saldırının dışardan yapıldığını doğruluyor'' dedi. 
     
     Savaş yaklaşıyor 

     İngiltere Başbakanı Tony Blair'in kongre konuşmasında müdahalenin an meselesi olduğunu açıklaması ve ABD'den gelen haberler savaşın artık çok yakın olduğunu gösteriyor. 
     Taliban'ın, da ABD'nin düzenleyeceği olası saldırı için hazırlık yaptığı bildirildi. 
     Adının açıklanmasını istemeyen bir Taliban yetkilisinin verdiği bilgiye göre, Taliban yetkilileri, bu amaçla ABD'nin olası saldırısı karşısında askerlerini seferber etmek, firarları önlemek ve saldırıların olabileceği bölgelerde yaşayanlara güvence vermek amacıyla ülkenin dört bir yanında harekete geçtiler. 
     Taliban'ın Savunma Bakanı Ubeydullah Akhund ve diğer üst düzey yetkililerin, Taliban askerlerini seferber etmek için ülkenin doğusunda, diğer bakanların da ülkede büyük etkisi bulunan kabilelerden destek bulmak ve ayaklanmalarını önlemek amacıyla güney ve güneydoğuda temaslarda bulundukları belirtildi. 
     
     Onur Öymen kanıtları anlattı 

     Türkiye'nin NATO Daimi Temsilcisi Büyükelçi Onur Öymen, bugün yapılan NATO Konseyi toplantısında, ABD'nin 11 Eylül'deki terör saldırılarının dış kaynaklı olduğunun kanıtlarını sunduğunu bildirdi. 
     Öymen, ABD Dışişleri Bakanlığı üst düzey yetkililerinin, terör eylemlerine ilişkin araştırmalar ve bu araştırmaların sonuçları hakkında bilgiler verdiklerini, saldırıların dış kaynaklı olduğunun kanıtlarını NATO müttefiklerine sunduklarını belirtti. 
     Onur Öymen, NATO'nun 12 Eylül tarihli kararında, Kuzey Atlantik Antlaşması'nın 5. maddesinin, ''saldırıların dış kaynaklı olmasının kanıtlanması koşuluyla'' işlerlik kazanacağının belirtildiğini, bugünden itibaren bu koşulun gereklerinin yerine getirildiğini ifade etti. 
     Büyükelçi Öymen, konuya ilişkin resmi açıklamanın, NATO Genel Sekreteri George Robertson tarafından yapıldığını kaydetti. 
     Robertson, Brüksel'deki NATO Genel Merkezi'nde yaptığı basın toplantısında, ABD'nin, 11 Eylül terör olaylarına karıştıkları belirlenen 19 kişi hakkında bilgiler verdiğini, bu kişilerin, Suudi terörist Usame Bin Ladin kontrolündeki bir örgüte üye oldukları, bu örgüt tarafından yönlendirildikleri, örgütten para sağladıkları ve ABD'ye girerek pilot eğitimi alabildiklerinin tespit edildiğini anlattı. 
     Genel Sekreter, söz konusu saldırının dış bağlantılı olduğunun kanıtlandığını, kanıtların yeterli bulunduğunu, bir müttefike yapılan saldırının tüm NATO üyelerine yapıldığının varsayılmasını öngören 5. 
     maddenin geçerlik kazandığını belirterek, bu aşamadan sonra, ABD'nin İttifak'tan beklentilerini bildirmesi gerektiğini söyledi. 
     






</TEXT>
</DOC>
