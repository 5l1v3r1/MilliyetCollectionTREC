<DOC>
<DOCNO> 6482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/ekonomi/eko02.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans’a kilit vuruldu 
</HEADLINE>
<TEXT>

Bankacılık Düzenleme ve Denetleme Kurumu'nun faaliyetlerini durdurduğu İhlas Finans Kurumu tasfiye edilecek 
     ANKARA Milliyet 

     İlk kez bir özel finans kurumu kapatıldı. Bankacılık Düzenleme ve Denetleme Kurulu BDDK , İhlas Finans'ın para toplama yetkisini kaldırdı. 
     BDDK'den dün akşam saatlerinde yapılan açıklamaya göre, faaliyeti resmen durdurulan İhlas Finans Kurumu'na para yatıran vatandaşlar, mevduattaki devlet garantisinden yararlanamayacak. Söz konusu vatandaşların paralarını tahsil edebilmek içni yasal yollara başvurması gerektiği kaydedilirken, şirketin bugüne kadar topladığı paraların 700 trilyon lira olduğu öğrenildi. 
     Enver Ören'in sahibi olduğu, bünyesinde Türkiye Gazetesi ile TGRT'yi de bulunduran İhlas Holding'in bir süredir yaşadığı finansal darboğaz, İhlas Finans'ın faaliyetinin durdurulmasıyla sonuçlandı. İhlas Finans, Holding'in mali darboğaza girmesinden bu yana özellikle son üç aydır ödeme yapamıyordu. İhlas Finans'ın Ankara, İstanbul, İzmir gibi büyük kentlerdeki şubelerinde zaman zaman müşterilerle şirket yetkilileri arasında tartışmalar yaşanıyordu. İhlas Finans'ın son bir hafta içerisinde paralarını çekmeye çalışan vatandaşlara hiç ödeme yapamaması, alacaklılardan gelen icra takiplerin yoğunlaşması üzerine harekete geçen BDDK, dünkü toplantısında İhlas Finans'ın faaliyetini durdurma kararı aldı. 
     BDDK tarafından yapılan açıklamada, İhlas Finans'ın bu tarihten itibaren her ne ad altında olursa olsun fon toplayamayacağı, gerçek ve tüzel kişilere yeni fon kullandırmayacağı, borç ve alacaklarını da genel hükümlere göre tasfiye edeceği bildirildi. Yasa gereği, kanunda belirtilen koşulların oluşması dolayısıyla özel finans kurumlarının faaliyet izinleri kaldırıldığında, bu kurumların Tasarruf Mevduatı Sigorta Fonu'na devredilmemekte ve genel hükümlere göre tasfiyeye tabi tutulmakta olduğu belirtilen açıklamada, şunlar kaydedildi 
     " Yükümlülüklerini yerine getiremeyen ve alınan önlemlere rağmen likidite sorununu çözemeyen, 
     Alacaklarının hukuki takibatları ve hakkında haciz yoluyla takibe ilişkin yargı kararları bulunan, 
     Faaliyetine devamı cari ve katılma hesabı sahiplerinin hakları bakımından tehlike arzeden, 
     Şirket kaynaklarını, yönetim ve denetimini elinde bulunduran ortaklarına şirketin emin bir şekilde çalışmasını tehlikeye düşürecek biçimde kullandıran, 
     Dolayısıyla 4389 sayılı Bankalar Kanunu'nun 14'üncü maddesinin 3 ve 4 numaralı fıkralarındaki şartların oluştuğu tespit edilen İhlas Finans Kurumu A.Ş'nin faaliyet izni, 4389 sayılı Bankalar Kanunu'nun 20'inci maddesinin 6 numaralı fıkrası hükmüne istinaden kaldırılmıştır." 
     
     Kurtulma çabaları sonuç vermedi 
     BDDK tarafından faaliyet izni kaldırılan İhlas Finans Kurumu'nda yaşanan krizi aşmak için son aylarda art arda kararlar alınmıştı. 
     Geçen kasım ayında yaşanan finansal dalgalanmadan olumsuz etkilenen İhlas Finans, 23 Ocak'ta 425 çalışanının iş aktini feshettiğini, en son 6 Şubat'ta da beş genel müdür yardımcısının işine son verdiğini açıklamıştı. 
     İhlas Finans kasım ayında da sermaye artırma kararı almış, talebi BDDK tarafından uygun görülmüştü. 150 trilyon TL kayıtlı sermayesi bulunan ihlas Finans'ın ödenmiş sermayesinin 50 trilyon TL'ye artırılması düşünülüyordu. 
     Öte yandan İhlas Finans Kurumu'nun yüzde 50 ortağı olan İhlas Holding de son dönemde şirket ve arsalarını elinden çıkarmaya başladı. 
     KİA otomobillerinin distribütörlüğünü yapan İhlas Motor'u aralık ayında Anadolu Grubu'na devreden holding, aktifindeki kaset makinelerini de satarak, kaset üretimini bırakmıştı. 
     İhlas Holding ayrıca Tekirdağ Çerkezköy'de bulunan 429 bin 273 metrekarelik arsasını, 2.9 trilyon lira bedelle Vakıfbank'a sattı. 
     İhlas Grubu, daha önce bazı gayrimenkullerini Vakıfbank'a satma kararı almıştı. İhlas Gayrimenkul Yatırım Ortaklığı da 25 Ocak'ta, İzmir Bornova'daki arsasını ve üzerindeki binayı 1.2 trilyon lira bedelle Vakıfbank'a satmıştı. 
     
Gerekçe 'kötü yönetim' ve 'içini boşaltma'İhlas Finans'ın faaliyetlerini durduran Zekeriya Temizel başkanlığındaki BDDK, gerekçe olarak, hem kötü mali yönetim hem de kaynakların grup şirketlerine aktarılmasını gösterdi 
     EKONOMİ SERVİSİ 

     BDDK, İhlas Finans'ın faaliyetlerinin durdurulmasını Bankalar Kanunu'nun 14'üncü maddesinin 3 ve 4 numaralı fıkralarındaki şartların oluşmasına bağladı. 
     Bankalara ve finans kurumlarına el konmasını ve faaliyetlerine de son verilmesini sağlayan 14'üncü maddenin 3'üncü fıkrasına göre, "yükümlülüklerini yerine getiremeyen ve alınan önlemlere rağmen likidite sorununu çözemeyen kuruluşlar" el konulup, tasfiye edilebiliyor. 
     Bir diğer el koyma gerekçesi Bankalar Kanunun'nun 14'üncü maddesinin 4 numaralı fırkası. Daha önce Tasarruf Mevduatı Sigorta Fonu'na devredilen birçok bankada olduğu gibi, sahiplerinin vatandaşlardan toplanan tasarrufların grup şirketlerine aktarılması olayı İhlas Finans'da ortaya çıktı. 
     Çünkü Bankalar Kanunu'nun 14'üncü maddesinin 4'üncü fırkası, "bir bankaya ya da özel finans kurumunda yönetim ve denetimi elinde bulunduran kişi veya grup, kaynakları kuruluşu emin şekilde çalışmaları tehlikeye düşürecek şekilde kendi lehlerine kullanıldığının tespit edilmesini durumunda el konacağına" işaret ediyor. 
     


 EKONOMİ 

















</TEXT>
</DOC>
