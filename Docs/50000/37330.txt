<DOC>
<DOCNO> 37330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/guncel/gun08.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş suçu, DGM’lik mi 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Emniyet Genel Müdürlüğü’nün genelgesiyle, devletin güvenliğini ilgilendiren davalara bakan Devlet Güvenlik Mahkemeleri’nin yetki alanına, kadın satıcılarının da alınması tartışma yarattı. Fuhuşa teşvik ve aracılık edenlerin de DGM’lerde "çete" suçundan yargılanması, DGM’lerin yetkilerini, kapsama alanını yeniden gündeme getirdi. 
     
     Ünal Erkan OHAL eski Valisi 
Organize bir suçtur      Fuhuş için, önce fuhuş yaptırılacak kadını bulmak lazım. Fuhuş sektörü, tek kişiyle olmaz. Bu iş organize bir şekilde yapılır. Fuhuş yapan tarafları, organize suç kapsamına sokmayı herhalde düşünmüyorlardır. Bu düşünülüyorsa, doğru olmaz. Bu tarafları, ancak sağlık yönünden meseleye dahil etmek doğru olur. Fuhuşla mücadelede yapılacak en önemli iş, önceden alınacak tedbirlerle, onları etkisiz kılmaktır. Organize fuhuşu, organize suç kapsamında değerlendirmek doğru olacaktır. Bugün organize suçlara DGM bakıyor. Fuhuşa teşvik olayı, fuhuş sektörünü elinde tutma olayı organize bir suçtur. O halde böyle bir organize suçla bireysel, tesadüfü suçmuş gibi mücadele etmek sağlıklı sonuç vermez. 
     
     Doç. Dr. Fatih Mahmutoğlu 
DGM’ye gidebilir      Ceza hukukunda, iştirak halinde işlenen her suç, örgütlü suç anlamına gelmez. Örgütlü suçlarda, ciddi bir hiyerarşik yapı, talimatlara uymama konusunda bir yaptırım sistemi, artı devamlılık vardır. Daha da önemlisi, örgütlü yapılarda, hangi suçun işleneceğine ilişkin, başlangıçta bir saptama yoktur. Failler, adeta ne iş olsa yapacaklar anlaşması içerisindedirler. Fuhuşa teşvik konusunda, örgütlü bir yapı karşımıza çıkarsa ve bu TCK’nın 313. maddesinde cürüm işlemek için teşekkül oluşturmak suçunun unsurlarını taşıyor ise DGM’ye gidebilir. Somut bir olayda, TCK 313 ve 4422’e giren unsurlar saptanırsa, DGM’ye gönderilebilir. Devletin güvenliği, öyle bir kavram ki, her şeyi DGM kapsamına sokabilir ya da sokmayabilirsiniz. Örgütlü bir yapı varsa, sadece fuhuş değil, başka suçlar da, DGM kapsamına girer. 
     
     Ali Saydı İstanbul Barosu Gn. Skr. 
Komik bir şey      Fuhuşun, DGM kapsamına alınması, DGM’lerin yapısına ve varoluş biçimine uygun değil. DGM’ler, devletin güvenliği için kurulmuştur ve halen Türkiye’de özel mahkemelerin olması, yargı birliğine aykırıdır. Türkiye’de hangi suçlar toplumsal düzene uygundur ki Her suç, devlete karşı işlenmiştir. Dolayısıyla bu mahkemelerdeki yargılama yönteminde, sanık hakları açısından kısıtlama var. Onun için, bu tür mahkemelerin bulunması, zaten ciddi bir olumsuzluk. Fuhuşun DGM kapsamına sokulması, daha da komik bir şey. Çünkü, fuhuşun tam sınırını tesbit etmek mümkün değil. Fuhuş, ahlak anlayışına ilişkin bir suçtur. Fuhuş, daha önce Asliye Ceza Mahkemeleri'nde görülüyordu. 
     
     Turgut Kazan Ceza Hukukçusu 
Emniyet’in işi değil      Fuhuşun DGM’lerin kapsamına alınmasını belirleme yetkisi, Emniyet Genel Müdürlüğü, ya da herhangi bir idari birimin tasarrufunda olamaz. Genel Müdürlüğün bu bildirimi ile değişik bir adım atılmış oluyor. Bu, hem DGM’nin yükünü artıracaktır, hem de yasanın amacı dışında bir adım olacaktır. 4422 sayılı Çıkar Amaçlı Suç Örgütleriyle Mücadele Kanunu, zaten amacı dışında bir uygulamaya daha öncesinde açıldı. Şimdi, yeni bir örnekle karşı karşıyayız. DGM’leri, artık asli mahkemelerimiz gibi görmeye başlayacağız. Diğer mahkemeler, tefarruat olacaktır. Bu durum, yanlış ve tehlikelidir. Diğer mahkemeleri, ikinci sınıf durumuna düşürür. Kişi güvenliği açısından ciddi sorunlar doğar. Her davayı, DGM’nin sepetine atmak yanlıştır. 
     



 GÜNCEL 














</TEXT>
</DOC>
