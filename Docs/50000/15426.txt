<DOC>
<DOCNO> 15426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur09.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, Star Gazetesi'ni kınadı... 
</HEADLINE>
<TEXT>

     Basın Konseyi Yüksek Kurulu, Gülden Aydın adlı vatandaşın başvurusu üzerine, Star Gazetesi ve Esin Dalay'ın kınanmasına karar verdi. 
     Konsey'den yapılan yazılı açıklamada, Yüksek Kurul'un, Star Gazetesi'nin 11 Kasım 2000 tarihli nüshasında Esin Dalay imzasıyla yayınlanan ''Adaşım bir suçlu'' başlıklı haberle ilgili olarak, Gülden Aydın adlı vatandaşın başvurusunu değerlendirdiği belirtildi. 
     Şikayet konusu haberde, ''Gazeteci Gülden Aydın'ın ismiyle başı dertte. Dolandırıcı ve uyuşturucu kaçakçısı olduğu iddia edilen adaşı, yaptığı her kirli işte onun gazeteci kimliğini kullanıyor'' denildiği hatırlatıldı. Açıklamada, vatandaş Gülden Aydın'ın fotoğrafının bulunduğu bölümde, ''İç çamaşırı pazarlamacısı. Ama dolandırıcı, hayat kadını, şantajcı olduğu iddia ediliyor. 1999'da uyuşturucu kuryeliği yaparken yakalandı. Bir süre cezaevinde yattı. Dava devam ediyor'', ''Bu kadın evli erkeklerle yatıyor, sonra şantaj yapıyor. Bir sürü kirli işe bulaşmış'' ifadelerinin geçtiği kaydedildi. 
     Açıklamada, şöyle denildi 
     ''Basın Konseyi Yüksek Kurulu, incelemesinde, şikayet konusu haberde ortaya atılan ve suçlamaları doğrulayan herhangi bir kanıt gösterilmemiş olduğunu dikkate almış ve 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4, 'Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6, 'Yasaların suç saydığı eylemler, gerçek olduğuna inandırıcı makul nedenler bulunmadıkça kimseye atfedilemez' içerikli 10. ve 'Basın organları, yanlış yayınlardan kaynaklanan cevap ve tekzip hakkına saygı duyarlar' içerikli 16. maddelerinin ihlal edildiği sonucuna vararak, Star Gazetesi'nin ve Esin Dalay'ın 'kınanmasına' oybirliği ile karar vermiştir.'' 




</TEXT>
</DOC>
