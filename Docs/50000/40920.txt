<DOC>
<DOCNO> 40920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/yazar/guclu.html </URL>
<DATE> 2001/09/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kayseri’de öğrenci olmak zor 
</HEADLINE>
<TEXT>

     Erciyes Üniversitesi Kayseri’nin medarı iftiharlarından birisi. 25 bine yakın öğrencisi var. Kayserili hayırseverlerin yaptırdığı görkemli binalarla da diğer üniversite kampüslerine fark atıyor. Ama öğrencileri mutsuz. Özellikle de kent dışından gelenler. Erkek öğrenciler MHP’nin baskısından, kız öğrenciler de sokakta yürürken uğradıkları tacizden müthiş derecede rahatsızlar. 
     Üniversitede her sınıfın bir reisi varmış. Öğrencilerin saçından sakalına, yürüyüşünden barındıkları yere kadar her şeylerine karışıyorlarmış. 
     Küpeli bir genci öylesine sıkıştırmışlar ki okulu bırakma durumuyla yüz yüze gelmiş. Son sınıfta olmasaydım, burada bir gün dahi kalmazdım diyor... 
     Kız öğrencilerin sorunu ise daha da vahim. Sokakta tek başına yürüyemiyoruz. Genci, yaşlısı fark etmiyor. Kimi sözleriyle, kimi de bakışları ve hareketleriyle sürekli taciz ediyor. Etekli ya da türbanlı olmanız hiç fark etmiyor. Kadın olmanız taciz edilmeniz için yeterli şeklinde konuşuyorlar ağız birliği etmişçesine... 
     Dışarıdan gelenler gibi Kayseri’nin yerlisi liseli genç kızların üniversiteyi Kayseri’de değil de başka kentte okumak istemelerinin temel nedeni de bu. Sohbetin bu noktada koyulaştığı bir anda Üzeyir Garih’in katilini yakalayan Emniyet Müdürü Bekir Tanrıkul da TIR’ımızı ziyaret etti ve sohbetimize katıldı. Öğrencileri bir bir dinledi ve neden bugüne kadar kendilerine gelip bu durumu şikayet etmediklerini sordu. Öğrencilerin çekingen davrandıklarını görünce de konuyla yakından ilgileneceği sözünü verdi. Umarız bir dahaki ziyaretimizde bu sorun çözülmüş olur... 
     
     Mum dibine ışık vermiyor 
     Kayseri ekonomik gelişmişlik sıralamasında olduğu gibi eğitim konusunda da ön sıralarda yer alıyor. Kayseri merkezinde okullaşma oranı yüzde 93. Nüfusun dörtte biri, yetişkinlerin de üçte biri öğrenci. Okul, öğretmen sıkıntısı olmayan ender illerimizden birisi. Ama kent dışına çıkıldığında merkezdeki eğitim meşalesinin aynı oranda güçlü yanmadığını görüyoruz. Hakkari’deki başarılı hizmetleriyle yakından tanıdığımız Vali Nihat Canpolat da duruma açıklık getiriyor 
     Evet kent merkezi eğitimde çok mesafe kaydetti. Ama kırsal için aynı şeyi söyleyemeyiz. Şimdi bütün dikkatimizi ve kaynaklarımızı ilçe ve köylerimize yönelttik. Hedefimiz yüzde 100’e yakın okullaşma. Bunu da gerçekleştireceğiz... 
     
     Gecekondusuz kent 
     Türkiye’nin neresine giderseniz gidin gecekondusuz bir kent görmeniz mümkün değil. Ankara, İstanbul, İzmir, Diyarbakır, Adana ve Bursa gibi neredeyse tüm kentlerimiz gecekonduların istilası altında. Oysa Kayseri’de gecekondu yok. Tam bir kooperatif cenneti. Konya’da nasıl ki her köşe başında bir holding varsa Kayseri’de de neredeyse her köşe başında bir yapı kooperatif var. Belediyeler altyapı hizmetlerini tamamladıkları arazileri çok ucuza satarak iskan sorunun çözmüşler. Her ne kadar bazı mimar ve mühendisler, belediyelerin bu yolla yandaş şirketlere rant sağladıklarını iddia etseler de Kayseri’nin konut sorununa getirdiği çözüm tüm illere örnek olmalıdır. 
     Kayseri, milli eğitim müdürü açısından çok şanssız. Son üç müdürün de vukuatı var. Akılları farklı yerlerde olduğu için de öğrenci, öğretmen ve velilerin sorunları diz boyu. Hep bir ağızdan eğitim de maalesef ticaret mataı haline geldi dediler. 7 aydır işsiz kalan babanın evine kızının dershane ücreti nedeniyle icra gelmiş. Dergi ve ders kitabı pazarlayan firmalar okul yöneticilerinin atanmasında etkin konumdalar. Lise 2 öğrencilerinin alan seçimi tam bir arapsaçına dönmüş. Burs konusunda sıkıntı var. Devletin verdiği yetmiyor, zenginler de vermiyor. Okullara hizmetli verilmemesi de hijyenik açıdan tedirginlik yaratıyor... 
     Kayserilinin girişimciliği müthiş, ona bir de vizyon eklenirse tutanı zor olur. 
     
     







Hangi hukuk 


Canlı spiker... 


Ecevit Ticaretle, siyaseti ayıracağız 


Girişimci ruhun kalesi 


Kayseri’de öğrenci olmak zor 


Büyümede revizyonun anlamı 


Umutlar gene gitti 


Şeytan ayrıntıda gizli ’ 


12 dev adam 


Siemens'te iyi çalışmazsan, ücretin düşer 


"Tıpkı beyaz bir gölge gibi " 


İdare mahkemesine başvuracaksınız 


Ufukta AB ile çatışma görünüyor 


Pastırmacı rantiyeler 


</TEXT>
</DOC>
