<DOC>
<DOCNO> 42377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/guncel/gun07a.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Faturaları yaktılar 
</HEADLINE>
<TEXT>

Güngören, Sefaköy ve Bakırköy elektrik sayaç okuma ve dağıtım işini alan Albayrak kardeşlerin Sistem İnşaat’ı, birçok faturayı dağıtmak yerine yaktığı ortaya çıktı 
     ŞENOL DEMİRCİ İstanbul 

     İstanbul DGM’nin talimatıyla başlatılan Albayrak Şirketler Grubu’na yönelik soruşturma sürüyor. Gözaltında bulunan Mustafa Albayrak ile 12 şirket yöneticisi hakkında savcılıktan alınan üç günlük ek gözaltı süresi bugün sona eriyor. "Temiz Şehir" operasyonunda 6 elemanı gözaltına alınan ve birçok belgesine el konulan Sistem İnşaat’la ilgili yeni bir gelişme de ortaya çıktı. 
     Avrupa yakasının elektrik dağıtım şirketi olan Boğaziçi Elektrik Dağıtım A.Ş.’nin BEDAŞ Güngören, Sefaköy ve Bakırköy elektrik sayaç okuma ve dağıtım işini alan Albayrak kardeşlerin Sistem İnşaat Turizm Sanayi A.Ş.’nin, birçok faturayı abonelere ulaştırmak yerine yaktığı ortaya çıktı. 
     
     Vatandaş şikayetleri arttı 
     Albayrak kardeşlere ait olan Sistem İnşaat Turizm Sanayi A.Ş. 8 Eylül 2000’de BEDAŞ’ın Güngören, Sefaköy ve Bakırköy ilçelerinde elektrik sayaç okuma ve dağıtım işini aldı. Ancak Albayrak kardeşlerin bu işe girmesinden sonra vatandaşların fatura bırakılmadığı yönündeki şikayeti arttı. Şikayetlerin çoğalması üzerine BEDAŞ, Sistem İnşaat’a uyarıda bulundu. Milliyet’in ele geçirdiği belgeye göre Boğaziçi Elektrik, şirkete 13 Şubat 2001’de yazdığı yazıda şöyle dedi "Aralık 2000 döneminde okumada endeksörle ihbarname verilmeyip fatura bırakılmadığı yönünde şikayetler çoğalmıştır. Mahallinde kontrolü için eleman bulundurulmasını..." 
     İddiaya göre Sistem İnşaat çalışanları vatandaşa faturalarını ulaştırmıyor. Faturalarını zamanında ödeyemeyen vatandaş da faiz ödemek zorunda kalıyor. Buna karşın Albayrak kardeşler fatura dağıtmadıkları abone başına para tahsil ediyor. 
     Gaziosmanpaşa Gazi Mahallesi’nde halkın ihbarı üzerine 29 Mayıs 2001’de tomar tomar yarısı yanmış faturalar bulundu. Saha elamanı Mustafa Sarıduman’ın faturaları yıp yaktığı öne sürüldü. Sefaköy İşletme Müdürlüğü’ne ait olan faturalar olay yerinden alınırken, zorunlu olarak tutulan ifade tutanağında Sarıduman suçunu itiraf ederek şöyle konuştu 
     "Faturaları dağıtmak için arabanın bagajına koydum. Aradan bir hafta geçti. Bahsedilen yere piknik yapmak için gittim. Piknik dönüşü üzerleri örtülü bin 500 faturayı gördüm. Son ödeme tarihleri geçmişti. Abonelerime okuma yaptığım sırada bildirim fişleri bıraktığım için onlar borçlarını ödemişlerdir diye düşündüm. Birinin eline geçmesin diye imha etmek için yaktım. Pişmanım." 
     İGDAŞ ve İSKİ’nin de dağıtım işini yapan Sistem İnşaat, suçüstü yakalanan bu elemanını da, sadece İSKİ’ye kaydırmakla yetindi. 
     
     Rüşvetçi, MGV üyesi çıktı 
     Bu arada, Sistem İnşaat çalışanlarının görevlerini kötüye kullanmasıyla ilgili iddialar da ortaya çıktı. Konfeksiyoncu Emin Akçakoç, Güngören bölgesinde görevli Muhammet İlyas Turna hakkında şikayetçi oldu. Yapılan araştırmada rüşvet aldığı anlaşılan Turna’nın, Milli Gençlik Vakfı üyesi olduğu da ortaya çıktı. Sistem İnşaat’ın İdari İşler Müdürü Özbay Yağmurkaya’nın da aynı zamanda Gaziosmanpaşa Milli Gençlik Vakfı Şube Başkanı olduğu öğrenildi. 
     



 GÜNCEL 
























</TEXT>
</DOC>
