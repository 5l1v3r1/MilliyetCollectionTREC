<DOC>
<DOCNO> 34184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur25.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Saadet Partisi bir kurtuluş hareketidir" 
</HEADLINE>
<TEXT>

     Kapatılan RP'nin Genel Başkanı Necmettin Erbakan, yeni siyasi oluşumlara işaret ederek, ''Yepyeni bir Türkiye kurulması için yepyeni bir siyasi oluşum yaşanıyor bunun adı Saadet Partisidir''dedi. 
     Erbakan, tatilini geçirdiği Balıkesir'in Edremit İlçesi'ne bağlı Altınoluk Beldesi'nde, Cuma namazını kıldığı Ayvalıburun Camisi çıkışında vatandaşlar ve gazetecilerle sohbet etti. 
     Türkiye'nin kötü yönetildiğini ve vatandaşların büyük sıkıntılar içinde olduğunu savunan Erbakan, karamsarlığa kapılmamak gerektiğini belirtti. Erbakan, ''Bütün bu olumsuzluklardan kurtulmak için yepyeni bir Türkiye'nin kurulması için yepyeni bir siyasi oluşum yaşanıyor bunun adı Saadet Partisidir'' dedi. 
     Erbakan, Saadet Partisi'nin, büyük engellemelere rağmen ''kalpleri vatan ve millet sevgisi ile dolu'' insanların coşkusuyla kurulduğunu iddia ederek, bu oluşumun bir ''kurtuluş hareketi'' olduğunu söyledi. 
     Gazetecilerin sorularını da yanıtlayan Erbakan, Saadet Partisi'nden istifalara ilişkin soruyu, ''Bunları hepsi boş sözler. Saadet Partisi, görülmemiş bir heyecan ve coşkuyla bütün yurt sathına yayılmaktadır. Aldığımız bir habere göre, bir hafta içinde 81 ilde parti teşkilatlarının kurulması için canla başla hamleler yürütülmektedir. Kurtuluş hareketi her gün artan bir heyecanla yürütülmektedir'' diye yanıtladı. 
     Erbakan, FP'nin kapatılmasının ardından yeni bir parti kurma çalışmalarına hız veren ''yenilikçi'' grubu nasıl değerlendirdiğinin sorulması üzerine de ''Dün Recai Bey çok güzel söylemiş Biz, bunların hakkında ne iyi ne de kötü hiçbir şey söyleriz demiş. Ben de Recai Beyin bu tavsiyesine uyuyorum'' dedi. 
     
     
     







</TEXT>
</DOC>
