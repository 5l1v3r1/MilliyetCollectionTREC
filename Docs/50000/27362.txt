<DOC>
<DOCNO> 27362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sontur11.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresun'daki tuvalet Avustralya basınında.. 
</HEADLINE>
<TEXT>

     Avustralya'da yayımlanan The Daily Telegraph gazetesi, Dursun Taşdemir tarafından işletilen, Giresun'un Çınarlar Mahallesi'ndeki tarihi eserlerin yanındaki halka açık tuvaletten övgüyle söz etti. 
     The Daily Telegraph gazetesi, 11 Mayıs tarihli sayısında, Giresun Kalesi'ne giden Fevzipaşa Caddesi'ndeki tarihi kilise ve binaların yanında bulunan ve halk arasında ''Turistik Tuvalet'' olarak adlandırılan umumi tuvalete geniş yer verdi. 
     Gazetenin seyahat ekinde, ''Dünyanın Gizli Hazinelerinin Ufak Tefek Detayları'' başlıklı, Gerry Volgenau imzalı haberde, Dursun Taşdemir'in 5 yıldır Giresun'da umumi tuvalet işlettiği belirtildi. 
     Haberde, Taşdemir'in, tuvaleti, değişik çiceklerle süsleyip bir çicek bahçesine çevirdiği, bunun yanı sıra akvaryumlar, çeşitli balıklar, güvercinler ve kuşlarla tuvalete çok özel ve etkileyici hava verdiğine işaret edildi. Bölgeye giden turistlere tuvaleti mutlaka görmelerinin önerildiği haberde, Dursun Taşdemir'in kentine çok katkıları olmasına rağmen, yeterli ilgiyi bulamamaktan yakındığı da belirtildi. Haberde, tüm dünyada oteller, restoranlar, ulaşım araçları için 5 yıldıza kadar bir sınıflandırmaya gidilirken, Dursun Taşdemir'den esinlenerek, insan sağlığını ve rahatlığını yakından ilgilendiren genel tuvaletler için neden bir standart olmadığı sorusu gündeme getiriliyor. Ayrıca esprili bir şekilde dünya tuvaletlerinin ''En Temiz'', ''En Pis'', ''En Kokan'' ya da -Taşdemir kast edilerek- ''En İyi Bakıcı'' gibi kriterlerle sınıflandırma önerildi. 







</TEXT>
</DOC>
