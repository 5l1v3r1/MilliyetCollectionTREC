<DOC>
<DOCNO> 18390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko25.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alfa Romeo temsilciliği Tofaş'a geçti 
</HEADLINE>
<TEXT>

     Zeytinoğlu Grubu tarafından 1994 yılından bu yana yürütülen Alfa Romeo'nun Türkiye Temsilciliği, 1 Mayıs'tan geçerli olmak üzere Tofaş'a geçti. 
     Zeytinoğlu ise, Alfa Romeo markasına hizmet veren Tofaş'ın bayi teşkilatının bir parçası olarak kaldı. Tofaş'tan yapılan açıklamaya göre, mevcut 6 Alfa Romeo bayii ve 18 servis, aşamalı olarak Alfa Romeo markasına hizmet verecek Tofaş bayi teşkilatı ile genişletilecek. 
     Ayrıca, Tofaş bayi ağının tüm müşterilerine sunduğu 24 saat acil servis hizmetleri ve çağrı merkezleri hizmetlerinden Alfa Romeo müşterileri yararlanabilecek. 
     Alfa 156, Alfa 166, Alfa GTV Spider ve Alfa Sportwagon modelleri 1 Mayıs'tan itibaren Alfa Romeo markasına hizmet verecek Tofaş bayi teşkilatı tarafından yüzde 5 özel indirimle satışa sunulacak. Şubat ayında İsviçre'de yapılan Cenevre Otomobil Fuarı'nda Tofaş Oto Ticaret'in Murahhas Azası Ferruccio Raspino tarafından ilk kez kamuoyuna duyurulan kararla, Alfa Romeo markasının satış ve satış sonrası hizmetlerinin Tofaş bünyesine katılacağı açıklanmıştı. 
     







</TEXT>
</DOC>
