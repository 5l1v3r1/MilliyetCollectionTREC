<DOC>
<DOCNO> 49771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun08.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme korkusu çivi topuklu ayakkabı üretiminden vazgeçirdi 
</HEADLINE>
<TEXT>

     İngiltere'nin ünlü ayakkabı tasarımcılarından Manola Blahnik'in, yeni koleksiyonu için hazırladığı, titanyumdan yapılmış son derece sivri topuklu modelini, ''çok tehlikeli olduğu'' gerekçesiyle satıştan çektiği açıklandı. 
     Çok yüksek topuklu ve çok pahalı ayakkabılar üretmesiyle tanınan Blahnik'in, titanyumdan yapılmış ''çivi'' topuklu ayakkabıların kazalara yol açması halinde mahkemeye verilip suçlanmaktan korktuğu için bu kararı aldığı belirtiliyor. 
     Basında bu konuda çıkan haberlerde de bu tür ayakkabı topuklarının bir halıyı delecek kadar sivri ve ince olduklarına dikkat çekilerek, ayakkabıyı giyen kadının yanlışlıkla bir başkasının ayağına basması halinde bu ayağı da delmesinin kaçınılmaz olacağı belirtiliyor. 
     Blahnik'in ayrıca, Amerikalı müşterilerinin bu ayakkabılarla ülkelerine dönmeye çalışırken havaalanlarında güvenlik kontrollerinden geçemeyeceklerinden çekindiği de kaydediliyor. 
     Ayakkabıların ortalama 350 sterlinden yaklaşık 700 milyon Türk Lirası satıldığı ve müşterileri arasında Madonna, Jerry Hall, Kate Moss ve Elle Macpherson gibi ünlülerin bulunduğu Manola Blahnik'in sözcüsü, ''bir kaza olmasından ve bundan sorumlu tutulmaktan çekindik. 
     Aslında ayakkabı çok rahattı ama basılan yerde halıları delip geçiyordu. Biz de mahkemeye verilmekten ve tazminata konu edilmekten korktuk'' dedi. 
     






</TEXT>
</DOC>
