<DOC>
<DOCNO> 8663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/spor/spo03.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İflasın belgesi 
</HEADLINE>
<TEXT>
G.Saray, Arif’in parasını ödeyemiyor 
     CEMAL ERSEN 

     Kriz etkiledi 
     İSPANYA’NIN Real Sociedad kulübünden Arif’i geri alan Galatasaray, bu transfer için taahhüt ettiği 3 milyon 550 bin dolar için Türkiye’de hiçbir bankadan garanti mektubu alamadı. Futbol Federasyonu kanalıyla FIFA’dan yardım isteyen yönetimin, anlaşma gereği 31 Ocak 2001’e kadar bu rakam tutarında "birinci sınıf" bir bankadan harici garanti mektubu vermesi gerekiyordu. Ancak ekonomik kriz nedeniyle başvurulan tüm bankalardan "hayır" yanıtı alındı. 
     
     Yönetim sıkıştı 
     İKİ kulüp arasındaki sözleşmeye göre, 10 Şubat 2001’e kadar garanti mektubu verilmediği takdirde, üç takside yayılan 3 milyon 550 bin doların tamamının hemen ödenmesi gerekiyor. Bunu engellemeye çalışan yönetim, Real Sociedad’ın FIFA’ya yaptığı başvurunun da durdurulmasını istedi. Galatasaray, Arif’in transferi nedeniyle İspanyol kulübüne 25 Mayıs ve 25 Haziran tarihlerinde 1 milyon 200’er, 25 Temmuz’da da 1 milyon 150 bin dolar ödemeyi taahhüt etmişti. 
     
     Tek umut FIFA 
     FUTBOL Federasyonu’na başvuran Galatasaray, FIFA’nın bu konuda yardım etmesini istedi. Yazılı başvuruda, "Ekonomik kriz nedeniyle getirilen harici mektup verme yasağına özel sektör bankaları da uymuştur. Hiçbir banka harici garanti mektubu vermeyi kabul etmemiştir. Lütfen FIFA’ya, kriz nedeniyle harici garanti mektubu vermeden sözleşme vadelerindeki ödeme planına uyacağımız bilgisinin verilmesi konusunda yardımlarınızı arz ederiz" ifadeleri yer aldı. 
     
Yönetime büyük REST      GALATASARAYLI futbolcular alacaklarının ödenmesi için yönetime 15 Mart’a kadar süre verdiler. Maç başı ve prim alacaklarının verilmesi gerektiğini, daha fazla katlanamayacaklarını bildirdiler. Oyuncular, krizi Milan maçının tarihi önemi nedeniyle 15 Mart’a kadar unuttuklarını belirtip, "Biz görevimizi yerine getireceğiz. Yönetimden de aynı özveriyi bekliyoruz" dediler. Bu tarihten itibaren paralar ödenmezse futbolcuların, İstanbul’daki PSG maçında olduğu gibi, kampa girmeyip, antrenmana da çıkmayacakları öğrenildi. 
     
Teberru tehlikesi      GALATASARAY’IN, Arsenal ile oynanan UEFA Kupası finalinde teberrulu bilet sattığı için, UEFA ile başı derde girdi. Sarı - Kırmızılı ekibe dün 4 milyon dolarlık ceza geldiği iddia edilmesine rağmen, UEFA’nın henüz bu konuda karar vermediği, ancak 1.5 milyon İsviçre Franklık ödemeye temlik koyduğu bildirildi. UEFA Tahkim Kurulu üyesi Levent Bıçakçı "Bu rakam zaten çok fazla. Böyle ağır ceza gelmez. Üstelik soruşturma devam ediyor. Ceza kesilse bile, bu rakamın çok altında olur" ifadesini kullandı. Olay, Almanya’daki turizm şirketlerinin, söz verilmesine rağmen, bilet bulamaması sonucu UEFA’ya şikayet etmeleriyle ortaya çıkmıştı. 
     
"Tuzağa düşmeyin"Rumen hoca, medyayı İtalyan basını konusunda uyardı 
     Oyuna gelmeyelim 
     GALATASARAY Teknik Direktörü Lucescu, medyayı uyardı, "İtalyanlar’ın oyununa gelmeyelim" dedi. Milan maçı öncesi Juventus karşılaşmasıyla ilgili olayları hatırlatan Rumen hoca, "Orada İtalyanlar çok iyi bildikleri bir oyunu sergilediler ve takımın konsantrasyonunu bozmaya çalıştılar. Bu kez aynı oyuna gelmeyelim. Bu sadece bizim değil, tüm Türkiye’nin maçı" ifadesini kullandı. 
     
     Haberlere dikkat 
     İTALYANLAR’ın transfer haberleri çıkarıp, futbolcuların konsantrasyonlarını bozabileceklerine değinen Lucescu, "Çok dikkatli olmalıyız" uyarısını yaptı. Tecrübeli çalıştırıcı, "Hiç değilse Milan maçına kadar bu haberleri kontrol altına alıp, futbolcuların konsantrasyonlarını bozacak bir şey yapmayalım. Bazen oradaki tek satırlık haberler bile bizde manşet yapılıyor" yorumunu yaptı. 
     


 SPOR 





























</TEXT>
</DOC>
