<DOC>
<DOCNO> 1917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur18.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'den ihraç edilen Güngör "Karar ısmarlama" 
</HEADLINE>
<TEXT>

     MHP'den ihraç edilen İçel Milletvekili Ali Güngör, hakkındaki kararın ''ısmarlama olduğunu'' savunarak, ''Bazıları başka partilerin anlayış ve alışkanlıklarını MHP'de egemen kılmak istemektedirler'' dedi. 
     Güngör, TBMM'de düzenlediği basın toplantısında, şartla salıvermeye ilişkin yasanın görüşülmesi sırasında yaptığı konuşmanın ardından partisinden çıkarılmasına kadar yaşanan sürece ilişkin değerlendirmelerde bulundu. Ali Güngör, basın toplantısına, ''Her safhası garipliklerle dolu bir disiplin soruşturmasını, daha doğrusu ihraç sürecini birlikte yaşadık'' diyerek başladı. Güngör, şöyle konuştu 
     'Bu garabet uygulamanın değerlendirmesini yapmak ve bunlar için hangi kelimelerin kullanılması gerektiğine karar vermek benim için gerçekten zor oldu. Hukuk çerçevesinde hakkımı aramak adına girişimlerde bulunurken, bu garabet uygulamanın hukuki, siyasi ve ahlaki değerlendirmesini muhakkak ki geniş olarak yapacağım.'' Güngör, Anayasa'nın ve parti tüzüğünün aksine bir karar olmadıkça milletvekillerine ''konuşma ve oy kullanmada serbestlik'' hakkı tanıdığını kaydetti. 
     Güngör, bir gazetecinin, ''Partinize ve genel başkana kırgın mısınız '' sorusuna, ''Partime kırgın olmam hiçbir zaman sözkonusu olamaz. Onları tanıyor, onalara inanıyor ve onlara güveniyorum'' yanıtını verdi. Güngör, ''Ya genel başkana'' sorusunu ise yanıtsız bıraktı. 
     Ali Güngör, partisinden çıkarılmasına neden olan konuşmasından dolayı pişman olup olmadığının sorulması üzerine, şunları kaydetti 
     'Orada pişmanlığı gerektirecek bir şey söylemedim. Konuşmam bir durum tespitinden ibarettir. Sürenin kısıtlı olması nedeniyle daha ayrıntıya giremedim. Pişmanlığı gerektirecek bir konu görmüyorum. Bu af kanununun tehlikeli gelişmelere yol açacağına işaret edilmişti.'' 




</TEXT>
</DOC>
