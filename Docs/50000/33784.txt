<DOC>
<DOCNO> 33784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun15.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna'da açılan toplu mezardan 148 müslümanın kemikleri çıktı 
</HEADLINE>
<TEXT>

     Bosna'nın Srebrenitsa kentinde açılan toplu mezardan, 1995 yılında Sırpların öldürdüğü tahmin edilen 148 Müslümanın cesetleri çıkarıldı. 
     Srebrenitsa'nın 10 km kuzeyindeki Bratunac yöresinde kazı çalışmalarının sürdüğünü açıklayan Bosna Kayıplar Komitesi sözcüsü, toplu mezardan 20 ceset daha çıkarılabileceğini, çalışmaların birkaç gün süreceğini belirtti. 
     AFP'ye demeç veren sözcü Amor Masoviç, ''Bu insanların burada öldürülmüş olmaları kuvvetle muhtemel, çünkü mezarda boş kovanlar da bulduk. Cesetlerin, Sırpların katlettiği Müslümanlara ait olduğunu sanıyoruz'' dedi. 
     İki hafta önce başlayan mezar açma çalışmalarına, eski Yugoslavya için kurulan Lahey mahkemesinin gözlemcileri de katılıyor. 
     Srebrenitsa, İkinci Dünya Savaşı'ndan sonra Avrupa'da en acımasız vahşetin sergilendiği yer olmuştu. Sırpların, 1995 yılında ele geçirdikleri bölgede yaklaşık 8 bin Müslümanı katlettikleri tahmin ediliyor. Şimdiye dek toplu mezarlardan 4500 ceset çıkarıldı, ancak bunların sadece 101'inin kimlikleri saptanabildi. 






</TEXT>
</DOC>
