<DOC>
<DOCNO> 9904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/guncel/gun02.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızları da alın askere 
</HEADLINE>
<TEXT>

Bu yıl mezun olmaya hazırlanan Manisalı kız öğrenciler, polislik ve askerlik için başvuru hakkının iptaline isyan ettiler Bu uygulama hem insan haklarına hem de Anayasa’nın eşitlik ilkesine aykırı 
     AHMET HAKKI ÖZBAYIR Manisa DHA 

     Manisa’daki Mesir İlköğretim Okulu kız öğrencileri polis okulu ve askeri liselere kız öğrenci alınmamasına tepki göstererek, Cumhurbaşkanlığı, Başbakanlık, İçişleri ve Milli Eğitim bakanlıklarıyla Genelkurmay Başkanlığı’na birer mektup yazdı. Öğrenciler, "Bu uygulama hem insan haklarına, hem de Anayasa’nın eşitlik ilkesine aykırı" dediler. 
     Manisa’nın Lalelik semti’ndeki okuldan bu yıl mezun olmaya hazırlanan kız öğrenciler, Hava Kuvvetleri Komutanlığı’nın gönderdiği ilköğretim okullarından mezun olacak gençlere çağrı broşüründeki başvuru koşullarını görünce isyan etti. 
     
"Erkek olmak" şart      Broşürdeki birinci maddede, "Türkiye Cumhuriyeti vatandaşı ve erkek olmak" koşulunu gören 8 B sınıfı öğrencileri Mükerrem Yıldırım, Gamze Bulut, Seda Özöner, Merve Karanlık, Gamze Çetin, Rabia Bayrak, Selin Yüstemur ve Şenay Ölçüm, tepkilerini yetkililere gönderdikleri mektup ve faks mesajlarıyla dile getirdi. Öğrenciler mektuplarında şunları söyledi 
     "Erkek arkadaşlarımızın polis ve askeri lise sınavlarına katılma hakkı olduğu halde, biz kızlara bu hak tanınmıyor. Bu uygulama hem insan haklarına hem de Anayasa’nın eşitlik ilkesine ters düşmektedir. Bu haksızlıktan doğan kız öğrencilerin mağduriyetinin giderilmesini istiyoruz." 
     
Okul yönetiminden destek      Öğrenciler, Mesir İlköğretim Okulu Müdürü Mehmet Gündüz ve sınıf öğretmenleri Ayşegül Savaşır’ın da desteğini aldı. Manisa Milli Eğitim Müdürü Hasan Özdemir de polis kolejleri ve askeri liselerin kız öğrenci kabul etmediğini anımsatarak, şöyle konuştu "Harp okulları ve polis akademileri ise liseden sonra, belirli oranda kız öğrenci kabul ediyor. Belirli mesleklerin belirli özellikler istemesi doğal. Ancak nasıl harp okulları ve polis akademileri belirli yüzdeyle kız öğrenci alıyorsa askeri lise ve polis kolejleri de alabilmeli. Kız öğrencilerimiz bunu arzu ediyor. Öğrencilerimizin girişimi gerekli cevabı bulacaktır." 
     
"Kadın polis zaaf yaratır"      Manisa Emniyet Müdürü Hüseyin Çapkın ise, polis okullarına kız alınmadığını, akademilere de yüzde 5 oranında kız öğrenci kabul edildiğini anımsatarak, şu görüşleri savundu 
     "Mesleki olarak da bu gerekiyor. Sadece başarı esas alınırsa, öğrencilerin yüzde 80’i kız olsa, karakolda 10 polisten 8’i kadın olsa, asayişin sağlanmasında ortaya zaaflar çıkabilir. Buna karşılık kadın elemanlarımız, çeşitli şubelerde erkeklerin yapamayacağı işi yapıyor. 
     


 GÜNCEL 





















</TEXT>
</DOC>
