<DOC>
<DOCNO> 49252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun10.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ''Top secret'' içerikli döküman barda unutuldu 
</HEADLINE>
<TEXT>

     İngiltere İçişleri Bakanlığı'nın Londra'nın güvenliğinden sorumlu Metropolitan polis teşkilatına başvurarak, bir barda unutulduğu belirtilen 300 sayfalık ''gizli içerikli'' dokümanın bulunmasında yardımcı olunmasını istediği belirtildi. 
     Sunday Times gazetesinin konuyla ilgili haberine göre, söz konusu doküman İçişleri Bakanlığı'nın ''içkiye düşkün'' bir üst düzey görevlisi tarafından, bakanlıkların bulunduğu Westminister bölgesinde bir barda unutuldu. 
     Bu belgelerin, yakalanarak adalete teslim edilen kişilerin sayılarının hesaplanması ve istatistiklere yansıtılmasıyla ilgili yöntem üzerinde yapılacak değişiklik ve benzeri bazı yasal değişiklikleri içerdiğini belirten gazete, belgelerin İçişleri Bakanlığı'nın istatistiksel rakamları şişirmeyi nasıl başardığını ortaya koyan ''utanç verici'' belgeler olduğunu öne sürdü. 
     Bu, İngiltere'de hükümet adına çalışan üst düzey görevlilerin ilk ''unutkanlığı'' değil. 
     Geçen yıl da Savunma Bakanlığı'ndan 2 bürokrat, birkaç ay arayla son derece hassas bilgilerin kayıtlı olduğu dizüstü bilgisayarlarını barda unutarak ya da istasyonda çaldırarak kaybetmiş, bakanlık bunları gazetelere verdiği ilanlarla arama yoluna gitmişti. 
     






</TEXT>
</DOC>
