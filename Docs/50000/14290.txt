<DOC>
<DOCNO> 14290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/ekonomi/eko01.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansta dev evlilik 
</HEADLINE>
<TEXT>

Alman sigorta devi Allianz AG, Almanya’nın en büyük bankalarından Dresdner Bank’ı satın alarak dünyanın en büyük dördüncü finans grubu oldu 
     EKONOMİ SERVİSİ 

     Türkiye’de Koç Holding’in de ortaklarından olan Alman sigorta devi Allianz AG’nin Almanya’nın üçüncü büyük bankası olan Dresdner Bank’ı satın aldığı resmen açıklandı. 
     20 milyar 65 milyon dolar karşılığındaki hisse alışverişiyle gerçekleştiği belirtilen birleşmeye rekabet kurumlarının da yeşil ışık yaktığı kaydedildi. Anlaşmanın ardından Allianz Yönetim Kurulu Başkanı Henning Schulte Noelle yeni şirketin yeni evliliklere de gebe olduğunu açıkladı ve birleşmenin tüm kötü koşullara rağmen piyasada çok olumlu bir etki yaratacağını da sözlerine ekledi. Meydana gelen yeni şirketin piyasa değerinin ise 109.5 milyar Euro olduğu tahmin ediliyor. Dünya piyasasında yeni bir devin ortaya çıktığı ve şirketin Citigroup, AIG ve HSBC’nin ardından dördüncü büyük finans kuruluşu olduğu belirtiliyor ve Avrupa’nın para havuzunun ise en önemli yönlendiricisi olması bekleniyor. Şirketin faaliyet alanı ise sigortacılık, bankacılık, sermaye ve hisse yönetimi olarak hedefleniyor. 
     Allianz’ın sadece Almanya’da 17 milyon müşterisi bulunuyor. Dresdner Bank ise 6.5 milyon kişiye hizmet veriyor. Birleşmeden doğacak sinerjinin ise şirketin büyüme hızını artıracağı belirtiliyor. 
     Yeni oluşan şirketin isminin ise yine Allianz olacağı ve Temmuz başından itibaren ticari faaliyete başlayacağı kaydedildi. 
     
     
     


 EKONOMİ 






















</TEXT>
</DOC>
