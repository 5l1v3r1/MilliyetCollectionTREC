<DOC>
<DOCNO> 28814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/guncel/gun04.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmaniye korktu 
</HEADLINE>
<TEXT>

1998'de depremden 146 kişinin öldüğü Osmaniye'de, 5.5'lik sarsıntı büyük korku ve paniğe yol açtı. Balkon ve pencerelerden atlayan 130 kişi yaralandı 
     HASAN KILIÇ Osmaniye DHA 

     Osmaniye'de dün saat 16.28'de meydana gelen Richter ölçeğine göre 5.5 büyüklüğündeki deprem paniğe yol açtı. Balkon ve pencerelerden atlayan ve korkudan bayılan 130 kişi yaralandı. Binalarda ve içme suyu şebekesinde hasara yol açan sarsıntı, çevredeki birçok ilde hissedildi. 
     Kandilli Rasathanesi uzmanları, depremin, Güney -Güneydoğu Anadolu fay hattı üzerinde meydana geldiğini, merkezinin Osmaniye'nin 15 kilometre kuzeybatısı olduğunu açıkladı. 
     146 kişinin öldüğü 27 Haziran 1998 Adana - Ceyhan depreminin üçüncü yılının bitmesine iki gün kala Adana da sarsılırken deprem Gaziantep, Kilis, Kahramanmaraş, Hatay ile Şanlıurfa, Konya ve Kayseri'nin bazı ilçelerinde de hissedildi. Depremin ardından Osmaniye'de telefonlar kilitlendi. 
     Osmaniye Valiliği'nde oluşturulan Kriz Masası'na saat 20.00'ye kadar ulaşan bilgilere göre, 33'ü kırık olmak üzere 130 yaralı, Tesçi, Dervişler, Yozmalazlı, Tecirli köyleri ve Atalan beldesinde toplam 53 ev ve iki minare hasarı belirlendi. 
     İlk paniği atlatan Osmaniyeliler akşam evlerine girerken, hasarlı evlerin sahipleri komşu evlerde geceledi. Osmaniye'nin Düziçi ilçesi Kaymakamı Bekir Coşkun, deprem nedeniyle Atalay köyündeki caminin minaresinde hasar meydana geldiğini bildirdi. 
     
     Su şebekesi boruları patladı 
     Kadirli ilçesinde ve bazı evlerde çatlaklar meydana geldi, içme suyu şebekesi boruları yer yer patladı. 
     Osmaniye Belediye Başkanı Memili Kırıkkanat, depremin 8 -10 saniye sürdüğünü belirterek, "Hasar raporları geliyor. Allah'a şükür şu ana kadar ölü kaydı bulunmuyor. Binalarda çökme yok. Bazı binalarda hafif çatlaklar olmuş" dedi. 
     
     Hatay 7’ bekliyor 
     UFUK AKTUĞ Hatay DHA 

     Tarihte olan depremlerin zamanları incelendiğinde "Hatay için tehlike çanları çalıyor" sonucunu çıkaranlar, halkı korku dolu bir bekleme sürecine soktu. Sel felaketini yeni atlatan Hataylılar, şu sıralar tüm belirtileri dikkatle izliyor. Jeoloji Mühendisleri Odası Hatay İl Temsilcisi Jeolog Vahit Pişkinpaşa da bazı bölgelerde radon gazı seviyesinin yükseldiğini, kaynak sularının ısısının arttığını belirterek, şunları söyledi "Bölge hareketli bir fay hattı üzerinde. Aletsel olarak 7 büyüklüğünde bir deprem bekliyoruz. Bu deprem 20 saniye sürerse İskenderun'da pek çok bina yıkılacak." 
     
     Atık su tetikliyor’ 
     ÖNAY YILMAZ İstanbul 

     22 Haziran 2001'deki güneş tutulmasının ardından Peru'daki 7.9'luk deprem ve UFO sanılan deprem ışıkları, Ay ve Güneş’in çekim etkisini yeniden gündeme getirdi. Fransız bilim adamları, Ay ve Güneş’in Dünya’nın çekirdek bölgesinde rezonansa ve yerbilimsel olaylara neden olduğunu ileri sürdü. ABD Jeolojik Araştırmalar Merkezi'nde USGS görevli Dr. John S. Derr de atık suların depreme neden olduğunu iddia etti. Dr. Derr, "Doğal nedenlerle ya da insan eliyle yeraltına yüklenen su artışı, fazladan bir gerilmeye yol açarak ya da fay zonlarını kayganlaştırıp depremleri tetikliyor" dedi. 
     
     Şimdilik 71 ölü 
     DIŞ HABERLER SERVİSİ 

     Peru'da cumartesi gecesi meydana gelen 7.9 büyüklüğündeki depremde ölü sayısı 71'e yükselirken, yaralı sayısı 1200, evsiz kalanların sayısı ise 20 bin. Yetkililer, kırsal bölgelerden bilgi geldikçe ölü sayısının artmasından endişe ediyorlar. Peru'da 1970’te 7.9’luk bir deprem olmuş, 70 bin kişi yaşamını yitirmişti. 
     



 GÜNCEL 

















</TEXT>
</DOC>
