<DOC>
<DOCNO> 23851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun02.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
The Wahshington Post "Türkiye insan kaçakçılığında geçiş ülkesi" 
</HEADLINE>
<TEXT>

     ABD'de yayınlanan The Washington Post gazetesi, birinci sayfadan verdiği haberinde Türkiye'nin, Avrupa'ya insan kaçakçılığında bir numaralı geçiş ülkesi olduğunu iddia etti. 
     The Washington Post'un Molly Moore imzalı haberinde, ekonomik ve sosyal zorluklar nedeniyle Afganistan, Irak, İran, Pakistan, Çin ve birçok Afrika ülkesinden gelenlerin, deniz yoluyla Türkiye üzerinden batı Avrupa'ya kaçırıldığı ifade edildi. 
     Haberde, Türkiye'nin, üç kıtadan mültecileri çektiği gibi onbinlerce Türk vatandaşının da batı Avrupa'ya kaçma hayaliyle insan kaçakçılarına para verdiği öne sürüldü. Haberde, ''Avrupa ile Asya arasında köprü işlevi gören Türkiye'de, İstanbul'un, insan kaçakçılığı için en geniş pazar olduğu, mafya tarafından burada bekleyen gemilere bindirilen insanların, 1500-3000 dolar arasında bir para karşılığında batı Avrupa'ya taşındığı'' savunuldu. 
     İnsan kaçakçılığının, uyuşturucu kaçakçılığına göre daha risksiz olduğu belirtilen haberde, Türkiye'nin, insan kaçakçılarına karşı hiçbir yasası olmadığı da iddia edildi. 1999 yılında Türk makamlarının 48 bin kaçak ele geçirdiği, bu sayının 2000 yılında 2'ye katlanarak 94 bine ulaştığı belirtildi. Yunanistan'da da bir önceki yıla oranla ele geçirilen kaçak sayısının yüzde 39 arttığı kaydedildi. 
     Gazeteye konuşan Yunanistan Kamu Düzeni Bakanı Mihalis Hrisihoidis, ''Yunanistan, haftada bir kaçak dolu bir gemi ele geçiriyor ve bunların liderleri Türkiye'de, üsleri Türkiye'de ve gemi mürettebatı da Türkiye'den'' dedi. Haberde, Türk yetkililerinin ise bu gemilerin yolculuklarına başka ülkelerden başladığı, Türk sularını geçiş yolu olarak kullandıklarını söylediği belirtildi. 
     The Washington Post'un konuştuğu, insan kaçakçılığı konularına bakan avukat Murat Cano ise Türkiye'de faaliyet gösteren 200 kaçakçılık organizasyonu bulunduğunu öne sürdü. 







</TEXT>
</DOC>
