<DOC>
<DOCNO> 16148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/dunya/adun.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı yayında suikast 
</HEADLINE>
<TEXT>

Rus yanlısı Çeçenlerin 2 numaralı adamı Şamal Deniyev, canlı yayında stüdyoda patlayan bomba ile 'naklen' havaya uçuruldu 
     CENK BAŞLAMIŞ - Moskova 

     Çeçenistan'daki Rusya yanlısı yönetimin "2 numaralı" ismi Şamal Deniyev, canlı yayında Kuran okurken düzenlenen bombalı saldırı sonucu öldü. 
     Saldırı, önceki gece Deniyev'in sahibi olduğu 9. Kanal'a ait stüdyoda düzenlendi. Çeçen direnişçilerin "hain" olduğu gerekçesiyle başına ödül koyduğu Deniyev, Şali bölgesindeki Avturi köyünde bulunan stüdyoya yayından kısa bir süre önce geldi. Her perşembe gecesi olduğu gibi Deniyev'in Kuran'dan sureler okumaya başlamasından çok kısa süre sonra stüdyoda şiddetli bir patlama meydana geldi ve canlı yayın kesildi. Patlama sonucu Çeçen yetkili stüdyoda hayatını kaybederken, kameramanlardan biri ağır yaralandı. Moskova yanlısı Çeçen lider Ahmet Kadirov'un yardımcısı olan Deniyev, son bir buçuk yılda öldürülen en yüksek düzeydeki Çeçen yetkili. Kadirov, yardımcısının Çeçenistan Devlet Başkanı Aslan Mashadov'un talimatıyla öldürüldüğünü öne sürdü ve "Mashadov, her ikimizi de ölümle tehdit etmişti" dedi. Kadirov, stüdyoya bombayı sadece köyün yerlilerinden birinin yerleştirmiş olabileceğini de söyledi. 
     Ünlü bir politikacı ve din adamı olan Deniyev, Çeçen yönetiminde yatırım ve mali işlerden sorumluydu. Uzun süre Irak'ta yaşayan ve İslam Bilimleri Akademisi'nde eğitim gören Deniyev, Çeçenistan'ın Ortadoğu ve Afrika ülkelerindeki temsilciliğini de üstlenmişti. Bir dönem Çeçen yönetimine talip olan Deniyev'in Rus gizli servisi ile yakın ilişki içinde bulunduğu öne sürülüyordu. Amerikan Özgürlük Radyosu'nun Rus muhabiri Andery Babitski, geçen yıl Çeçenistan'da kaçırılmasından Deniyev'i sorumlu tutmuştu. 
     


 DÜNYA 













</TEXT>
</DOC>
