<DOC>
<DOCNO> 14347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/spor/spo04.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
GARİP YASAK 
</HEADLINE>
<TEXT>

Trabzonspor’un hocası Tekelioğlu, futbolcularla ilgili bazı açıklamalarının yönetimi rahatsız etmesi üzerine çareyi konuşmama kararı almakta buldu 
     TRABZONSPOR Teknik Direktörü Sadi Tekelioğlu, açıklamalarına gelen tepkiler üzerine kendine yasak koydu. Tecrübeli hocanın, Y.Yozgat maçı sonrası yürürlüğe koyduğu konuşmama kararını süresiz aldığı bildirildi. Takım düzlüğe çıkana kadar konuşmayacağını söyleyen Tekelioğlu'nun, bu kararı almasında yönetimin futbolcular hakkında yaptığı açıklamalardan rahatsızlıklık duymasının yattığı bildirildi. 
     TEKELİOĞLU, dünkü antrenman sırasında Futbol Şube Sorumlusu Serdar Bali'ye takımın son durumu hakkında bilgi verdi. Bu arada Nikolovski, Güngör, Osman ve Murat'tan sonra, sakatlara Macit de eklendi. Yozgat maçında forma giyen Macit'in kasıklarından sakatlandığı bildirildi. Antalya karşılaşmasına hazırlanan takımda as futbolcular hafif bir çalışma yaparken, diğerleri yarı sahada çift kale maç yaptı. 
     
     Cem sevindirdi 
     TRABZONSPOR'da Cem'in askerliğinin sona ermesinin ardından 18 ay aradan sonra çıktığı Yozgatspor maçında ortaya koyduğu futbol camiada büyük beğeni kazandı. Defansta başarılı bir performans gösteren genç futbolcu, "Hocam bana sahip çıktı. Askerliğim sürmesine karşın beni kamplara götürdü, her konuda yardımcı oldu. Alınan kötü sonuçlara en çok Sadi hoca için üzülüyorum" diye konuştu. 
     
     Yönetim kızgın 
     TRABZONSPOR'un Yimpaş Yozgatspor ile berabere kalarak, düşüşünü sürdürmesi yöneticilerin tepkisini çekti. Asbaşkan Ömer Gürsoy, "Bu takım, insanı hasta eder. Silkinmemiz gerek. Yoksa Trabzonspor'un tarihine hiç yakışmayacak bir sonuçla sezonu kapatacağız" derken, Başkan Yardımcısı Ahmet Kul da, "Uğursuzluktan kurtulamıyoruz. Revizyon yapılacak. Bu kaçınılmaz" diye konuştu. 
     


 SPOR 




























</TEXT>
</DOC>
