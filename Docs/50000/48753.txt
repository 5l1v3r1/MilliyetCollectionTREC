<DOC>
<DOCNO> 48753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun16.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Avrupa zaferi... Ermeni iddiaları reddedildi 
</HEADLINE>
<TEXT>

     Avrupa Parlamentosu genel kurulu, Fransız Hıristiyan Demokrat Alain Lamassoure tarafından hazırlanan Türkiye raporunun görüşülmesi sırasında, Türkiye'nin sözde Ermeni soykırımını tanımasını öngören değişiklik önergelerini reddetti. 
     Parlamento, Fransız Hıristiyan Demokrat Alain Lamassoure tarafından hazırlanan Türkiye raporunu kabul etti. 
     Türkiye raporuna ilişkin başta Fransız parlamenter Charles Pasqua ve komünist parlamenter Andrie Brie tarafından sunulan ve Türkiye'nin sözde Ermeni soykırımını tanımasını öngören çeşitli değişiklik önergeleri genel kurul oylamasında büyük oy farkıyla reddedildi. 
     Öte yandan kabul edilen bir değişiklik önergesinde, Türkiye'nin Kopenhag kriterlerini mümkün olduğunca çabuk yerine getirmesi konusunda en kısa zamanda bir takvim hazırlaması çağrısında bulunuldu. 
     
     Türkiye dinamizm kazandı 

     Parlamentonun rapora bağlı kararında, Helsinki zirvesinde adaylığı resmen tanınan Türkiye'nin bu sayede dinamizm kazandığı, reform hareketlerinin ve siyasi diyaloğun canlandığı belirtilerek, ekonomik krize ve bazı gerginliklere rağmen, Türk hükümetinin reform programının destek gördüğü, reformların hayata geçirilmesi yönünde siyasi iradenin bulunduğu ifade edildi. 
     Ulusal Program'ın, Türkiye'nin AB'ye katılım önceliklerine geniş ölçüde yer verdiği belirtilen kararda, program takviminin netleştirilmesi gerektiğinin altı çizildi. Kararda ayrıca, Avrupa Konseyi ve Avrupa İnsan Hakları Mahkemesi'nin Türkiye'ye yönelik olumsuz kararları da hatırlatıldı. 
     Parlamento, kabul edilen değişiklik önergesinde Türkiye'nin Kopenhag kriterlerini yerine getirmesi konusunda bir yıl içinde takvim vermesini ve bu kriterleri 10 yıl içinde yerine getirilmelerini istedi. 
     
     Demokratikleşmenin önünde engel yok 

     Türkiye'nin terörizmden kaynaklanan sorunlarını geniş ölçüde aştığı, demokratikleşme sürecinin hızlandırılmasına engel kalmadığı savunulan kararda, anayasal reformların gerekliliği ve önemi üzerinde durularak, TBMM'nin, insan haklarının geliştirilmesi ve demokratikleşmeye yönelik yoğun reform çalışmalarından duyulan memnuniyet dile getirildi. 
     Kararda, Kıbrıs sorununa tatmin edici bir çözüm bulunamamasının, AB'nin genişleme sürecini olumsuz etkileyeceğine de değinildi ve Avrupa İnsan Hakları Mahkemesi'nin, Refah Partisi'nin kapatılmasının insan hakları ihlali olmadığına ilişkin kararının ''not edildiği'' belirtildi. 
     Türk hükümetinin ekonomik reformlara yönelik çaba ve girişimlerinin desteklendiği kararda, AB'nin mali desteğinin süratli ve etkili bir şekilde sağlanması çağrısında bulunuldu. 
     Kıbrıs konusunda Ankara'dan yapıcı yaklaşım istenen kararda, Türk-Yunan diyaloğunun gelişmesinden duyulan memnuniyet de ifade edildi ve Türkiye'den, NATO-AB uzlaşmasını desteklemesinin beklendiği kaydedildi. 
     Kürtçe'ye ilişkin kısıtlamaların kaldırılmasına yönelik çalışmaların, devlet bütünlüğüne tehlike oluşturmadan kültürel hakları genişleteceği umudu yansıtılan kararda, Türk ve Ermeni akademisyenlerin, geçmişi değerlendirmeye yönelik ortak çalışmalarına destek verildiği belirtildi. 
     Kararda, cezaevlerine ilişkin sistem reformunun gerekliliği kabul edilirken, açlık grevlerinden duyulan üzüntü dile getirildi ve Leyla Zana'nın serbest bırakılması istendi. 
     Türkiye ile AB arasında uyuşturucu kaçakçılığına karşı adli ve polisiye işbirliğinin geliştirilmesi de talep edilen kararda, siyasi partiler yasası reformunun ve seçimlerde baraj oranının düşürülmesinin gereği üzerinde duruldu. 
     Tasarıda, Türkiye'nin Balkanlar'daki uluslararası girişimlere katkılarından ve terörizme karşı mücadeleye verdiği destekten duyulan memnuniyet de ifade edildi. 
     






</TEXT>
</DOC>
