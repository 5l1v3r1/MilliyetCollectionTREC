<DOC>
<DOCNO> 17872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur08.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü "Eylemciler teslim olmasa operasyon yapacaktık" 
</HEADLINE>
<TEXT>

     İstanbul Emniyet Müdürü Kazım Abanoz, Swissotel'deki işgal ve rehin alma olayına ilişkin, ''Bu eylem turizmimize büyük bir darbe olabilirdi. Onun için duyarlı ve sağduyulu davrandık'' dedi. 
     Abanoz, Marmara Üniversitesi'nin Sultanahmet'te bulunan rektörlük binasının konferans salonunda, ''7. Hukuk İhtisas Seminerleri'' kapsamında gerçekleştirilen ''Milletlerarası Ceza Hukuku, Suçluların İadesi ve AB'nin Bu Alanda Yeni Hazırladığı Sözleşmeler'' konulu toplantıya katıldı. 
     Toplantı öncesi basın mensuplarının Swissotel'deki olaya ilişkin sorularını yanıtlayan Abanoz, konu üzerindeki çalışmaların sürdüğünü, şu anda gözlem altında 13 kişi ve silahlarının bulunduğunu ifade ederek, ''Sorgulamalar devam ediyor'' dedi. 
     ''Olay sırasında polisin duyarlı davrandığı ve eylemin hiç kimsenin burnu bile kanamadan bitirildiğini'' hatırlatılarak bu konudaki görüşünün sorulması üzerine Emniyet Müdürü Abanoz, ''Tam turizm mevsimi. Bu eylem turizmimize büyük bir darbe olabilirdi. Onun için duyarlı ve sağduyulu davrandık. Amaç kimseye zarar vermemekti. Onun için aceleci olmadık ve başarılı olduk'' diye konuştu. 
     Bazı gazetelerde ''Polisin olayda ihmali olduğu'' yolunda iddialar bulunduğunun söylenmesi üzerine Abanoz, ''Ne ihmali var Bunlar bir başka yerden kalkmışlar, gelmişler. Aksine, bizim o akşam bir uygulamamız da vardı. Şans eseri bunlar o uygulamadan kurtulmuşlar. Bizim uygulamamıza da takılabilirlerdi'' dedi. 
     ''İşgalcilerin Swissotel'e gelmeden önce herhangi bir yerde bekleyip beklemedikleri'' yönündeki soruyu, ''Hayır doğruca olay yerine gelmişler'' diye cevaplandıran Abanoz, ''eylemin önceden planlanıp planlanmadığı'' konusunun ise araştırıldığını bildirdi. 
     ''Bu işin perde arkası var mı, yoksa kendi başına yaptıkları bir eylem mi Onu araştırıyoruz'' diyen Abanoz, ''Eylem sırasında görüşmelerin tıkandığı an oldu mu '' şeklindeki soruya ise şu karşılığı verdi 
     ''Biz sabırla görüşmeleri sürdürdük, ama eğer o saatlerde teslim olmasalardı mutlaka bir operasyon yapacaktık. Daha fazla müsaade olmazdı. Ülkenin gündemine böyle bir eylemi uzun süre sokamazsınız. Burada ülke menfaatini hep ön plana çıkardık. Yanlış bir şey ülkemizi güç duruma sokardı. Yoksa operasyonu yapmak kolay bir şey... Girersiniz içeri, meseleyi halledersiniz. Fakat sonuçları kötü olabilirdi.'' 




</TEXT>
</DOC>
