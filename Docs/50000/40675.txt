<DOC>
<DOCNO> 40675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur12.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Faslılar Ayşegül Tecimer'i serbest bıraktı 
</HEADLINE>
<TEXT>

     Dışişleri Bakanlığı, Ayşegül Tecimer'in Fas makamlarınca serbest bırakıldığını doğruladı. 
     Bakanlık Sözcüsü Hüseyin Diri"z, haftalık basın toplantısında bir soru üzerine, Tecimer'in serbest bırakıldığının Fas Adalet Bakanlığı tarafından şifahen teyit edildiğini bildirdi. Tecimer'in serbest bırakaldığı yolunda alınan duyum üzerine, Türkiye'nin Fas Büyükelçiliği'nin Fas Dışişleri Bakanlığı ile temasa geçtiğini belirten Diri"z, Fas Dışişleri'nin ''kendilerinde bir bilgi bulunmadığını ve konunun Fas Adalet Bakanlığı'ndan araştırılabileceğini'' belirttiğini kaydetti. 
     Diri"z, Fas Adalet Bakanlığı'nın da durumu şifahen teyit ettiğini söyleyerek, Fas makamlarıyla temasların sürdüğünü ifade etti. Sözcü Diri"z, söz konusu bilgilerin Adalet Bakanlığı'na intikal ettirildiğini sözlerine ekledi. 
     Olayın geçmişi 
     Fas'ın Marakeş kentinde düzenlenen operasyonda yakalanan Ayşegül Tecimer, 16 Temmuz'da çıkarıldığı mahkemece Türkiye'ye iade amacıyla tutuklanmıştı. 
     Kaçakçılık ve Organize Suçlarla Mücadele Daire Başkanlığı bünyesinde kurulan özel ekip ve Fas polisinin ortak operasyonunda yakalanan Tecimer hakkında Amasya 1. Asliye Ceza Mahkemesi'nce verilen hapis kararı dolayısıyla İnterpol'den kırmızı bülten çıkarılmıştı. 
     Amasya Beyazıt Kütüphanesi'nden 1994 yılında çalınan ve Hazreti Muhammed'in 18. kuşaktan torunu olduğu belirtilen Ali Bin Muhammed tarafından ceylan derisine yazılmış tarihi Kuranıkerim, Tecimer'in oturduğu Beylerbeyi'ndeki Sadullahpaşa Yalısı'nın bahçesinde bir naylon torba içinde bulunmuştu. 
     Tarihi el yazması Kuranıkerim'in evinin bahçesinde bulunmasıyla ilgili olarak hakkında Amasya 1. Asliye Ceza Mahkemesi'nde dava açılan ve tutuksuz yargılanan Tecimer, 13 Nisan 1997 tarihinde sonuçlanan davada 4.5 yıl hapis cezasına çarptırılmıştı. Ayşegül Tecimer, bu karardan çok kısa bir süre önce yurtdışına çıkarak, ABD'nin Miami kentine gitmişti. 
     Öte yandan Sadullahpaşa Yalısı ile yine Tecimer'e ait restorasyonu yapılan Kanlıca'daki köşk ve müştemilatındaki aramalarda da yetkili makamlara bildirimi yapılmamış 336 kalem kültür varlığı ele geçirilmişti. 
     Bu eserlerle ilgili olarak, Üsküdar 2. Asliye Ceza Mahkemesi'nde hakkında 2863 Sayılı Kültür ve Tabiat Varlıklarını Koruma Yasası'na muhalefet suçlamasıyla dava açılan Tecimer, 14 Haziran 1996 tarihinde 1 yıl hapis ve 975 bin lira para cezasına çarptırılmıştı. 
     Tecimer'in duruşmalardaki iyi hali dikkate alınarak önce 10 ay hapse indirilen ceza, toplam 3 milyon 812 bin 500 lira para cezasına çevrilerek tecil edilmişti. Mahkemenin bu kararı Yargıtay'ca bozulmuştu. 
     Adalet Bakanlığı, Ayşegül Tecimer'in iadesi konusundaki işlemlere, İnterpol'den yakalandığına dair yazı geldikten sonra başlanacağını bildirmişti. 
     

</TEXT>
</DOC>
