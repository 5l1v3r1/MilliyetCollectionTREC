<DOC>
<DOCNO> 45651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/ekonomi/eko11.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Kısa vadeli dış borçta azalma 
     Geçen yıl uygulanan kur politikası nedeniyle 29 milyar dolar gibi rekor bir düzeye ulaşan Türkiye’nin kısa vadeli dış borçları krizle birlikte eridi ve temmuz sonunda 20.8 milyar dolara kadar geriledi. 
     Merkez Bankası verilerine göre, kısa vadeli dış borçlar 8.1 milyar dolar azaldı. Büyük ölçüde bankaların kısa vadeli döviz kredilerini vadelerinde yenileyemeyip geri ödemelerinden kaynaklanan bu gelişme sonucu kısa vadeli dış borç stoku 1997’den bu yanaki en düşük noktasına indi. 
     
     Borsada kriz ucuzluğu 
     Ekonomik krizden olumsuz yönde etkilenen borsada işlem gören 82 şirketin hisselerinin fiyatları, nominal değeri olan 1.000 liranın da altına düştü. 2000 yılının sonunda 30 hissenin fiyatı 1.000 liralık nominal değerin altında seyrederken, bu sayı 82’ye ulaştı. Hisselerin çoğunluğunun fiyatları 1.000 lira ile 5.000 lira aralığında bulunuyor. Bu aralıktaki hisse sayısı 137 olarak belirlendi. 5.000 - 10.000 lira fiyat aralığında 38, 10.000 liranın üzerinde ise sadece 48 adet hisse olduğu belirlendi. 
     
     Fonların porftöyü ikiye katlandı 
     Yatırım fonlarının portföy değerlerindeki hızlı artış devam ederken, yılın ilk sekiz ayındaki yükseliş yüzde 130’u buldu. Bu yıla 1.9 katrilyonla başlayan fonların toplam portföy değeri de 4.5 katrilyon liraya çıktı. Ağustos sonu itibariyle fonların portföy değeri bir önceki aya göre de yüzde 6.2 artış kaydetti. Fonların portföyünde yer alan Hazine bonosu oranı son 26 ayın en yüksek düzeyine çıktı. Buna karşılık portföy içinde hisse senedi oranı son 22 ayın en düşük düzeyine indi. 
     
     Abank’tan iki yeni yatırım fonu 
     Alternatifbank Abank , biri A, diğeri B tipi olan iki yatırım fonu kurdu. SPK, bankanın iki fonunun katılma belgelerini kayda aldı. Alternatifbank’ın A tipi hisse senedi fonunun başlangıç tutarı 2 trilyon lira olarak belirlendi. Fonun portföyünün yüzde 55.2’si hisse senedi, yüzde 24.6’sı borçlanma senedi, yüzde 20.2’si ise ters repodan oluşuyor. Bankanın 1 trilyon lira başlangıç tutarlı B tipi tahvil ve bono fonunun portföyünün tamamı ise borçlanma senetlerinden meydana geliyor. 
     
     Maaşlar iflas etti 
     Ekonomide yaşanan kriz ve dövizdeki artışlardan ötürü, en düşük memur maaşında bu yılın Ocak - Ekim ayları arasında 106 dolar, en yüksek memur maaşında ise 864 dolar düzeyinde gerileme oldu. Türkiye Kamu Çalışanları Sendikaları Konfederasyonu’nun araştırmasına göre, en düşük memur maaşı olarak kabul edilen ve 15. derecenin 1. kademesinde görev yapan bir hizmetlinin maaşında bu yıl Ocak -Ekim arasında, kriz ve dövizdeki yükselmeden ötürü 106 dolar gerileme oldu. 
     
     İşsizlik Fonu arttı 
     Kesintilerine 1 Haziran 2000’de başlanan İşsizlik Sigortası Fonu’nda 1.6 katrilyon lira toplandı. 16 aylık sürede, fonda 785 trilyon lirası işçi ve işveren katkısı, 314 trilyon lirası devlet katkısı ve 540 trilyon 131 milyar lirası da faiz geliri olmak üzere, 1 katrilyon 638 trilyon 365 milyar lira para birikti. 
     İşsiz kalanlara ilk ödemenin Mart 2002’de yapılacağı fonda, yılın sonuna dek 2 katrilyonu aşkın paranın birikmesi bekleniyor. 
     
     



 EKONOMİ 




















</TEXT>
</DOC>
