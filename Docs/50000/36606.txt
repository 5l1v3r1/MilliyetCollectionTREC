<DOC>
<DOCNO> 36606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sonspo12.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Keller ile anlaşamadı 
</HEADLINE>
<TEXT>

     Beşiktaş, hafta içinde İstanbul'a getirttiği ABD'li kaleci Kasey Keller ile anlaşmadı. 
     Beşiktaş Kulübü Asbaşkanı Yıldırım Demirören ve yönetici İbrahim Altınsay, Keller ile bugün Dedeman Oteli'nde biraraya geldi. Yapılan görüşme sonrası Keller herhangi bir açıklama yapmadan otelden ayrıldı. Beşiktaş Kulübü Asbaşkanı Demirören ise Keller ile anlaşamadıklarını vurgulayarak, ''Keller, bir İngiliz kulübüyle anlaşmış. Ayrıca rakamda da daha önce anlaşmaya vardığımız fiyatın çok üstüne çıktılar. Bu nedenle görüşmeler bitti'' diye konuştu. Demirören, Keller'in dışında ellerinde alternatif kaleciler de bulunduğunu ve yarından itibaren bu kalecilerle temasa geçeceklerini belirterek, ''Kısa sürede Beşiktaş'a yabancı bir kaleci alacağız. Keller daha önce anlaşmaya vardığımız konularda verdiği sözleri tutmadı. Kimse merak etmesin, Beşiktaş, en az Fevzi ayarında bir kaleciyi kısa sürede takıma katacaktır'' dedi. Bu arada Keller'in, İngiltere'nin Tottenham Hotspur takımıyla anlaştığı öğrenildi. 







</TEXT>
</DOC>
