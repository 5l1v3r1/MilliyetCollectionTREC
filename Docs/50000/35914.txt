<DOC>
<DOCNO> 35914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur02.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçiler partinin kuruluş başvurusunu haftaya yapacak 
</HEADLINE>
<TEXT>

     FP'nin kapatılmasının ardından gelenekçilerden ayrılarak parti kurma çalışmalarını sürdüren ''yenilikçiler''den, Sivas Bağımsız Milletvekili Abdüllatif Şener,partinin kuruluş başvurusunu, gelecek hafta başında yapacaklarını bildirdi. 
     ''Yenilikçiler'' olarak adlandırılan milletvekilleri, Recep Tayyip Erdoğan başkanlığında, tüzük ve programı görüşmek üzere TES-İŞ Sendikası Genel Merkezi'nde bir araya geldiler. Yaklaşık 3.5 saat süren toplantının ardından, toplantıya katılan milletvekilleri gruplar halinde Sendika Genel Merkezi'nin ön kapısından çıkarken, Recep Tayyip Erdoğan, garaj kapısından çıkarak binadan ayrıldı. Toplantı çıkışında gazetecilerin sorularını yanıtlayan Sivas Bağımsız Milletvekili Abdüllatif Şener, milletvekilleriyle bir değerlendirme toplantısı yaptıklarını ve son gelişmeleri gözden geçirdiklerini ifade etti. Şener, parti tüzüğünün aşağı yukarı tamamlandığını, program çalışmalarının bu hafta devam edeceğini bildirdi. Partinin kuruluş başvurusunun ne zaman yapılacağının sorulması üzerine de Şener, ''Sanıyorum kuruluş başvurusunu önümüzdeki hafta başında yapacağız'' dedi. 
     Kayseri Bağımsız Milletvekili Abdullah Gül, geçen hafta Afyon'da ''yenilikçi hareketin'' içinde aktif faaliyet gösteren kişilerin katıldığı çok geniş bir istişare toplantısı yaptıklarını hatırlattı. 
     Afyon'da yapılan toplantıda, tüzük ve parti programı çalışmalarını değerlendirdiklerini anlatan Gül, şöyle konuştu 
     ''O toplantının dışarıya yansımayan önemli tarafı şuydu Orada siyasete kazandıracağımız çok genç insanlar, çok iyi uzmanlar vardı. Türkiye'nin değil, dünyanın en iyi okullarında okumuş, mezun olmuş 30'a yakın genç arkadaş vardı. Biz siyasete asıl bunları kazandırmak istiyoruz. Kamuoyu bunları yakında tanıyacak.'' Gül, bugün yapılan toplantının da Afyon'daki toplantının bir değerlendirmesi olduğunu ifade ederek, ''Bu toplantı da çalışmalara son şekli vermek için atılan yeni bir adımdır'' diye konuştu. Parti tüzük çalışmalarıyla ilgili redaksiyon komitesinin çalışmalarını sürdürdüğünü anlatan Gül, redaksiyon komitesinin en geç 9 Ağustos Perşembe gününe kadar tüzüğe son şeklini vereceğini kaydetti. 







</TEXT>
</DOC>
