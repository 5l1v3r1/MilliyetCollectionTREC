<DOC>
<DOCNO> 24154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur24.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel kara para aklama suçlamasıyla yargı önünde 
</HEADLINE>
<TEXT>

     Tasarruf Mevduatı Sigorta Fonu'na devredilen Egebank A.Ş. ile Bankekspres A.Ş. arasında ''back to back'' olarak bilinen yöntemle karşılıklı kredi kullanmak suretiyle 16 trilyon 652 milyar 635 milyon lirayı mal edindikleri öne sürülen Egebank'ın eski sahibi Yahya Murat Demirel'in de aralarında bulunduğu 11 sanığın, ''Kara para aklamak'' suçundan 5'er yıla kadar hapis cezası istemiyle yargılanmalarına başlandı. 
     Şişli 7. Asliye Ceza Mahkemesi'ndeki ilk duruşmaya, tutuksuz sanıklardan Ali Ertunç Yalçın ile müdahil Hazine Müsteşarlığı'nın avukatları katıldı. Bir bölümü İstanbul DGM'de açılan ''Egebank Davası'' kapsamında tutuklu olan bu davanın tutuksuz sanıkları Yahya Murat Demirel, eşi Ayşenur Esenler Demirel , Aydoğan Semizer, Şükrü Esat Erkuş, Naime Buket Yenigülap, Adil Beydemirci, Gökalp Baştürk, Emine Mehtap Ceylan, Metin Suekinci ve Şaban Ayhan Tatlıgil ise duruşmaya gelmedi. 
     Kimlik tespitinden sonra sorgusu yapılan Ali Ertunç Yalçın, 1998 yılının Haziran ayından 28 Şubat 1999 tarihleri arasında Egebank'ta Genel Müdür Yardımcılığı görevi yaptığını belirterek, şöyle dedi 
     ''Benim, yapılan kredi alışverişiyle hiçbir ilişkim yoktur. Ben o konularla ilgilenmiyordum. Dava konusu olan raporda da benim bilgim olmadığı ortaya çıkacaktır. Ben o dönemde maaşla çalışan biriydim. Ortada bir suçun olup olmadığını da bilmiyorum. Hakkımdaki suçlamaları da kabul etmiyorum.'' 
     Sanık avukatı Nejat Fırat da, taraf olduğu bir davada Hazine görevlilerince hazırlanan bilirkişi raporunun kabul edilemeyeceğini savundu. 
     Hazine avukatı Sıtkı Yıldırım ise, sanığın ifadesini kabul etmediğini belirterek, tüm sanıkların cezalandırılmasını istediklerini söyledi. 
     İfadesi alınan Ali Ertunç Yalçın'ın duruşmalardan vareste tutulmasını kararlaştıran hakim, gelmeyen sanıkların ifadelerinin alınması ve dosyadaki eksikliklerin giderilmesi amacıyla duruşmayı erteledi. 
     
     






</TEXT>
</DOC>
