<DOC>
<DOCNO> 28090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo10.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'den bir ilk..Kombine biletler gazete promosyonu ile satılacak 
</HEADLINE>
<TEXT>

     Göztepe'nin, Türkiye'de bir ilki gerçekleştirerek, kombine biletleri gazete promosyonu ile satacağı bildirildi. 
     Göztepe Asbaşkanı Levent Ürkmez, düzenlediği basın toplantısında, ekonomik krizden etkilenmemek için bu yolu seçtiklerini belirterek, ''Taraftarlarımız tüm maçları, 1 Temmuzda Yeni Asır Gazetesi'nin 60 sertifikasını biriktirip izleyebilecek'' dedi. 
     Kapalı tribün biletlerinin 60 sertifika ile günde 2 milyon 400 bin liradan, açık tribün biletlerinin günde 1 milyon 200 bin liradan satılacağını ifade eden Ürkmez, bayan ve öğrenci sertifikalarının yüzde 50 indirimli satılacağını söyledi. 
     Vip uygulamasının bu yıl da devam edeceğini, numaralı biletlerin 60 sertifika ile günde 3 milyon 600 bin liradan satılacağını kaydeden Ürkmez, Göztepe taraftarını, takımlarına sahip çıkmaya davet etti. 
     Ürkmez, şöyle devam etti 
     'Ülke olarak, kulüpler olarak zor bir dönemden geçiyoruz. Göztepe olarak, Türkiye'de bir ilki daha gerçekleştireceğiz. Taraftarlarımıza büyük takımlar ile yapacağımız maçlar dahil tüm sezonun maç biletlerini promosyon ile dağıtacağız. İlk 30 kuponu getiren taraftarlarımız, ilk yarının maç biletlerini alacak. Özel kapıdan girecek ve özel tribünlerde maçlarını izleyecek. Maç günü stat gişelerinde bilet satılmayacak. Normal maç biletleri ise kombine biletlerine göre daha pahalı ve maçtan bir gün önce satılacak.'' Kombine biletlerden yaklaşık 800 milyar lira gelir beklediklerini,bunun da bütçenin yüzde 5'i olduğunu belirten Ürkmez, böylece süper ligde taraftarların açık tribünde 4, kapalı tribünde 8 milyon liradan maç izleme şansını yakalayacaklarını kaydetti. 
     
     Tesisleşme yılı 
     Göztepe'nin bu yılı tesisleşme yılı ilan ettiğini bildiren Ürkmez, Ali Artuner Tesisleri'nin yanındaki 40 dönümlük araziyi 49 yıllığına kiralayacaklarını ve kamp tesislerini buraya yapacaklarını söyledi. Urla'daki 26 dönümlük araziye ise 2 antrenman sahası yapacaklarını anlatan Ürkmez, ''Göztepe, tesisleri ile de Türkiye'nin örnek kulüplerinden biri olacak'' dedi. 
     
     Transfer çalışmaları 
     Transfer çalışmalarının aralıksız sürdüğünü, Phiri ve Sellami ile prensipte anlaştıklarını bildiren Ürkmez, Sellami'nin 29 Haziran'da İzmir'de olacağını ve imza atacağını kaydetti. ''Hafta içinde sürprizlerimiz daha olacak'' diyen Ürkmez, Vestel ile basketbol ve voleybol şubelerini de kapsayan 1.5 milyon dolarlık sponsorluk sözleşmesi görüşmelerinin son aşamada olduğunu sözlerine ekledi. 







</TEXT>
</DOC>
