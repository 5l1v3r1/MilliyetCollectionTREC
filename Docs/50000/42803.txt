<DOC>
<DOCNO> 42803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun24.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da 5 bin öğrenci ABD'ye karşı yürüdü 
</HEADLINE>
<TEXT>

     Pakistan'ın liman kenti Karaçi'de, 5 binden fazla öğrenci, New York ve Washington'daki saldırıların ardından Afganistan'a saldırı düzenlemeyi planlayan ABD'yi protesto etti. 
     Kentin doğusundaki Binroy Cami'den çıkan elleri sopalı öğrenciler, ''Kahrolsun ABD'', ''Afganistan ve Pakistan, ABD'ye mezar olacak'', ''Biz Usame'yiz, Biz Taliban'ız'' sloganları attılar. Taliban yanlısı Cemiyet Ulema El İslam Partisi yetkililerinden Kerim Abid, gösteride yaptığı konuşmada, ''Bugün öğrencilerimizi kontrol edebildik. Ancak Afganistan'a saldırı düzenlenirse kontrolden çıkabilirler'' dedi. Kentte güvenlik önlemleri alan polis, göstericilerin Amerikan konsolosluğuna yaklaşmasına izin vermedi. Gösteri, Pakistan Devlet Başkanı Pervez Müşerref'in ABD'nin terörle savaş girişimine destek vereceğini açıklamasının ardından düzenlenenlerin en büyüğü oldu. 







</TEXT>
</DOC>
