<DOC>
<DOCNO> 11337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/soneko09.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz rezervi 21.5 milyar dolara indi 
</HEADLINE>
<TEXT>

     Döviz kurunun çıpa olarak kullanıldığı kur programından vazgeçilerek dalgalı kur sistemine geçilmesiyle birlikte azalmaya başlayan Merkez Bankası'nın döviz rezervi, 1 milyar dolar daha gerileyerek 21.5 milyar dolara indi. 
     Böylece, rezervde, dalgalı kurla birlikte yaşanan erime 6.4 milyar doları buldu.Merkez Bankası verilerinden yapılan belirlemeye göre, rezerv, bayram tatilini de kapsayan 23 Şubat-9 Mart arasındaki dönemde, Banka'nın döviz satışlarının etkisiyle 1 milyar 52 milyon dolar daha azaldı. Bu düşüşle rezerv, 21 milyar 529 milyon dolar olarak gerçekleşti. Rezervin, yalnızca 9 Mart'ta 8 milyon dolar arttığı belirlendi. Döviz rezervinde, dalgalı kura geçilmesiyle birlikte son üç haftada yaşanan toplam erime ise 6 milyar 414 milyon dolar oldu. Piyasaların tam anlamıyla çalkalandığı 16-23 Şubat arasındaki ilk hafta döviz rezervi, 5 milyar 362 milyon dolar azalarak 22 milyar 581 milyon dolara gerilemişti. Rezerv, GSM 1800 bedelinin hesaplara girmesi ile Euro tahvil ihracının etkisiyle 16 Şubat'ta 27 milyar 943 milyon dolarla bugüne kadarki en yüksek düzeyine ulaşmıştı. 



</TEXT>
</DOC>
