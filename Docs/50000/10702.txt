<DOC>
<DOCNO> 10702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/spor/ybjkgok.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Davullar Daum için çaldı 
</HEADLINE>
<TEXT>

     ATTİLA GÖKÇE 

     Beşiktaş, II.Christoph Daum dönemine Gaziantep’te davullarla girdi. 
     Davullar Gaziantepspor’un gollerini kutlamak için çalıyordu. Ne davullar sustu, ne de Gaziantepspor durdu 
     Türkiye’de mesleğe ve Beşiktaş’a tartışmalı bir dönüş yapan Daum için acı bir "hoşgeldin karşılaması" idi bu. Coşkulu ortamda çalan davullar Daum’a, Beşiktaş’ın gerçeklerini seslendirdi. Gürültü, gümbürtü ve tam anlamıyla bozgun 
     O, yıllar önce iyi hatıralarla bıraktığı kaptanı Şifo Mehmet’e - yardımcısı Rıza’nın da telkinleriyle - güvendi ama, takım sanırım Alman teknik direktöre hiç güven vermedi. 
     
     Şifo Mehmet ilk onbirde, doksan dakika sahada. Geçen haftanın yıldızı Ayhan ile ortağı Yasin kızakta 
     Kaptana güven "tamödı... Ama o da gemiyi kurtaramadı. 
     Daum’un kendisi gibi çılgın planı hiçbir işe yaramadı. 
     3 - 3 - 1 - 3. Hayret verici bir takım formasyonu ile maça başladı Alman... O dizilişteki bir rakamının temsilcisi kaptan Mehmet, Nihat, Nouma ve Ahmet’ten oluşan üçlü forveti ustalığı ile, paslarıyla destekliyor, ne var ki gerisinde görev alan Tayfur, Karhan, Münch’ten kurulu orta alan pek iş yapamıyordu. İlk yarıda yedikleri gole Şifo’nun da katkısıyla Ahmet Dursun’un ayağından tam 47 saniye sonra karşılık verdiler. Ümitlendiler, celallendiler. Kenarda Daum da neşelendi. Ama bu denklik ikinci yarıda bozuluverdi. Günün yıldızı Hasan Özer’in golleri ve görünmeyen yıldız Mert’in Hasan Özer ve Mustafa Şahintürk’e yaptığı hücum katkıları Gaziantepspor’u uçuruverdi. 
     Hemen söyleyelim. Daum’un başarı şansı ve yeteneğine elbette güveniyoruz. Ancak bu kadrodaki yetersizlikleri hocanın nasıl aşacağını bilemiyoruz. 
     Gaziantepspor Teknik Direktörü Sakıp Özberk maçı baştan sona akıllı kararlarla yönetti. İlk yarıda aksayan orta alanını takım içinde yaptığı rol değişiklikleriyle çok iyi onardı. Batista’yı hücuma dönük oynatarak Beşiktaş savunmasında gedikler açtı. Geriden Mert’in çıkışları beklenmeyen patlamalar yarattı. Beşiktaş üç forvetle saldırıyor ama bırakın etkili olmayı, savunma oyuncusu Mert’in çıkışını bile engelleyemiyordu. Mert, Pascal Nouma’yı durdurmakla kalmadı, skorun fitilini ateşleyen adam olarak da parladı. Yorulan Krivov’un yerine Kemal’i, Hasan Özer’in yerine Maxim’i, Fatih’in yerine de Mustafa Şahintürk’ü gerekli anda oyuna alan Özberk o değişikliklerle golü de buldu. Kenar yönetimde ustalığını bir kez daha kanıtladı. 
     Şifo Mehmet, gayretliydi, etkiliydi ama sınırlı bir enerjiye sahipti. Onca aksaklık ve bozukluğu toparlamaya gücü yetmedi. 
     Beşiktaş, Gaziantep’te önemli bir kayıba uğradı. Bundan sonra kazanacakları neye yarar. Belki gelecek yılı daha sağlam kurgulamaya... Ötesi hayal kırıklığı 
     


 SPOR 

























</TEXT>
</DOC>
