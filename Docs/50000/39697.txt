<DOC>
<DOCNO> 39697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sonspo18.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak Avrupa Şampiyonası fikrine Yunanlı oyunculardan itiraz 
</HEADLINE>
<TEXT>

     Yunanistan'ın önde gelen bazı futbolcuları, 2008 Avrupa Futbol Şampiyonası'nı Türkiye ve Yunanistan'ın ortak düzenlemesi kararına tepki gösterdiler. 
     Yunanistan'ın Espresso Gazetesi'nde yer alan haberde, Panatinaikos'un milli kalecisi Antonis Nikopolidis, ''Tarihimiz unutulmamalı. 4 yıl önce nedereyse savaşa girecektik'' derken, Olimpiakos'un golcüsü Alekos Alexandris, ''Şampiyonayı başka bir ülkeyle değil kendi ülkemin tek başına organize etmesini tercih ederim. Geçmişten gelen bazı sorunları futbolla çözmeye çalışıyorlar. Bu mümkün mü '' dedi. 
     Ancak 2 ülkenin yakınlaşmasını sağlayacağını düşünen Yunan hükümeti, bu ortak organizasyona tamamıyla destek veriyor. 
     Yunan Hükümet Sözcüsü Dimitris Reppas, basına yaptığı açıklamada, ''2 ülkenin futbol federasyonlarının kararına saygı göstermek gerekir. Yunan Hükümeti, bu sportif girişime destek veriyor. Havayı daha iyileştirebiliriz'' diye konuştu. 
     İstanbul'da Salı günü, Futbol Federasyonu Başkanı Haluk Ulusoy ile Yunanistan Futbol Federasyonu Başkanı Vassilis Gagatsis, 2008 Avrupa Futbol Şampiyonası'nın ortak organizasyonu için işirbirliği protokolü imzalamışlardı. 
     2 ülke arasında zaman zaman yaşanan gerginlik, 1999 yılında Türkiye'de, ardından Yunanistan'da meydana gelen depremden sonra yerini ılımlı bir havaya bıraktı. 






</TEXT>
</DOC>
