<DOC>
<DOCNO> 33268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/ekonomi/eko07.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk direnç 10,000 seviyelerinde 
</HEADLINE>
<TEXT>

Kısa vadeli göstergeler çıkışta iken, uzun vadeli göstergeler aşırı satım bölgelerinden dönüyor 
     Zeynep Candan AKTAŞ 

     Haftayı toparlanma çabasıyla geçiren İMKB 100 Endeksi son gün 9,900'ü test etti ancak kapanışı 9,684 puandan gerçekleştirdi. Endeksin kısa vadeli göstergeleri çıkış eğilimini sürdürürken, uzun vadeli göstergeler aşırı satım bölgelerinden toparlanma çabasında. Haftalık MACD geçen hafta verdiği sat sinyalini henüz alıma çeviremedi. Ancak bulunduğu bölge aşırı satım bölgeleri olduğundan riski düşük. Teknik göstergelerin bu görünümü bu hafta da güçlenme ve toparlanma çabalarının piyasaya etki edeceğini gösteriyor. Burada işlem hacmi önem kazanıyor. Senet bazında hareketler izlenebilir. 
     Önceki hafta doların psikolojik sınır olarak kabul edilen 1,300,000'in üstüne çıkmasıyla borsa yaklaşık altı yıl aradan sonra 0,57 centi gördü. Söylenenlere göre geçen yıldan bu yana iç piyasadan toplanan yaklaşık 5-6 milyar dolar tutarındaki para yabancı bankalar aracılığıyla yurtdışına aktarılmış. Son zamanlarda 50-100 bin dolarların bile dışarıya çıkma çabasından söz ediliyor. Yani herkes gemiyi terketme derdinde. Dalgalı kur sistemi ile serbest kambiyo rejiminin bir arada olması bu durumu kolaylaştırıyor. 
     
     Borsa kan kaybediyor 
     Hürriyet Gazetesi’nden Ercan Kumcu bu iki rejimin bir arada yürüyemeyeceğini savunuyor. Gerçekten de iki uygulamanın bir arada olması hem spekülasyona çok müsait bir ortam yaratıyor, hem de kontrol olasılığı yok. İç piyasada döviz alımına, miktarına ve fiyatına müdahale edemezsiniz. Toplanan bu dövizlerin yurtdışına çıkışına da müdahale edemezsiniz. Ve sonrasında da bu dolarları yüksek faizler ödeyerek geri çekmeye çalışırsınız. Tam bir kısır döngü. Önümüzdeki günlerde sanırım sık sık bu kısır döngünün yarattığı sıkıntılarla uğraşmak zorunda kalınacak. Bu arada ülke kaynakları, dışarıya yoğun bir şekilde akıyor, içeride de gelir dağılımı bozuldukça bozuluyor. 
     Borsa da bu ortamda kan kaybetmeye devam ediyor. Endeks TL bazında hangi seviyelerde tutunursa tutunsun dövizdeki dalgalanmalar sürdükçe reel olarak değer kaybı sürebilir. Teknik açıdan 0,57 centin altı oldukça güçlü destek bölgeleri olmasına rağmen, verimli ve dengeli bir ekonomik ortama doğru yol alınmadıkça ciddi toparlanmalardan ya da çıkışlardan söz etmek güç olacak. 
     Bu hafta için endeksin destekleri 9,000 ve 8,500'de iken, dirençler 10,000 ve 10,500 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 

















</TEXT>
</DOC>
