<DOC>
<DOCNO> 6897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sontur04.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Taç Sanayii'nin sahibini, fabrika girişinde vurdular 
</HEADLINE>
<TEXT>

     İzmir'in tanınmış işadamlarından, Taç Sanayii'nin sahibi Necip Tatari, fabrika girişinde uğradığı silahlı saldırıda ayağından yaralandı. 
     Alınan bilgiye göre, olay sabah saat 09.00 sıralarında Çamdibi semti Fatih Caddesi'ndeki Taç Sanayii Fabrikası girişinde meydana geldi. Necip Tatari'nin yanına yaklaşan ve adının Şinasi olduğu belirtilen bir kişi, tabancası ile 4 el ateş etti. Kurşunlardan biri Tatari'nin ayağına isabet ederken, bir başka kurşun, diğer ayağını sıyırdı. Şahıs, daha sonra yaya olarak 1. Sanayi Sitesi'ne doğru kaçtı. 
     Tatari, İzmir Özel Sağlık Hastanesi'nde tedavi altına alınırken, olay yerinde 4 adet boş kovan bulundu. Şinasi isimli şahsın siyah kasket taktığı, üzerinde siyah palto bulunduğu ve 45 yaşlarında olduğu belirlendi. Şahsın, Kaçakçılık ve Organize Suçlar Şube Müdürlüğü'nce de arandığı belirtildi. 
     İlk belirlemelere göre, şahsın bir hafta önce fabrikaya geldiği ve Tatari ile görüşmek istediği, ancak Tatari'nin kabul etmediği öğrenildi. Olayın muhtemelen alacak-verecek meselesinden kaynaklandığı öne sürüldü. 
     
     



</TEXT>
</DOC>
