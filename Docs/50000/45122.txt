<DOC>
<DOCNO> 45122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur21.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı Rumsfeld, yarın Türkiye'de... 
</HEADLINE>
<TEXT>

     ABD Savunma Bakanı Donald Rumsfeld, terörizmle mücadeleye destek çerçevesinde çıktığı Ortadoğu temasları hakkında bilgi vermek üzere yarın Ankara'ya geliyor. 
     Edinilen bilgiye göre, halen Mısır'da bulunan Rumsfeld, ''ikna turunun'' son durağı olan Özbekistan'daki temaslarını tamamladıktan sonra, yarın akşam 21.00 sularında Ankara'da olacak. 
     Rumsfeld, üç gün sürecek turuyla ilgili açıklamasında, gezisinin, ABD Başkanı George Bush'un ''ABD'nin terörizmle uzun bir savaşa hazır olduğu ve bunun bölgedekilerin yardımıyla daha kolay olacağı'' mesajını yinelemek amacını taşıdığını söylemişti. 
     ''Küresel terörizm karşısında bombalar ya da füzelerin değil, istihbaratın belirleyici faktör olacağını'' da belirten Rumsfeld, Suudi Arabistan, Umman, Mısır ve Özbekistan temasları hakkında Ankara'ya bilgi verecek. 
     Rumsfeld, şu anda terörizmle mücadeleyi desteklediğini ancak, operasyonlara askeri destek vermeyeceğini açıklayan Mısır'da bulunuyor. 
     Mısır gibi Suudi Arabistan da terörizmi kınayan açıklamalar yapmakla birlikte, ABD'nin olası bir operasyonunda üslerini kullandırmayacağını belirtmişti. Suudi Arabistan'daki üsler ABD'nin operasyon planlarında kilit rol oynuyor. 
     Rumsfeld'in, ABD Başkanı Bush'un ''harekatın Arap ya da Müslüman dünyasını hedeflemediği'' mesajını ilettiği gezisi, Washington'da ''fırtına öncesi son girişim'' olarak değerlendirilmişti. 
     






</TEXT>
</DOC>
