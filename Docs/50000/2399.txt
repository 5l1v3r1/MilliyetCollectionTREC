<DOC>
<DOCNO> 2399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/spor/spo05.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Formamı istiyorum’ 
</HEADLINE>
<TEXT>

Glasgowlu Tugay, aklını ve yüreğini Milliyet’e açtı, Milli Takım’da yeniden oynamak istediğini söyledi 
     ATTİLA GÖKÇE 

     Meşin yuvarlağı Trabzon’da tanımış, çocuk ayaklarıyla girdiği çim sahada, Galatasaray’ın en göz alıcı çiçeği olarak açmıştı... 
     Tugay Kerimoğlu, on altı yaşından beri Türk Futbolu’nun yıldızlarından biri olarak kariyerine devam ederken, beklenmedik biçimde valizini topladı. Karadeniz insanının genlerindeki gurbete yelken açma geleneğini sürdürdü. İskoçya’nın Glasgow Rangers kulübüyle hiç uzatmadan, dedikoduya pazarlığa yer bırakmadan 3.5 yıllık sözleşme imzaladı. Yeni maceralara yelken açmak, Türkiye’nin kolay paralarını zor idmanla değiştirmek, 30’una merdiven dayamış bir futbolcu için marjinal bir karardı. Ama o hiç pişman değil... 
     Tatilde özleyerek geldiği ülkesinde bazı şeyleri yadırgadı. Üzüntülerini hatırladı. Aklını ve yüreğini Milliyet’e açtı. 
     
"30 saniyede gelirim"      "Ben her zaman diyorum. Milli Takıma ne zaman çağırırlarsa, 30 saniyede burdayım. Şenol hoca benimle eski konular hakkında konuşmak isterse, bilmediklerini de anlatırım. Onunla zaman zaman konuşuyoruz. Beni çağırmıyor diye ona hak veriyorum. Çünkü beni bir anda çağırırsa, bazılarını da ezmiş olur. Tekrar söylüyorum, çağırırsa gelirim. Ben hazırım. Eski formama adayım." 
     "İngiliz kulüplerinden taliplerim var. Ancak İngiltere liginde oynayabilmek için son iki yıl içinde milli takımınızın oynadığı maçların yüzde 75’inde kadroda bulunmak zorundasınız. Ben bu yüzdeyi iki maç eksiğim yüzünden dolduramadım. Bu yüzden de transfer olamıyorum. 
     
"Beşiktaş’la görüşmedim"      "Beşiktaş’la görüşmedim. Gitseydim Kalli zamanında istediklerinde giderdim. Ahmet Hamoğlu’nu dışarda görsem tanımam. Kendisini televizyonda gördüm. 
     "Galatasaray’a haber göndermişim de Beni alın’ diye. Böyle bir şey yok. Amacım orada 2.5 yıl daha futbol oynayıp, İngiltere’ye zıplamak. Galatasaray’da da çok mutluydum. Fatih hoca yerine başka bir hoca olsa, beni buraya görüşmeye yollamaya bile korkardı. Hedefim Avrupa olduğu için gittim. Mutsuz olduğum için değil. 
     
"Hıncal olayında suçsuzum"      Bursa’daki maçtan sonra olan bu olay, benim başıma yıkıldı. Oysa ki, maçtan sonra otobüse bindiğimizde arka koltukta hep birlikte oturuyorduk. Hatta Mustafa Denizli’nin kızı Lal, yanıma gelip Tugay ağabey seni çok seviyorum. Ağabeyim olur musun ’ diye sordu. Ben de, Tabii’ diye yanıt verdim. Bütün bunlar olurken, ön koltuktan birileri Hıncal’ın telefonunu soruyordu. Hem onları dinliyor, hem de Lal ile sohbet ediyordum. O sırada arka koltuğa gelen Mustafa hocaya, Rüştü, Hocam Lal, Tugay’ı ağabey olarak istiyor’ dedi. Hoca, Olur mu kızım hiç öyle şey’ dedi, gitti. Bu sırada millet Hop hop Hıncal top Hıncal’ diye bağırıyordu. Bütün olay bu. Ardından Uluç’la karşılaştık. Durumu anlatıp, suçsuz olduğumu söyledim ve aramızda kalması koşuluyla bunu, kimin söylediğini sordum. Hocan söyledi. Sen de kiminle çalıştığını anla’ dedi. 
     "Glasgow’da arkadaşlarım bana çok sıcak davranıyorlar. Ama bunda, benim onlara olan yaklaşımımın da etkisi var. Sohbet etmeyi seven şakacı insanım. Onlara bu şekilde oltamı attım, hepsi de geldi. Bana Türkçe kelimeler öğrenip söylüyorlar. Merhaba, nasılsın’ diyenler var. Numan, sahanın ortasında secde edip Allah, Allah’ diyor. Şiş kebap’ diye bağırıyor." 
     
"Paramı alıyorum"      "Orada ödeme sorunu diye bir şey yok. Paramı tıkır tıkır alıyorum. Şampiyonlar Ligi’nde galibiyet halinde maç başına 19 bin paund yani 19 milyar lira alıyorduk. Ligde, 1500 ve 3000 paund rakamları arasında değişen primler var. 
     "Hocamız çok araştırmacı. Sürekli internetten futbolcu bakıyor. Aslında bunu tüm Avrupalılar yapıyor. Gözleri Türk futbolcularının üzerinde. Serkan daha Samsun’da oynarken bana sordu. Onu alalım mı ’ diye. Çok şaşırdım. İyi golcü. Hemen alalım’ dedim. Ama, Serkan’ın milli takımda bir kez oynaması yüzünden bu gerçekleşemedi. Beşiktaş’lı İbrahim’i de sordu. Milli Takım’daki olaydan sonra beni aradı, Kafanı hiçbir şeye takma’ dedi. Yani düşünün bir kere. Elin gavuru beni düşünüyor, bizimkisi ise sadece basını." 
     
Emre’ye mesaj      Bırakın, gitsin 
     "Bırakın, Emre gitsin. Düşünsenize, daha 21 yaşında. Orada antrenmanını yapacak, tekniğini geliştirecek, kendisini güçlendirecek. Ama bakıyorsunuz, burada çocuğu resmen dövüyorlar. O tehlike yaratıyor diye rakip üzerine oynuyor. Emre’nin yediği tekmeleri, gençken ben de yedim. Maalesef, Türkiye’de futbol anlayışı bu. Orada ise tam tersi. Ayağa kaldırıp, mücadele edince hakem oyunu devam ettiriyor. Ama adama sert girince Çıkış koridoru şu tarafta’ diyor." 
     

</TEXT>
</DOC>
