<DOC>
<DOCNO> 34712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/yazar/sazak.html </URL>
<DATE> 2001/07/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ANAP'ta kongre hesapları 
</HEADLINE>
<TEXT>

     Hafta sonu toplanacak ANAP kongresine doğru Mesut Yılmaz ve rakipleri arasındaki "başkanlık mücadelesi"nin temposu artıyor. 
     Bakanlardan toplanan "istifa mektupları" Yılmaz'a karşı yarışa giren adayların tepkisine yol açtı. Kabineden imzaları İçişleri Bakanı Rüştü Kazım Yücelen toplamış. Yücelen'in "hükümet komiseri" gibi Yılmaz adına bakanları istifaya davet etmesi genel başkan adaylarınca "kongrenin iradesi"ne müdahale olarak görülüyor. 
     Lütfullah Kayalar böyle bir girişime ihtimal vermek istemediğini söylerken, seçim dönemleri hariç kendisinin de bakanlık yaptığı Özal ve Yılmaz hükümetlerinde kongre hesabıyla bakanlardan istifa dilekçesi alınmadığını belirtiyor. 
     Vehbi Dinçerler ise başından geçen bir olayı anlattı 
     Turgut Özal döneminde Mustafa Taşar aracılığıyla bakanların istifası isteniyor. Sonrasını Dinçerler'den dinleyelim 
     "Yemin ediyorum vermedim. Taşar'la Turgut Bey'e şu mesajı gönderdim Boş kağıda imza atmam. Bana güvenmiyorsa onu söylesin derhal istifa edeyim, ya da kendisi görevden alsın. Ben o zaman istifa etmedim. Özal beni görünce 'ne yani bana güvenmiyor musun ' dedi ve mesele kapandı. Mesut Bey'in bugün bakanlardan istifa mektubu toplatması kongreye müdahaledir. Bu şekilde Meclis grubunun oylarına ipotek konulmuş oluyor. Milletvekilleri bakanlık beklentisine sokuluyor. Mesut Bey kazanırsa ANAP biter. Bunu göremiyorlar." 
     Dinçerler'in öteki itirazı da oy verme şekline. Taşar'ın hazırlattığı "şeffaf sandık"lara rağmen, delegeler soyadı sırasına göre oy kullanmazlarsa baskıya açık hale geleceklerini savunuyor, Dinçerler. Seçim Kuruluna itiraz edecekmiş. 
     Oy dengelerine gelince... 
     Mesut Yılmaz'ın kaybetmesi "sürpriz" olur ama ciddi bir oy kaybına uğrayacağı kesin. 1227 delegenin katılacağı kongrede seçilmek için 614 oy gerekiyor. Yılmaz ilk turda bu çıtayı aşamazsa öteki adaylar kendi aralarında ittifaka gidebilir. Dinçerler, Kayalar ve Eyüp Aşık'a "Muhalefet dayanışmasını şimdiden açıklayalım" çağrısı yapıyor. Vehbi Bey'e göre Pakdemirli ve Akbulut da aday olmalıydı. 
     Kulislerde kongre ertesi ANAP'tan istifalar olacağı da konuşuluyor. 
     Lütfullah Kayalar, İstanbul'da "Hilal Konutları"nda Tayyip Erdoğan'ın katıldığı bir toplantıdan aldığı duyumu anlatırken "Onlar da Mesut Bey'in kazanmasını istiyorlar" yorumunu yaptı. Ancak Kayalar, kongreden umutlu "400'er oy bizimle Yılmaz arasında paylaşılır. Kalan 400 oyun dağılımı sonucu tayin eder. Halk değişim istiyor, parti tabanı bu tepkiyi sandığa yansıtırsa kazanırız." 
     Eyüp Aşık ise Yılmaz'dan kaçacak oylara güveniyor. "Mesut Bey'i Cumhurbaşkanı yapma" vaadi de, ikinci tur taktiği sayılıyor. 
     Sonucu görmek için kongreyi bekleyelim. 
     
     







'Yenilikçiler' nereye 


Sosyal hava 


Sağlıkta yeni düzen 


Kime ne soracağımı Tayyip'in tetikçilerine mi soracağım .. 


"Ben suçluyum hakim bey .." 


Ek kontenjan avantajlı mı 


Devletin olanakları seferber edildi 


ANAP'ta kongre hesapları 


İtalyan sermayesinin yeni haritası 


Bir günde batmıyorlar 1 


Para politikası uygulama gücümüz kalmadı 


Tarihi dilenci çocuklar çevreliyor 


</TEXT>
</DOC>
