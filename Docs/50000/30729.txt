<DOC>
<DOCNO> 30729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur05.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Halı davası sonuçlandı...Vural Savaş tazminata mahkum oldu... 
</HEADLINE>
<TEXT>

     Ankara 3. Asliye Hukuk Mahkemesi, emekli Yargıtay Cumhuriyet Başsavcısı Vural Savaş'ı, bir televizyon programında yaptığı açıklamalarda kişilik haklarına hakaret ettiği gerekçesiyle Anayasa Mahkemesi Başkanvekili Haşim Kılıç'ın eşi Gönül Kılıç'a 2.5 milyar lira manevi tazminat ödemeye mahkum etti. 
     Davanın bugünkü karar duruşmasına, davacı Kılıç'ın avukatları Ahmet Tarım ve Ünaldı Topaklı ile davalı Savaş'ın avukatı Veli Devecioğlu katıldı. 
     Yargıç Naim Özkılıç, davalı Savaş'ın ekonomik ve sosyal durumu ileilgili müzekkerinin geldiğini bildirdi. 
     Davacı avukatları, eski iddialarını tekrarladıklarını ifade ederek, davanın kabulüne karar verilmesini istedi. 
     Davalı avukatı Devecioğlu ise davanın bireysel bir dava olmadığını, kamusallığı aşan tarihsel bir niteliğe sahip olduğunu kaydetti. Devecioğlu, şöyle konuştu 
     ''Sözlü ve yazılı açıklamalarımızda davaya karşı diyeceklerimizi bildirdik. Bizim davacı hanımefendi ile hiçbir kişisel ilişkimiz yoktur. İş, eş ve anne olarak büyük bir saygımız vardır. Davacı tanıklarının beyanları birbirleriyle çelişkilidir. Müvekkilim salona girdiğinde, davacının hareketini görünce rahatsızlık geçirdiğini düşünerek, ambülans çağırayım mı diye sormuştur. Davalı Vural Savaş, yargının en üst düzeyinde yer almıştır. En ufak bir kini de yoktur. Davanın reddini istiyoruz.'' 
     Yargıç Özkılıç, davanın kısmen kabulünü, davalı Savaş'ın yayın tarihinden itibaren işleyecek yasal faizi ile 2.5 milyar lira manevi tazminatı, davacı Kılıç'a ödemesini kararlaştırdı. 
     Naim Özkılıç, davacı Kılıç'ın, Kanal 6 Televizyonu yönünden istediği ''meni müdahale'' talebinin de kabulüne karar vererek, ''Ceviz kabuğu'' programının, Savaş'ın açıklamalarının yayınlandığı bölümünün bir daha yayınlanmamasını da kararlaştırdı. 
     
     
     







</TEXT>
</DOC>
