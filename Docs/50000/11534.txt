<DOC>
<DOCNO> 11534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sonspo07.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Fatih Terim'e soğuk 
</HEADLINE>
<TEXT>

     İtalyan spor kamuoyu, Milan takımının gelecek sezonki teknik direktörü adaylarında artık Fatih Terim'i favori göstermiyor. 
     Alberto Zaccheroni'nin teknik direktörlüğüne son verilmesinden sonra Cesare Maldini-Mauro Tassotti ikilisini göreve getiren Milan'da, herkes gelecek sezon kimin teknik direktör olacağını merak ediyor. 
     İtalyan basını çok uzun zamandır Milan'ın gelecekteki teknik direktörü olarak Terim'e kesin gözü ile bakarken, son üç gündür başka alternatifler ortaya atılmaya başlandı. 
     Gazetelerde bugün yer alan haberlerde çok farklı iddialar atılırken, ortak görüş olarak Terim'in, Milan'a gelmesinde ''hissesinin azaldığı'' savunuldu. 
     La Gazzetta dello Sport gazetesi, yeni göreve getirilen eski Milanlı futbolcu Mauro Tassotti'nin son olarak genç takımı çalıştırıyordu sezon sonuna kadar başarılı olması halinde, gelecek sezon teknik direktör olarak kalabileceğini, alternatiflerin de Lippi ve Terim olduğunu belirtti. 
     Gazete, Tassotti'ye yüzde 40, Lippi ve Terim'e yüzde 30'ar ihtimal verirken, kırmızı-siyahlı kulübün ayrıca Arrigo Sacchi ve Franco Rijkaard ikilisiyle de ilgili projesi olduğu ileri sürüldü. 
     Milan'da futbolcu çalıştırıcısı olarak Vincenzo Pincolini'nin göreve getirilmesinin, Terim için bir handikap teşkil ettiği söylenen haberde, ''Kendi ekibini kurmak isteyen Terim'in bu durumda yardımcılarıyla birlikte Milan'a gelme şansı yok'' denildi. 
     Corriere dello Sport gazetesi de, birinci sayfasında ''Zaccheroni ve Terim'e de güle güle, Berlusconi şimdi Lippi'yi düşünüyor'' başlığını attı. Gazete, Milan'ın gelecek konusunda Terim'i dondurduğunu öne sürerken, ''Türk teknik adam Milan'da artık daha fazla heyecan yaratmıyor'' yorumunu yaptı. 
     
     



</TEXT>
</DOC>
