<DOC>
<DOCNO> 9268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/guncel/agun.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm korkusu iki saat sürdü 
</HEADLINE>
<TEXT>
Hastanede dehşet anları 
Bir sigara izmariti az daha büyük bir faciaya neden oluyordu 
     Samsun SSK Hastanesi’nin ana binasından ek binaya atılan bir sigara izmariti nedeniyle çıkan yangın, tedavi altındaki 389 hastaya korkulu saatler yaşattı. İtfaiyenin iki saatte kontrol altına alabildiği yangın sırasında panik içinde tahliye edilen hastalar, Tıp Fakültesi, Devlet Hastanesi, Askeri Hastane ve Doğumevi’ne sevk edildi. 
     Fevziçakmak’taki 10 katlı SSK Hastanesi’nin üst katlarından, poliklinik ve ameliyathaneler için inşaatı devam eden bitişikteki ek binanın çatısına atılan bir izmarit, izolasyon malzemesi döşenen çatıdaki elyafın tutuşmasına neden oldu. Yangın sonucu, bir anda hastanenin tüm katları yoğun duman içinde kaldı. 
     
     Bir hasta kalp krizi geçirdi 
     Sedye ve kucaklarda binadan çıkarılan hastalar, daha sonra üç hastaneye ve doğumevine nakledildi. Tahliye sırasında, Kardiyoloji Servisi’nde yatan Ahmet Çalışkan adlı bir hasta da kalp krizi geçirdi. 
     Vali Muammer Güler, Büyükşehir Belediye Başkanı Yusuf Ziya Yılmaz ve Emniyet Müdürü Mustafa Aydın da, olay yerine gelerek söndürme çalışmalarını izledi. SSK Hastanesi Başhekimi Dr. Ersin Yılmaz, "Olay üzücü. Hastaların yoğun dumandan zehirlenme ihtimali belirince herkesi tahliye ettik. Tek tesellimiz can kaybı ve yaralanan kimse olmaması" dedi. 
     


 GÜNCEL 
















</TEXT>
</DOC>
