<DOC>
<DOCNO> 21101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/spo01.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL’IN NİYETİ YOK 
</HEADLINE>
<TEXT>

Gençlerbirliği deplasmanında galibiyeti koruyamadı. Fevzi’nin inanılmaz hatasıyla Başkent’te puansız kaldı, Avrupa Kupaları’na katılma şansını yine mucizeye bıraktı 
     BİLAL MEŞE 

     Ahh Fevzi ahhh Geçtiğimiz sezon Galatasaray maçında bacak arasından topu kaçırdı, Beşiktaş’ı şampiyonluktan etti... Dün de Ankara’da "yediği skandal" bir golle Beşiktaş’ı bu kez olası Avrupa Kupası’nın dışına itti... Fevzi bu ne yapacağı belli olmaz. Geri paslarda insanın yüreğini ağzına getiriyor. Ya topu ıska geçiyor, ya da rakibe veriyor... Dün de Sellami zor pozisyonda topu kalecisine vermek zorunda kaldı. İki ayağıyla bağlantısı bulunmayan Fevzi, Ümit Karan’a çalım atmaya kalktı... Attı, ama ne atma Topu filelerde gördü, Kartal’ın hayalini bir kez daha yıktı. Kazandığı her topu kullanırken, oyun kurallarını da ihlal etti. Kaleci atışlarını sürekli ceza alanının dışından yaptı. Allah’tan Aykut Gümülü, bu pozisyonları görmedi. Nihat’la Bayram’a çok üzüldük. Doksan dakika süreyle Gençlerbirliği karşısında savaştılar. Ama emekleri maalesef kaleci Fevzi’nin yüzünden heba olup gitti. Tribündeki onlarca taraftara da yazık. Müthiş destek verdiler, ama sonunda pes ettiler ve sırtlarını sahaya döndüler. 
     
     8. dakikada Nihat soldan indi. Tolga’dan klas hareketlerle sıyrılarak ceza alanına girdi. Altı pas içine kesti. İyi yükselen Bayram kafayı çaktı 0 - 1 
     16. dakikada Ahmet Dursun ara pasıyla Nihat’ı kaçırdı. Genç futbolcu Mehmet’ten zor sıyrıldı, ortaladı. Ancak Beyhan bu pozisyonu kornerle önledi. 
     58. dakikada yaklaşık 30 metreden kazanılan serbest vuruşu Ümit Karan kullandı. Bu futbolcunun yerden sert şutunda top defansa çarpınca kaleci Fevzi kontrpiyede kaldı 1 - 1 
     66. dakikada Sellami’nin geri pasında kaleci Fevzi, Ümit Karan’a çalım atmaya kalkınca topu kaptırdı. Golcü futbolcuya ağları görmek kaldı 2 - 1. 
     80. dakikada Phiri sağdan indi. Topu sol tarafta bekleyen Kona’ya kesti. Ancak Kona boş pozisyonda olmasına rağmen topu üstten auta gönderdi. 
     
Maçın karnesi      HAKEMLER Serdar Tatlı , Aykut Gümülü , Şahan Yılmaz 
     GENÇLERBİRLİĞİ Hasan - Tolga , Beyhan , İsmail Güldüren - Mbaiha Mustafa Dk.28 , Serkan , Thomas , Phiri , Mehmet Ünal Dk.78 - Ümit Karan , Kona İsmail Doğan Dk.90 
     YEDEKLER Ziya, Ömer, İdris, Zafer 
     BEŞİKTAŞ Fevzi - Erman , Ali Eren , Sellami Fazlı Dk.68 - Karhan Yasin Dk.80 , Tayfur , Ayhan Mehmet Dk.70 , Bayram , Münch - Ahmet Dursun , Nihat 
     YEDEKLER Shorunmu, Ümit, Tunç, İlhan 
     GOLLER Bayram Dk.8 , Ümit Karan Dk.58 ve 66 
     SARI KART Ümit Karan, Kona G.Birliği 
     
Beşiktaş’a protesto      KARTAY YİĞİT 

     SİYAH - Beyazlı takımın yenilmesi taraftarlarını çileden çıkardı. Son dakikalarda futbolculara sırtlarını dönen seyirciler, Metin, Ali, Feyyaz şarkıları söyleyip, "Formayı çıkarın, çıplak oynayın ruhsuzlar. En büyük taraftar, oyuncular sahtekar. Nouma’yı satanı biz de satarız" diye bağırdılar. Futbolculara bozuk para yağdıran taraftarlar otobüse de taş attılar. 
     TEKNİK Direktör Daum, "Futbolun ne kadar güzel olabileceğini ilk yarı, ne kadar da iğrenç olabileceğini ikinci yarı gördük. Beşiktaş’ın büyük takım olabilmesi için sabırlı olmaya ihtiyacı var. Bundan sonra önümüzdeki sezona bakmalıyız" dedi. Alman hoca, önemli maçlarda büyük oyuncuların maçı kurtardığını, bu maçta büyük oyuncuyu aradığını söyledi. 
     
Anlamlı ziyaret      Beşiktaş Teknik Direktörü Cristoph Daum, Lösemili Çocuklar Vakfı’nı LÖSEV ziyaret etti. Asbaşkan Yıldırım Demirören ve Menajer Sinan Engin ile birlikte giden Daum, çocuklara hediyeler verdi. 
     



 SPOR 































</TEXT>
</DOC>
