<DOC>
<DOCNO> 41462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur16.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir cinayet hayatını değiştirdi, Fuat N. okullu oldu... 
</HEADLINE>
<TEXT>

     İşadamı Üzeyir Garih cinayetinden sonra gözlem altına alınan, daha sonra serbest bırakılan 13 yaşındaki Fuat N., okula başladı. 
     Eyüp Merkez İlköğretim Okulu'nda 4. sınıfa kaydı yapılan Fuat N., babasıyla öğle vakti geldiği okulda basın mensuplarının sorularını yanıtladı. 
     Okulu 4 yıl önce parasızlık nedeniyle bıraktığını ve yeniden başlamaktan dolayı çok sevindiğini belirten Fuat N., ''Hayatım kurtuldu. Şimdi derslerimi düşünüyorum. Derslerime çok çalışacağım'' dedi. Fuat N., Garih cinayetinin ardından yaşadıklarını ise ''Korku dolu bir kabus gibiydi'' sözleriyle tanımladı. 
     İlk harçlık polisten 
     Karakol Amiri Doğruer, Fuat N.'yi basına görüntü vermesi için okul kapısına çıkarırken, ilk okul harçlığını da verdi. Fuat N. de, 1 milyon lira harçlık aldığı Doğruer'in elini öptü. 
     Ne olmak istediği sorulunca daha önce ''deniz kaptanı'' yanıtı veren Fuat N., Doğruer ve diğer polislerin yanında tekrar aynı soru yöneltilince bu kez ''Başkomiser olmak istiyorum'' dedi. 
     Fuat N., ''Polislerin seni dövdüğünü söylüyordun'' diyen gazetecilere de, ''Onlar başka polislerdi'' şeklinde karşılık verdi. 
     
     
     







</TEXT>
</DOC>
