<DOC>
<DOCNO> 41017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur19.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Garih cinayetinde polisin kafası karıştı Otoparkçı yine gözaltında 
</HEADLINE>
<TEXT>

     İşadamı Üzeyir Garih cinayetiyle ilgili daha önce bilgisine başvurulan otoparkçı Ayhan Yıldız, soruşturmayı yürüten İstanbul DGM Cumhuriyet Savcısı Bekir Raif Aldemir'in talimatıyla gözlem altına alındı. 
     Garih'in Eyüp Mezarlığı'nda 25 Ağustos Cumartesi günü öldürülmesi olayına ilişkin 3 gün önce Kayseri'de yakalanarak İstanbul'a getirilen katil zanlısı er Yener Yermez'in sorgusu, İstanbul Asayiş Şube Müdürlüğü'nde sürüyor. 
     Soruşturmayı yürüten İstanbul DGM Cumhuriyet Savcısı Aldemir, daha önce şubede 2 kez bilgisine başvurulan, Yermez'in İstanbul'a getirilmesinin ardından, tekrar şubeye getirilerek ''yüzleştirme'' yaptırılan otoparkçı Ayhan Yıldız'ın kendisine getirilmesini istedi. 
     Bu talimat üzerine gözlem altına alınan Yıldız, polis ekipleri tarafından şubeye getirilmeden doğrudan Savcı Aldemir'e götürüldü. 
     Ayhan Yıldız, bazı televizyon kanallarındaki yayınlara da katılarak, ''Olay günü katil zanlısı Yener Yermez ile önceki gün savcılıkça serbest bırakılan Pınar Konuşkan'ı, mezarlıkta beraber gördüğünü'' söylemişti. 
     

</TEXT>
</DOC>
