<DOC>
<DOCNO> 21127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/yazar/congar.html </URL>
<DATE> 2001/05/14/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Nükleer yarış yeniden başlamasın... 
</HEADLINE>
<TEXT>

     ABD Başkanı George W. Bush'un 1 Mayıs konuşması, uluslararası gündemin önümüzdeki dönemdeki en kritik konularından birini belirledi. Bu konu, 1970'lerden beri geçerli "nükleer caydırıcılık" yaklaşımını terkeden ve sadece karada, havada ve denizde değil, uzayda da silahlanma yarışı başlatmaya aday yeni Amerikan savunma stratejisidir. 
     Nasıl hayata geçirileceği, hem teknolojik, hem siyasi bakımdan henüz netleşmemiş olan bu stratejinin dayandığı sözde "Soğuk Savaş sonrası - sonrası post - post Cold War " rasyonellere ve silahsızlanma konusunda mevcut anlaşma ve anlayışları geçersiz kılma potansiyeline bakarak, uluslararası güvenlik alanında bir "devrimin" eşiğine gelindiğini söyleyenler var. 
     
Pazarlama atağı      Nasıl bir devrim 
     Sorunun yanıtına katkı yapan bir açıklama, geçen hafta Paul Wolfowitz'den geldi. Bush'un yeni nükleer stratejisini "eşe dosta ve de rakiplere" pazarlama görevini üstlenen üç ayrı ABD heyetinden "işi en zor olanına" başkanlık eden Savunma Bakan Yardımcısı, Berlin'de şöyle dedi 
     "Başkalarından bizimle aynı görüşte buluşmalarını istememiz için çok erken, zira biz de henüz ne yapacağımız konusunda kesin bir fikre sahip değiliz." 
     Kuşkusuz Wolfowitz bu sözleriyle, Bush yönetiminin niyeti konusunda ciddi çekinceler taşıyan Avrupalılar'a, "Kimseye emrivaki yapmıyoruz, bir fikri birlikte geliştirmeye çalışıyoruz" diyerek diplomasi yapıyordu, ancak bir yandan da yeni stratejinin işleyip işlemeyeceği konusunda ABD'de de varolan kuşkuları ele veriyordu. 
     Wolfowitz'in misyonu zordu zira ziyaret ettiği Batı Avrupa başkentlerinde de, Moskova'da da, ikna olmaya "dünden hazır" muhataplar karşılamadı onu. ABD Dışişleri'nin üç numarası Marc Grossman'ın, aynı pazarlama turu çerçevesinde Ankara'da bulduğu "destek" havasını yakalayamadı. 
     Türkiye Grossman'a, "nükleer kalkana sıcak baktığını" belli ederken, Rusya "Amerikalılar, 30 yıllık anlaşmaları yırttıktan sonra, uluslararası güvenlik sorunlarını nasıl çözecekleri konusunda ikna edici bir argüman getirmediler" diyerek uğurladı Wolfowitz'i. 
     
İki unsurlu plan      Bu hafta Rusya ve ABD dışişleri bakanlarının buluşmasında, haziran ortasında da olası bir Bush - Putin zirvesinde yeniden ele alınması beklenen "füze savunma planı" iki önemli unsura sahip. 
     Bunlardan, Bush yönetimine bir ölçüde pazarlama kolaylığı sağlayan ilki, ABD'nin gerekirse tek taraflı olarak ciddi oranda nükleer silah indirimlerine gitme eğilimi. İkinci ve asıl unsur ise, Kuzey Kore, İran ve Irak gibi ülkelerden gelebileceği söylenen nükleer tehdide karşı ABD'yi ve Türkiye dahil müttefiklerini, hatta "belki bir gün" Rusya'yı da koruyacak bir nükleer kalkanın kurulması. 
     Bu iki unsurun ortak noktası ise, son 30 yılın uluslararası güvenlik düzenlemelerinin belkemiğini oluşturan silahsızlanma anlaşmalarının ve bu anlaşmalardaki "karşılıklılık" ilkesinin terkedilmesi. 
     Tabii, bir hamlede yırtılıp atılmasa bile, baştan itibaren adım adım geçersiz kılınacak olan da, füze savunma sistemlerini büyük ölçüde yasaklayan 1972 tarihli Anti - Balistik Füze ABM Antlaşması. 
     
Tek taraflılığın riski      Sonuncusu, hala uygulanmayı bekleyen 1993 tarihli "Start - 2" olan uluslararası anlaşmaların, silahsızlanma sürecini son yıllarda işletemediği kuşkusuz haklı bir eleştiri. ABD de, Rusya da aşırı bir uzun menzilli nükleer silah varlığına sahip ve bu silahların azaltılması için yeni bir kampanya gerekli. 
     Ancak Bush yönetiminin, silahsızlanmadaki tıkanıklığı aşma adına, silahsızlanmayı karşılıklı olarak bağlayıcı belgeler yerine, tek taraflı niyetlere ve Moskova ile "gayriresmi" anlayış birliklerine dayandırmayı öngörmesi, sorunu çözmekten ziyade boyutlandırma riski taşıyor. 
     Silahsızlanma anlaşmalarının terkedileceği bir dünyada, nükleer savaş gücüne sahip ülkelerin sayısı acaba bugünkü gibi, iki elin parmaklarından az kalabilir mi 
     Halen bu güce sahip olduğu bilinen ülkelerin, ABD, Rusya, Çin, Fransa, Britanya, Hindistan, Pakistan ve büyük olasılıkla İsrail ile sınırlanmasında, Nükleer Silahların Yayılmasını Önleme Antlaşması NPT belirleyici olmadı mı 
     "Bush devrimi" NPT'yi de tehlikeye atarak, nükleer silahların yaygınlaşmasına kapıyı aralamaz mı 
     
Kalkanın zaafları      Planın ikinci unsuru olan "nükleer kalkan", Türkiye'de yepyeni bir savunma teknolojisinin şemsiyesi altına girme heyecanı yaratadursun, ciddi bazı soruları da beraberinde getiriyor. 
     Bunlardan ilki, belirsizlik. Maliyeti 100 milyar dolar olarak tahmin edilen sistemin teknolojik fizibilitesi halen soru işareti. Bugüne kadar yapılan denemelerde başarısızlık oranı, başarıdan fazla. 
     İkinci soru, "sebep - sonuç" ilişkisi konusunda. Bush, nükleer kalkan argümanını, ülkesine yönelik yeni tehdidin, Rusya ya da Çin'den gelecek bir nükleer saldırı değil, Kuzey Kore, İran, Irak gibi ülkelerin nükleer başlıklı balistik füzelerle ABD'yi hedef alması olduğu görüşüne dayandırdı. 
     Bush'a, Pyongyang'ın ve Tahran'ın, hatta Bağdat'ın bile böyle bir işe kalkış a mayacağını söyleyerek karşı çıkanları bir yana bırakıyorum. 
     Kanımca, ABD'deki birçok silah sız lanma uzmanının itirazı çok daha ciddi. Bu itiraz, ABD'ye düşman şu ya da bu "haydut" devletin, dünyanın en büyük nükleer gücüne karşı bir balistik füze saldırısına girişmektense, kitlesel kıyımı, bir teröristin çantasında ya da bir kamyonun arkasında göndermeyi yeğleyeceğidir. 
     Üçüncü soru, nükleer caydırıcılığı ve bağlayıcı anlaşmaları terkederek kalkan teknolojisine yönelmenin, dünyayı daha az güvenli bir yere dönüştürme tehlikesine ilişkin. ABD'nin füze savunma sistemi kurmasının, sadece Rusya ve Çin'de değil, nükleer savaş gücü olan ya da bu gücü yakalamaya yakın tüm ülkelerde yeni bir silahlanma dalgasını besleyeceğine, 30 yıldır bir ölçüde dizginlenmiş olan nükleer yarışın şahlanacağına inananlar var. 
     Bu tehlike, dünyanın barışçı geleceğine katkı yapmak isteyen her başkente önemli görev yüklüyor. Washington'a "Sizinle beraberiz" diye peşinen "sadakat" bildirmektense, soruların ve risklerin ciddiyetine vakıf bir üslupla tartışmaya girmek gerek. Bush yönetimi "Kesin bir fikrimiz yok" derken, bu tartışmayı "nafile" saymamız için erken. 
     
     







14 Mayıs 


Seçemezsiniz anneleri 


Nihavent konak ve vivace yükseliş 


Nükleer yarış yeniden başlamasın... 


Küreselleşmenin dayanılmaz ağırlığı 


Para ve düdük 


YÖK ve Sezer 


"Küçük Gerçek"ler 


Ulusal onurumuzu nasıl koruruz 


Ben bir vatan haini’ oldum 


</TEXT>
</DOC>
