<DOC>
<DOCNO> 47340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sondun22.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Terörizme karşı başlatılan savaş 2 yıldan uzun sürebilir" 
</HEADLINE>
<TEXT>

     ABD Başkanı George Bush, ülkesi önderliğinde terörizme karşı başlatılan savaşın birçok alanda ve 2 yıldan fazla sürebileceğini bildirdi. 
     Bush, Asya ülkeleri haber ajanslarına yaptığı açıklamada, ''insanlar, terörizmle savaşmaktan yorulacaklar. Bu arada bu, 2 yıldan fazla sürebilir'' dedi. 
     ABD Başkanı Bush, ''Çeşitli alanlar bulunuyor. Terör saçan hükümetler olduğu sürece savaşa gerek var'' diye konuştu. 
     Bush, Japonya'daki ekonomik reformlar konusunda, Japonların, Başbakan Junichiro Koizumi'nin ekonomik reformlara hız kazandırmaya yönelik taahhütleri uygulamasına yardımcı olmaları gerektiğini söyledi. 
     ''Kendisinin ve Koizumi'nin, Japon ekonomisiyle ilgili konuşmalarda birbirlerini çok iyi anladığını'' belirten Bush, Japon ekonomisinin güçlü olmasının ve iyileşmesinin dünya için çok önemli olduğunu bildirdi. 
     ABD Başkanı George Bush, Kuzey Kore'yi de, ABD'nin Afganistan'daki askeri harekatından faydalanarak, Güney Kore'yi tehdit etmemesi yolunda uyardı. 
     Bush, Kuzey Kore lideri Kim Jong-il'in, Güney Kore'yi ziyaret etmemesinden ve ülkesiyle Amerikalı temsilciler arasındaki görüşmeleri kabul etmemesinden dolayı, kendisini ''düş kırıklığına'' uğrattığını söyledi. 
     Öte yandan ABD Başkanı George Bush'un, Şangay'da 20-21 Ekim'de yapılacak Asya Pasifik Ekonomik İşbirliği APEC zirvesine katılmak üzere Washington'dan ayrıldığı bildirildi. 
     Bir Beyaz Saray yetkilisi, Başkan'ın ''Air Force One'' uçağının Washington yakınlarındaki Andrews hava üssünden kalktığını belirterek, Bush'un Sacramento'da iş adamları ve askeri personelle görüşmesinden sonra Şangay'a uçacağını söyledi. 
     Bush'un, zirvede terörizme karşı açtığı savaşa destek bulmaya çalışacağı ve küresel büyümeyi yeniden canladırmanın yollarıyla ilgili konuşma yapacağı kaydedildi. 
     Başkan Bush'un Şangay ziyareti, ABD'de 11 Eylül'deki terörist saldırılardan sonra yurtdışına yapacağı ilk seyahat olacak. 
     






</TEXT>
</DOC>
