<DOC>
<DOCNO> 13579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/spor/spo04.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"BREZİLYA MADEN GİBİ" 
</HEADLINE>
<TEXT>

Trabzonspor Başkanı Özkan Sümer, sambacı futbolculara hayran kaldı, "Bu pazarı iyi değerlendirmeliyiz" mesajını yolladı 
     TRABZONSPOR’da yabancı transferinin kendisine bırakılmasını isteyen Başkan Özkan Sümer, Brezilya’dan umutlu mesajlar gönderdi. Sümer, "Burada mükemmel bir pazar var. Bunu iyi değerlendirmeliyiz. Futbolcular çok yetenekli. Üstelik menajerlerin 4 - 5 milyon dolara önerdiği oyuncuların fiyatı burada 1.5 - 2 milyon doların üzerine çıkmıyor" dedi. 
     HOLLANDA temsilcisi Hakan Karataş da, Vitesse’de forma giyen 1.90 boyundaki Belçikalı forvet Bob Peters ile AZ 67 Alkmaar’da oynayan 21 yaşındaki Nelise’yi önerdi. Listede gurbetçiler Roda’da oynayan Fatih ile PSV Einthoven’den Suat da yer alıyor. Ayrıca Gürcistan Milli Takımı’ndan Janosiya ve Ashwediya da yakın takibe alındı. 
     
     Lange krizi 
     TRABZONSPOR’un Norveçli golcüsü, Brugges’e attığı imzada yerel mahkemelerin kendini haklı bulması üzerine Belçika’ya gitti. Futbol Şube Sorumlusu Serdar Bali, "FIFA lehimize karar vermesine rağmen yerel mahkeme Lange’yi haklı buldu. Lange de, bunu düşünerek Belçika’ya gitti. Kendisine izin vermedik. Bu hareketiyle kendini yaktı" diye konuştu. 
     
     Oktay formda 
     TRABZONSPOR, Y.Yozgat maçının hazırlıklarını dün yardımcı antrenörler İhsan Derelioğlu ve Fethi Türkoğlu yönetimindeki çalışmayla sürdürdü. Bordo - Mavili takımda sakat Nikolovski, Güngör, Osman ve Murat ile milli futbolcular antrenmana katılmadı. Ağrıları olduğu için önceki günkü idmana çıkmayan Oktay ise dün formda gözüktü. 
     


 SPOR 






























</TEXT>
</DOC>
