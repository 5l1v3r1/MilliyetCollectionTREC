<DOC>
<DOCNO> 11060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur19.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den bedelli askerlik için yasa önerisi 
</HEADLINE>
<TEXT>

     DYP Trabzon Milletvekili Ali Naci Tuncer, 21 yaşından büyük, halen askerlik görevini yapmamış Türk vatandaşlarının 20 bin Alman Markı karşılığında bedelli askerlik yapabilmeleri için yasa önerisi hazırladı. 
     TBMM Başkanlığı'na sunulan öneriye göre, fiili askerlik hizmetine başlamamış, 31 Mart 1980 tarihinden önce doğan Türk vatandaşları, bu yasanın yürürlüğe girdiği tarihten itibaren 3 ay içinde başvuruda bulunmaları, 20 bin Alman Markı ya da karşılığı Türk Lirası'nı ödemeleri ve temel askerlik eğitimini yapmaları koşuluyla askerlik hizmetlerini yerine getirmiş sayılacaklar. 
     Sözkonusu uygulama kapsamında yatırılacak 20 bin Alman Markı veya karşılığı yabancı para ya da Türk Lirası, 3 eşit taksitte ödenecek. Önerinin gerekçesinde, Türkiye'nin olağanüstü bir ekonomik sıkıntı yaşadığı, çok ciddi nakit ihtiyacı bulunduğu belirtilerek, ''Yaklaşık 150 bin vatandaşımızın 20 bin Alman Markı ödemesiyle ekonomiye yaklaşık 1.5 milyar dolarlık bir katkı sağlanmış olacaktır'' ifadesine yer verildi. 




</TEXT>
</DOC>
