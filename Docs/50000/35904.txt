<DOC>
<DOCNO> 35904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo11.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Milan'a beni alın diye haber yollamadım" 
</HEADLINE>
<TEXT>

     Galatasaray'ın milli futbolcusu Ümit Davala, İtalyan basınında yer alan haberleri yalanlayarak, ''Ne AC Milan'a ne de başka bir İtalyan kulübüne Beni alın diye haber yollamadım'' dedi. 
     Milli futbolcu, kendisine ait olan ''www.umitdavala.com'' isimli internet sitesinde yaptığı açıklamada, son günlerde gazete ve televizyonlarda kendisiyle ilgili haberleri şaşkınlıkla izleyip okuduğunu belirterek, ''İddialara göre ben başta AC Milan olmak üzere,İtalyan kulüplerine haber yollayarak beni Galatasaray'dan transfer etmelerini istemişim. Oysa ben, bu konunun daha önce yaptığım açıklamalarla kapandığını düşünüyordum. Telefonlarım 2 gündür hiç susmuyor. Ben tekrar söylüyorum, ne AC Milan'a ne de başka bir İtalyan kulübüne, 'beni alın' biçiminde bir haber yollamadım, yollamam da. Bu benim, ne meslek ahlakıma ne de profesyonelliğime sığar'' diye konuştu. 
     Kendisine daha geçen sezon bitmeden resmi olarak gelen çok ciddi önerilerin bulunduğunu hatırlatan Ümit Davala, bu önerileri yöneticilerine ilettiğini ve bunların içinde İtalyan takımlarının da bulunduğunu bildirdi. Ümit, Galatasaray ile sözleşmesinin sürmesi nedeniyle, bu önerilerin hiçbirine kendisinin yanıt vermediğini vurguladı. 
     
     Seneye herşey farklı olacak 
     Bu sezon sonunda sözleşmesinin sona erdiğini de hatırlatan Ümit Davala, ''Seneye herşey farklı olacak'' diyerek kesinlikle transferi düşündüğünü ima etti. 
     Gelecek sezon gelecek önerilere kendisinin de yanıt verebileceğini anlatan Ümit, sözlerini şöyle sürdürdü 
     ''Galatasaray'ı ve ülkemi çok seviyorum. Daha önce de söylediğim gibi artık ben bir futbolcunun Galatasaray'da ve Türkiye'de elde edebileceği tüm başarıları yaşadım. 4 yıl üst üste şampiyonluk, sayısız kupalar, şampiyonluklar. Ve tabi ki en önemlisi daha önce Türkiye'de hiçbir kulübün elde edemediği bir başarıyı elde ederek, 
     UEFA Kupası'nı ve Avrupa Süper Kupası'nı arkadaşlarımla birlikte Türkiye'ye getirmenin onurunu yaşadım. Birçok futbolcunun yaşamayı hayal bile edemediği sevinçleri tattım. Artık yeni hedefler peşinde koşmam gerektiğine inanıyorum. Tüm meslektaşlarım gibi benim de hayallerimi Avrupa'da top oynamanın süslediğini daha önce de belirtmiştim. Bu nedenle kulübümü de düşünerek daha sezon başında benimle ilgili düşüncelerini şimdiden gerçekleştirmelerini istemiştim. Sonuç olarak yöneticilerimiz 1 yıl daha burada kalmamın doğru olacağına karar vermiş olacaklar ki bu konuda bana hiçbir şekilde geri dönmediler.'' 
     
     Herşeyimi ortaya koyacağım 
     Ümit, sezona iyi başladığını ve Galatasaray'ın başarısı için herşeyini ortaya koyacağını bildirdi. Tüm eleştirilere kulaklarını tıkadığını belirten yıldız oyuncu, ''Nihayetinde, ben profesyonel bir futbolcuyum. Tüm eleştirilere kulaklarımı tıkamış durumdayım. Sezona oldukça iyi başladım ve bunu bu şekilde sürdürmek istiyorum. Yüreğimi futbolumu ve varolan herşeyimi ortaya koyarak bana maddi ve manevi olarak birçok şey kazandıran canımdan çok sevdiğim kulübüm için terimi akıtmaya devam edeceğim'' diye konuştu. 
     
     Paparazziler canını sıktı 
     Ümit Davala, sitesinde bu hafta magazin gazetecilerinin canını sıktığını da kaydederek, kendisini internetten izleyenlere dert yandı. 
     Ünlü olmanın en zor tarafının zaman zaman özel yaşantıya yapılan tecavüzler olduğunu söyleyen Ümit, sözlerini şöyle tamamladı 
     ''Ailenizden bile olsa genç bir kızla, normal bir insan gibi sokaklarda rahatça yürüyemezsiniz. Okul arkadaşınız, mahalle arkadaşınız ya da yakın arkadaşınız, paparazilerin gözünde hep sevgilinizdir. Bırakın onu, sizden imza isteyen bir bayan hayranınızla bile yan yana fotoğrafınızı çekseler altına yazılacak şey hep aynı olur. Bu bir tek benim değil, bütün arkadaşlarımın ortak sorunu. Bu hafta da benzer bir olayı yaşadım. Bir paparazi beni bir kız arkadaşımla görüntüledi. Fakat davranışları hiç iyiniyetli değildi. İzin almadan fotoğraflarımızı çektiği gibi tuzak sorular sordu. Bunun üzerine de kendisiyle oldukça gergin dakikalar yaşadık. Sizden bir ricam var, özellikle magazin basınında benimle ilgili çıkan her habere inanmayın.'' 







</TEXT>
</DOC>
