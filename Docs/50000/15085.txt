<DOC>
<DOCNO> 15085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/yasam/yas03.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Her gün bilmeden onlarca kez suç’ işliyormuşuz da haberimiz yok .. 
</HEADLINE>
<TEXT>
Aydının suç aleti SİİR VE KARANFİL 
Polis, şiir okumayı ve karanfil dağıtmayı suç’ sınıfına soktu. Bu 'yıkıcı eylemlere' kalkışan sanıkların bir yıl hapsi isteniyor 
     GÖKÇER TAHİNCİOĞLU Ankara 

     Eskişehir Halkevi'nin beş yöneticisi hakkında 'izinsiz bildiri okumak' suçundan açılan davada savcılık mahkemeye dudak uçurtacak türden deliller sundu. Polis, yöneticilerin 'Barış' adlı şiiri okumalarını ve öğrencilere 'karanfil' dağıtmalarını suç delili olarak gösterdi. 
     Eskişehir Halkevi yöneticileri hakkında, geçtiğimiz yılın Temmuz ayından bu yana işledikleri 'suçlara' ilişkin bir yıla kadar hapis istemiyle dava açıldı. 
     Savcılık, işlenen 'ağır suçlar' nedeniyle derneğin kapatılmasını istedi. 
     
     Barış’ın şiiri mi olur .. 
     Eskişehir Cumhuriyet Başsavcılığı'nın açtığı davanın delillerini oluşturan polis, elde ettiği beş önemli kanıtı savcılığa iletti. Polisin ilk delili, yöneticilerin 1 Eylül Dünya Barış Günü'nde okudukları, Yunanistanlı şair Yannis Ritsos'un 'Barış' şiiri oldu. 
     İkinci delil ise ilkinden de tehlikeliydi. Bir eylemde gözaltına alan öğrencilerin serbest bırakılışlarında yöneticilerin karanfil dağıttıklarını saptayan polis, durumu tutanaklara şöyle geçirmişti "Gözlem altına alınan şahıslar salıverildikten sonra yöneticilerin bunlara karanfil dağıttığı tarafımızdan tespit edildiğine dair iş bu tutanak birlikte imzalandı." 
     
     Suç duyurusu da 'suç' 
     Polisin diğer bir delili ise yöneticilerin 'Hayata Dönüş' operasyonuna ilişkin suç duyuruları oldu. Savcılık, suç duyurusunun da suç oluşturduğu kanaatine vardı ve iddianamesine dahil etti. 
     Yöneticilerin işlediği diğer iki suçun ise çeşitli tarihlerde yaptıkları basın toplantıları olduğu ifade edildi. Ancak savcılık, davayı, deliller arasında hiç olmamasına rağmen, "izinsiz bildiri dağıtmak" suçundan açtı. Yöneticilerin yargılanmasına geçtiğimiz günlerde Eskişehir'de başlandı. 
     
     Bu polis suç mu işledi 
     Gözaltından çıkanlara karanfil dağıtan halkevi yöneticilerini 'suçlu' ilan eden polis, 'vatandaşla barışma günleri' çerçevesinde herkese kucak kucak karanfil dağıtmıştı. 
     
     Yüksek sesle OKUMAYIN 
     Ve toprakla derin 
     izler açan sabahların 
     Tek bir sözcüktür yazdıkları Barış 
     Ve bir tren ilerler 
     geleceğe doğru 
     Kayarak benim 
     dizlerimin rayları üzerinden 
     Buğday ve güllerle 
     yüklü bir tren 
     Bu tren, barıştır işte 
     Kardeşler barış 
     içinde ancak 
     Derin derin 
     soluk alır evren 
     Tüm evren, taşıyarak 
     tüm düşlerini 
     Kardeşler uzatın 
     ellerinizi 
     Barış budur işte 
     
     


 YAŞAM 



















</TEXT>
</DOC>
