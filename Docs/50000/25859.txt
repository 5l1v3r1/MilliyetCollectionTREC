<DOC>
<DOCNO> 25859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/guncel/gun03.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya savaş alanı’ olacak 
</HEADLINE>
<TEXT>

Konya’nın doğusundaki 20 bin kilometrekarelik alan, taklidi savaş alanı ilan edildi. Yılda 35 milyon dolar gelir getirecek alanda savaş pilotları eğitilecek 
     UTKU ÇAKIRÖZER Ankara 

     Türk Silahlı Kuvvetleri TSK , dünyanın üçüncü büyük "taklidi savaş alanını" Konya’da hizmete açmaya hazırlanıyor. Türkiye, İsrail ve ABD hava kuvvetlerinin, 14 Haziran Perşembe günü ortaklaşa başlatacağı "Anadolu Kartalı" tatbikatıyla açılacak eğitim alanının bazı bölümleri, "alçak irtifa uçuş bölgesi" ilan edildi. Ankara - Konya karayolu üzerine uyarı levhaları konulurken, alanı "stratejik kazanım" olarak gören TSK, Avrupa ve İsrailli pilotlara verilecek eğitimlerden yılda 35 milyon dolar gelir bekliyor. 
     
     Manevra deneyecekler 
     Konya’nın doğusundaki alan, askeri kaynaklardan alınan bilgilere göre 200 kilometre boyunda ve 100 kilometre eninde toplam 20 bin kilometrekare . ABD Nevada ve Kanada Goosebay’den sonra dünyanın üçüncü büyük manevra alanı olacak Konya’da her yıl düzenlenecek "Anadolu Kartalı" tatbikatlarında, Avrupa ülkeleri, ABD ve İsrail her türlü savaş manevrasını deneyecek. Cihanbeyli - Taşpınar - Altınekin yöresini kapsayan 64 kilometrekarelik bir bölge de, savaş uçakları için "alçak irtifa uçuş bölgesi" olarak tahsis edildi. 
     
     Halk karşı çıkmıştı 
     Avrupa ve İsrail’de, savaş uçakları için uçabilecek geniş hava sahaları olmaması ve sivil toplum örgütlerinin alçak uçuş yapılmasına izin vermemesi nedeniyle, bu ülkeler savaş filolarını manevralar için ABD’nin Nevada çölüne ya da Kanada’ya gönderiyor. 10 yıl önce NATO Alçak Uçuş Eğitim Merkezi’nin Konya’ya kurulması gündeme gelmiş, ancak halkın ve sivil toplum örgütlerinin itirazları üzerine bu karardan vazgeçilmişti. 
     
     Düşman filosunu vuracaklar 
     Bölgede 30 - 40 uçaklık kollar halinde uçacak pilotlar, yerde kurulan sanal radar ve füzelerle savunma yapan düşman filosunu yok etmeye çalışacak. Alçak irtifada uçuş alanındaki yerleşim yerlerinde yaklaşık 10 bin kişi yaşıyor. 
     
Alçak uçuş şok ediyor      Uzmanlar, yerleşim yerlerinde alçak irtifa uçuşlarına karşı çıkıyor. Bu uçuşların insan üzerinde "ses" ve "şok" olmak üzere iki etkisi var 
     SES ETKİSİ 50 - 100 metre yükseklikten uçan uçaklar 90 desibelin üzerinde ses şiddeti yaratacağı için fiziksel rahatsızlıklara neden oluyor. Haftanın 3 günü 90 desibelin üzerinde gürülteye maruz kalanlarda sağırlık görülüyor. 
     ŞOK ETKİSİ Özellikle kalp hastaları ve hamile kadınlar için alçak uçuşlar şok etkisi yapabilir. Şok etkisi, özellikle sinir sistemi üzerindeki tahribatla büyüyor. Öte yandan alçak uçuş hayvanları da etkiliyor. Kan dolaşımı ve kalpte görülen sorunlar nedeniyle hormonal değişiklik gözlenebiliyor ve süt, et verimi düşüyor. 
     



 GÜNCEL 











</TEXT>
</DOC>
