<DOC>
<DOCNO> 47055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/ekonomi/eko03.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti ve Osmanlı bankaları birleşiyor 
</HEADLINE>
<TEXT>

Doğuş Grubu bünyesindeki Osmanlı Bankası ile Garanti Bankası birleşiyor. Osmanlı Bankası, iki ay önce de Körfezbank ile birleşmişti 
     EKONOMİ SERVİSİ 

     Doğuş Grubu bankaları Osmanlı ve Garanti birleşiyor. Grup bir süre önce de Körfezbank ile Osmanlı Bankası’nı birleştirmişti. Bu sefer de Garanti ile Osmanlı Bankası’nı birleştirme kararı alan grubun bu konudaki açıklamayı perşembe günü yapacağı öğrenildi. 
     Birleşmenin Garanti Bankası bünyesinde gerçekleşmesi, genel müdürlüğü Garanti Bankası Genel Müdürü Ergun Özen’in üstlenmesi, Osmanlı Bankası Genel Müdürü Turguy Gönensin’in genel müdür yardımcısı olması bekleniyor. 
     Garanti Bankası, bu birleşme kararı öncesi İtalya’nın en büyük bankacılık grubu Intesa ile görüşüyordu. Ancak bu görüşmeler ABD’deki 11 Eylül terörist saldırıları sonrası kesildi. Garanti Bankası ile ilgili yatırım kararını 14 Eylül’de erteleyen Intesa Grubu en son dün yaptığı açıklamada "Her şeye rağmen Garanti ile görüşmeler sürüyor. Ama şu anda yatırım yapacak zaman değil" dedi. 
     8.8 katrilyon liralık aktif büyüklükle Türk özel sektör bankaları arasında altıncı sırada olan Garanti Bankası’nın 285 şubesi ve 5 bin çalışanı bulunuyor. 1856’da İngiliz ortaklarla İngiltere’de kurulan ve 1863’te Fransız, İngiliz, Osmanlı İmparatorluğu’nun ortaklığına geçen Osmanlı Bankası 1933’e kadar merkez bankası gibi çalıştı. 1996’da ana sermayedar Paribask’tan Doğuş Grubu’na geçen banka, ağustos ayında yine aynı gruba bağlı Körfezbank ile birleşmişti. 
     Birleşme sonsarı Osmanlı Bankası aktif büyüklükte Türkiye’nin dokuzuncu büyük bankası olmuş, şube sayısı 58’e, çalışan sayısı da bin 420 kişiyi bulmuştu. 
     



 EKONOMİ 





















</TEXT>
</DOC>
