<DOC>
<DOCNO> 19649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/spor/aspo.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Haber 
</HEADLINE>
<TEXT>
Son mesajlar 
ARENAYA BEKLİYORUZDENİZLİ "Taraftarımızla yaşıyoruz" dedi, G.Saray’a gözdağı verdi 
     YUSUF KOBAL 

     FENERBAHÇE Teknik Direktörü Mustafa Denizli, dev maç öncesi MİLLİYET’in konuğu oldu ve çarpıcı açıklamalar yaptı. Denizli, oyun olarak iyi, skor olarak kötü bir periyot geçirdiklerini belirtti ve "Aslında bu karşılaşmayı farklı bir konumda bekliyordum. Nisan ayı sonunda avantajlı ve rahat koşullarımız olacağını sanıyordum. Şampiyonluk şekillendikten sonra G.Saray maçına çıkarız diye yakın çevreme de söylemiştim. Futbolcularımız son sonuçlar nedeniyle tedirgin değil, üzgünler" dedi. 
     DENİZLİ, Fenerbahçe’nin aralık ayından itibaren Türkiye’nin en iyi futbolunu oynayan takımı olduğunu vurguladı ve "Fenerbahçe geriden başladığı bir yarışta farkı kapattı. Fenerbahçe tarihinde böyle bir sezon yok. Şu anda bile Türkiye’de en iyi oynayan takım Fenerbahçe’dir. Gelip, farkı kapattığımız bir yarışı da inşallah önde bitireceğiz. Gaziantep maçı bir mesajdır. Şükrü Saracoğlu’nda gol atan takım kazanacağını sanmasın. Pazar günü arenaya bekliyoruz. Gelin savaşı görün" diye konuştu. 
     TARAFTARLARLA birlikte yaşadıklarını ve paylaşmayı öğrendiklerini belirten Mustafa Denizli, "Fenerbahçe taraftarı ile oynuyor, bir de antrenörü var demesinler diye kulübeden çok fazla çıkmıyorum. Fenerbahçe’yi taraftarı var diye suçlayanlar, bir de hocası var diye suçlamasınlar. Kulübede oturmam ama takla da atmam. Yumruğumuz ise hazırdır. Nöbetçi yumruğumuz vardır. Türkiye’de bu kadar polemiğe rağmen Fenerbahçe’nin kazandığı 64 puanın birinde bile dedikodu yoktur" açıklamasını yaptı. 
     SARI - Lacivertli takımın hocası, hakemler hakkında konuşamayacağını da söyledi ve "Collina’nın tek düdüğü ile finallere gitme hakkını kaybettiğimiz zaman bile konuşmadım. Fenerbahçe maçlarında bu sezon 3, 4 tane hayati düdük var çalınan ya da çalınmayan. Ama o Allah ile benim aramda. Maçın kaderini oyuncular belirleyecek, hakem değil. Oyuncular hakeme, hakem de oyunculara yardımcı olmalı. Bir hakem olun da görün. Tansiyonu yüksek 22 genç oyuncuyu idare etmek kolay mı " ifadelerini kullandı. 
     
     İnciler... İnciler... 

</TEXT>
</DOC>
