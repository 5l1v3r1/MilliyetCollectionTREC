<DOC>
<DOCNO> 20054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/dunya/adun.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Niye döndü acaba 
</HEADLINE>
<TEXT>

Efsanevi İngiliz tren soyguncusu Ronnie Biggs 35 yıldır sürgünde lüks bir hayat yaşadığı Brezilya’dan İngiltere’ye döner dönmez tutuklandı. Şimdi herkes 71 yaşındaki soyguncunun tutuklanacağını bile bile neden döndüğünü merak ediyor 
     DIŞ Haberler ServİSİ 

     İngiltere’de 1963 yılında Londra - Glasgow posta trenini dahiyane bir planla soyarak şimdiki değerlerle 50 milyon dolar çalan ve yüzyılın soyguncusu unvanını alan Ronnie Biggs, 35 yıldır sürgünde lüks hayat yaşadığı Brezilya’dan kendi isteğiyle ülkesine döndü ve gelir gelmez tutuklandı. 
     Ancak şimdi herkes İngiliz polisinin ve gizli servislerinin neredeyse 40 senedir peşinde olduğu efsanevi soyguncunun tutuklanacağını bile bile niçin geri geldiği konusunda kafa yoruyor. Başka bir deyişle yaptığı soygunla uzun yıllar adından söz ettiren Biggs geri dönüşüyle de olay yarattı. Sokaktaki İngiliz’den parlamentodaki milletvekiline, bakanlara kadar herkes için günün konusu Biggs’in dönüşü oldu. Medya ise Biggs’in her adımını izliyor. 
     Cin fikirli eski marangoz Biggs’in geri dönüşü konusunda çeşitli iddialar ortaya atılıyor. 
     PARALAR SUYUNU ÇEKTİ Kimine göre, şimdi 71 yaşında olan ve geçirdiği 3 felç nedeniyle sağlığı iyice bozulan, hatta konuşma güçlüğü çeken ihtiyar kurt, soygundan payına düşen paraları yedi bitirdi. Brezilya’da çalışma izni olmadığı için geçim sıkıntısına girdi. Üstelik tedavi görmesi de gerekiyor. İngiltere’de cezaevinde bile olsa tedavi edileceğine inandığı için geri döndü. 
     VATANINI ÖZLEDİ Başka bir görüşe göre ise Biggs’in İngiltere’ye gelmeden önce Rio de Jenario’da söylediği "Margate’de bir barda oturup bir bardak İngiliz birası içmek ve gerekiyorsa ondan sonra ölmek istiyorum" şeklindeki sözleri gerçeği yansıtıyor. Yani Biggs her ne kadar kaçak olduğu süre içinde kelimenin tam anlamıyla bir playboy hayatı yaşadıysa da artık uslandı ve vatanını özledi. 
     AF EDİLME UMUDU Biggs’in son derece zeki bir kişi olduğunu hatırlatanlar ünlü firarinin affa uğrama beklentisiyle ülkesine döndüğü görüşünü ortaya atıyorlar. İşlediği suçun üzerinden çok zaman geçmesi ve firarinin hasta ve yaşlı olması affedilme beklentisini destekleyen unsurlar olarak değerlendiriliyor. Medyanın yakın ilgisi de Biggs’i bir tür kahramana dönüştürüyor. Biggs, kriminal alanda da olsa, İngiliz zekasının bir sembolü olarak görülüyor. Dün Northolt Hava üssüne indikten 20 dakika sonra tutuklanan ve hemen doktor kontrolünden geçirilen Biggs, daha sonra 60 polislik eskort eşliğinde Chiswick polis merkezine götürüldü. Yanında Brezilya’dan getirdiği avukatı da bulunan Biggs’in Sulh Hakimliği’nde yargıç karşısına çıkarıldıktan sonra cezasının kalan 28 yıllık bölümünü çekmek üzere hapishaneye yollanacağı bildirildi. 
     
Kusursuz soygun      Ronnie Biggs dahil 15 kişilik bir grup tarafından gerçekleştirilen tarihi tren soygunu kusursuz planı ve cüretkar uygulamasıyla, hem büyük hayranlık uyandırmış, hem de polisi çok şaşırtmıştı. Tek bir kurşunun atılmadığı, 28 dakika süren soygun sırasında, zamanın parasıyla 2.6 milyon sterlin taşıyan posta treni sinyallerle oynanarak Cheddington istasyonu yakınlarında durduruldu. Kırmızı ışığı gören makinist, ne olduğunu anlamak için treni durdurunca çevrede gizlenen maskeli soyguncular tarafından enterne edildi. 
     Zamanlama ve eşgüdüm açısından en ince ayrıntısına kadar mükemmel olarak planlanan soygunun tek kusuru soyguncuların paraları paylaşmak için yakındaki bir çiftlik evinde durup çevreye parmak izlerini bırakmaları oldu. Araba yarışcısı, antika satıcısı, avukat, marangoz gibi çeşitli mesleklerden oluşan 15 kişilik soyguncu grubunun 12’si daha sonra yakalandı ve çeşitli cezalara çarptırıldı. 
     
Hayatı film gibi      35 yıldır kaçtığı İngiliz adaletine teslim olmak için geçen hafta internet aracılığıyla polisle temas kurup dün de The Sun gazetesinin kiraladığı özel uçakla ülkesine dönen Ronnie Biggs’in hayatı Hollywood’un değme macera filmlerini gölgede bırakacak nitelikte. 
     8 Ağustos 1963’te 34 yaşındayken ünlü posta treni soygununu gerçekleştiren Biggs bir ay sonra yakayı ele verdi, 1964’te 30 yıl hapse mahkum oldu. Ancak hapiste 15 ay kalan Biggs cezaevinden çıkan bir mobilya arabasının içinde firar etti. Karısı Charmaine ile 2 oğlu Farley ve Chris’i de yanına alan Biggs, Fransa’ya geçti, estetik ameliyatla yüzünü değiştirdi. Daha sonra İspanya’ya kaçan firari burada da izi bulununca Avustralya ve oradan da Brezilya’ya gitti. 
     Biggs’i İngiltere’ye iade edilmekten kimi zaman şansı, kimi zaman da zekası kurtardı. 1970’lerde iade edilmesini önlemek için sevgilisi Raimunda’dan Michael adlı bir çocuk yaptı. 1981’de ödül avcıları tarafından üzerinde "canlı zehirli yılan" uyarısı bulunan bir sepete konularak Barbados’a kaçırıldı. Ancak Barbados makamları da iadesine izin vermedi. 
     Biggs, Brezilya’da çeşitli işler yaptı. 1978’de İngiliz punk grubu "Sex and Pistol" için "No One is Innocent" Kimse masum değil adlı bir şarkı yaptı. 1994’te "Odd Man Out" adıyla otobiyografisini yazdı. Japon turistlere maceralarını anlatıp, üzerinde fotoğrafının bulunduğu tişört sattı. 
     



 DÜNYA 










</TEXT>
</DOC>
