<DOC>
<DOCNO> 16090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/soneko14.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir vergi rekortmenleri isimlerini gizledi... 
</HEADLINE>
<TEXT>

     İzmir'in vergi rekortmenleri belli oldu. Gelir vergisi mükellefleri içinde ilk sırayı alan kişinin 1 trilyon 250 milyar 390 milyon lira vergi ödeyeceği, ancak isminin açıklanmasını istemediği bildirildi. 
     İzmir Defterdarı Mete Gönenç, düzenlediği basın toplantısında, İzmir'in 2000 yılı gelir vergisi rekortmenlerini gelir vergisi istatistiklerini açıkladı. 
     Gönenç, isimlerinin açıklanmasını istemeyen mükelleflerin bu isteklerine kesin olarak uyacağını belirtirken, ilk 3 sırayı, seyahat acentesi sahibi olan Hendrik ve Karel Dutilh kardeşler ile Coca-Cola'nın Türkiye'deki üreticisi ve dağıtıcısı olan Özgörkey ailesinin aldığı tahmin ediliyor. 
     Mete Gönenç, geçen yıl İzmir'in vergi rekortmeninin, Türkiye'deki iller sıralamasında geri planda kaldığını, ancak bu yıl ilk sıralarda olacağını söyledi. Gönenç, gelir vergisinde bu yılın özelliğinin, vergiye esas olan gelirlerin faizden değil, şirketlerin kar payı dağıtımından, dolayısıyla üretimden ve reel gelirlerden elde edilmesi olduğunu kaydetti. 
     



</TEXT>
</DOC>
