<DOC>
<DOCNO> 3038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/guncel/gun06.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslıtürk'ün ortağı Ciğer tutuklandı 
</HEADLINE>
<TEXT>

     SEMRA PELEK, NİHAT ALTINTAŞ İstanbul 

     Naylon fatura düzenlemek suçundan kırmızı bültenle aranan Orhan Aslıtürk'ün ortağı Muhammet Ciğer, Sümerbank soruşturması kapsamında hakkındaki gıyabi tutuklama kararı vicahiye çevrilerek cezaevine gönderildi. Ciğer'in, bu yolla altı yılda 62 milyon dolar 42 trilyon lira kazandığı ve iki uçak satın aldığı öne sürüldü. 
     Ortağı Aslıtürk ile 91 paravan şirket aracılığıyla yaklaşık bir milyar 729 milyon dolarlık hayali ihracat olayına karıştığı ileri sürülen Ciğer, dün İstanbul DGM'ye sevk edildi. Halen tutuklu bulunan Hayyam Garipoğlu'nun sahibi olduğu dönemde Sümerbank'tan usulsüz kredi aldığı da öne sürülen Ciğer, soruşturmayı yürüten Savcı Ercan Cengiz tarafından yaklaşık iki saat sorgulandı. 
     Suçlamalar nedeniyle hakkında iki ay önce gıyabi tutuklama kararı çıkartılan Ciğer, sorgulamanın ardından Nöbetçi Mahkemeye sevk edildi. Mahkeme, Ciğer'in gıyabi tutukluluğunu vicahiye çevirdi. DGM'ye arka kapıdan getirilen Ciğer, cezaevine götürülürken ise ön kapısından çıkarıldı. 
     Bu arada Ciğer ile gözlem altına alınan diğer 15 kişinin hayali ihracatla ilgili sorgularının sürdüğü bildirildi. 
     
Ciğer, hayali ihracat trilyoneri      Ciğer'in sorgusunda ismi geçen Galatasaray Kulübü Başkanı Faruk Süren, işadamı Cavit Çağlar, Emin Cankurtaran, eski Sümerbank sahibi Hayyam Garipoğlu'nun da aralarında bulunduğu birçok kişiye yüzde 3 ile yüzde 7 arasında komisyonla naylon fatura verdiğini söylediği öne sürüldü. 
     Hayali ihracatların yüzde 17'den görülen KDV tutarı ile 62 milyon dolar para kazandığı, bu paralarla iki adet uçak satın aldığı iddia edilen Ciğer'in, bu serveti altı yılda yaptığı ve devlete trilyonlarca lira zarar verdiği belirtildi. 
     


 GÜNCEL 















</TEXT>
</DOC>
