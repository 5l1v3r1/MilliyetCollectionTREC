<DOC>
<DOCNO> 46276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/spor/spo04.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı ama gerçek 
</HEADLINE>
<TEXT>

     BORDO - Mavili kulüp büyük umutlarla transfer ettiği ve karşılığında Antalyaspor’a Selahattin, Hüseyin ve 1 milyon 950 bin dolar verdiği Zafer’i, sadece Selahattin ile takas edemedi. Antalyaspor’un Zafer’in dışında Trabzonspor’dan Nuri ve Gökhan’ı da talep etmesi yönetimde büyük şaşkınlık yarattı. 
     SELAHATTİN iki yıl önce Antalyaspor’a gitmemekte direnmiş ve arkadaşı Hüseyin ile birlikte, "Hiç para almadan sözleşme imzalamaya hazırız. Yeterki bizi kulüpten koparmayın" demişti. Genç futbolcunun Trabzonspor’a tekrar dönmek için fazla istekli olmadığı, Antalyaspor’un da bu nedenle sürekli pürüz çıkardığı belirtildi. 
     
     Tekelioğlu çıldırdı 
     TEKNİK Direktör Sadi Tekelioğlu, antrenmanlarda oyuncularının adeta pestilini çıkarırken, sinirli tavırlarıyla dikkat çekiyor. Taktik çalışmada istediklerini yapamayan futbolcularına kızan Tekelioğlu, "Bu çalışmalar maç provası. Tabii ki yanlış hareketlere karşı tepki göstereceğim. İyi şeyleri de alkışlayacağım" diye konuştu. 
     
     Iwan’da umut yok 
     TRABZONSPOR yönetiminin geçen yıl, "işimize yaramaz" diyerek ülkesine gönderdiği, geçen hafta ise, "Trabzon’a dön, senden yararlanmak istiyoruz" dediği Polonyalı Iwan Thomacz ile ekonomik koşullarda anlaşma sağlanamadı. Özkan Sümer’in, Polonyalı futbolcuya, "Sana yılda 500 bin dolar ödeyemeyiz. Bu nedenle 200 bin dolara anlaşalım" önerisinde bulunduğu, ancak Iwan’ın kabul etmediği belirtildi. Bu arada Bordo - Mavili takımın emektar futbolcusu Orhan, Akçaabat Sebatspor ile anlaştı. 
     



 SPOR 






















</TEXT>
</DOC>
