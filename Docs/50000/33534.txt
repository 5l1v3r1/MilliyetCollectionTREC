<DOC>
<DOCNO> 33534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/guncel/gun00.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaştan al haberi 
</HEADLINE>
<TEXT>

Ebru ve Naz 13 yaşında... Türkiye Aile Planlaması Derneği’nde üreme sağlığı konusunda eğitim gördüler. Şimdi yaşıtlarına teorik olarak cinsellik dersi veriyorlar 
     ÖZGÜR EKŞİ Ankara 

     Türkiye Aile Planlaması Derneği’nde TAPD üreme sağlığı eğitimi gören çocuklar, yaşıtlarına teorik ders veriyor. 
     TAPD’nin "Üreme Sağlığı Projesi" çerçevesinde buluğ çağına giren "yeni ergen" gençlerin üreme sağlığı hakkında doğru bilgileri yaşıtlarından alması öngörülüyor. TAPD gözetiminde üniversite öğretim üyelerinden ve çeşitli bakanlıklarda görevli uzmanlardan eğitim alan çocuklar okullara ve kamplara giderek, yaşıtlarına ve büyüklere üreme sağlığı dersi veriyor. TAPD proje yürütücüsü Nevin Topkara bu yöntemle üreme sağlığını geniş kitlelere anlatmanın hem daha ucuz, hem de çocuklar arasında daha kolay kabul edilir olduğunu savunuyor. 
     Ebru ve Naz bu uygulamanın başarılı iki ismi. İki de 13 yaşında olan Ebru ve Naz, det kanaması, mastürbasyon, kondom kullanımı, ereksiyon gibi cinsel sağlık alanında akla gelen her konuda TAPD’den teorik ders alan dört şanslı çocuktan ikisi. Bu bilgiler sayesinde hem genç kızlığa ilk adımı daha kolay atmışlar, hem de çevrelerinde büyük küçük herkesin danıştığı bir başvuru merkezi olmuşlar. 
     
     Renkten renge giriyorlar 
     Çocuklar arasında cinsel konularda hep bir merak olduğunu ama toplumun "ayıp" baskısı yüzünden açık açık bu konuların tartışılmadığını belirten Ebru ve Naz’a göre "herkes yalan yanlış bir şeylere inanıyor." Cinsel konularda konuşunca ilk tepkinin "renkten renge girmek" olduğunu anlatan Ebru ve Naz, "biraz sonra açılıyorlar, cevap yetiştirmekte zorlanıyoruz" diyorlar. 
     
     En çok ne soruluyor 
     Ebru ve Naz’a göre çocukların ortak merak konusu mastürbasyon ve gebelik. Mastürbasyon zararlı mı değil mi, kimler yapar, neden yapar, insanlar nasıl hamile kalır sorularını, kızların sorduğu det dönemi konuları takip ediyor. 
     Üreme sağlığı ile ilgili konuların "hayatın parçası" olduğunu söyleyen Ebru ve Naz, büyüklerin "ayıp" tepkisini anlamadıklarını doğal bir şeyi konuşmayı, büyüklerin "ayıp" diye engellemesini komik bulduklarını söylüyorlar. 
     
     Okuldaki eğitim yetersiz 
     Okullarda "ergenlik eğitimi" adı altında öğretmen tarafından bir kere ders anlatıldığını belirten Ebru, kısıtlı bir zaman içinde herkesin istediğini soramadığını, öğretmenin de bazı konuları üstü kapalı geçtiğini kaydediyor. Naz’a göre bu eğitimi almalarının en iyi tarafı aynı konuda defalarca gelen sorulara ayrıntılı cevap vermeleri ve çevrelerindeki çocukların mutlaka ikna olması. 
     Projeyi Milli Eğitim Bakanlığı bilgisinde yürüttüklerini vurgulayan Nevin Topkara, eğitecek uygun çocuk bulmanın zor olduğunu, talip olan erkek çocuklardan uygun kimse bulamadıklarını da dile getiriyor. Uygunluk kriterlerini ise "kendine güven, kendini iyi ifade etme ve konuşkan olma" olarak sıralıyor. 
     



 GÜNCEL 



























</TEXT>
</DOC>
