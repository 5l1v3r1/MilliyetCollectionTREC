<DOC>
<DOCNO> 10305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/spor/ygsgok.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu onurun "kur"u yok 
</HEADLINE>
<TEXT>

     ATTİLA GÖKÇE 

     Tıpkı "Dalgalı kur" gibi... Galatasaray - Milan maçı belirsizliklerle dolu Ne istatistik, ne bireysel etkinlik...Ne Lucescu - Zaccheroni karizması, ne de futbolcuların form ve sakatlık tartısı... Hiçbiri ortamı belirlemiyor. Oysa kesin ve belirgin olan bir şey var. Galatasaray için hedef parmağını uzatıp dokunabileceği kadar yakında. Bu maçı kazanırlarsa yine bir ilki gerçekleştirecekler. Şampiyonlar Ligi’nde çeyrek finale yükselecekler. 
     Bana göre bu, 1996’da Fatih Terim ile başlayan sürecin son aşaması olacak. Çünkü gelecek yıl hiçbir şey Galatasaray’da eskisi gibi olmayacak 
     Fatih Terim gitti... Lucescu kör - topal durumu idare etti. Beyefendiliği ve sakin kişiliğinin yanı sıra hata üstüne hata yaptığını biliyoruz. Futbolculara çifte standart uyguladığının tanığıyız. Tüm hatalarına rağmen en azından Şampiyonlar Ligi’nde çıtayı yükselttiğinin de farkındayız. 
     Ama bugünkü maçta Galatasaray’ın kozu kulübe değil...Tümüyle çimene ayak basıp topa vuracak olan futbolcular... Onlar çok eleştirildi... Hatta sevgili dostum Aziz Üstel’e göre yöneticilerden bile çok para kazanmaları dikkati çekti. Açıkcası paragöz olmakla suçlandılar. 
     Hemen herkes kampa girmemelerine içerleyip, veryansın etti. Nedense Deportivo maçı sonrası bir haftalık okyanus ötesi Brezilya tatiline gönderilip, dört günlük idmanla maça hazırlanan Jardel’i kimse görmedi. 
     Emre anlaşmayı yaptı, parasını aldı, gidici. Perşembe günü de Okan İnter’e imzayı basar bavulunu hazırlamaya başlar. Bu takım yavaş yavaş çözülme - dağılma sürecine girer. Bu durum kaçınılmaz bir sondur. Galatasaray gelecek yıl için yenilenmek, yatırımlar yapmak, kadrosunu yeniden kurmak zorundadır. 
     Ama bu geceye dönecek olursak kimin paragöz olduğunu, kimin işini ciddiye alıp almadığını hep birlikte göreceğiz. Kesin olan bir şey var ki, Galatasaraylı futbolcuların parayla kıyaslanan, paraya endekslenen profesyonellik anlayışlarını ve sporcu onurlarını hiçbir şey satın alamaz. Çünkü onura endaze vurulmaz, kur uygulanmaz. 
     Milan’ın da Galatasaray’ın da çaresiz sakatlıkları var. Galatasaray’ın sol kanadı bu nedenle felç. Ama hiç önemli değil Çünkü biliyorsunuz, hepimizin kalbi solumuzda atar. Ve Galatasaraylı futbolcuların onurlu yürekleri var, mangallar kadar 
     


 SPOR 
























</TEXT>
</DOC>
