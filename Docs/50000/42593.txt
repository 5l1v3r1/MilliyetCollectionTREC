<DOC>
<DOCNO> 42593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun16.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan Devlet Başkanı Mashadov "Gudermes kontrolümüzde" 
</HEADLINE>
<TEXT>

     Çeçenistan'ın Rusya tarafından tanınmayan Devlet Başkanı Aslan Mashadov, 400 kişilik Çeçen savaşçının Gudermes'e düzenlediği saldırıda kentin kontrolünü ele geçirdiklerini bildirdi. 
     Mashadov, AFP'ye telefonla yaptığı açıklamada, Çeçenistan'ın ikinci büyük kenti olan Gudermes'in kontrolünün tamamen ellerinde olduğunu söyledi. 
     Kentin polis kaynaklarının İnterfaks'a verdikleri bilgiye göre, Çeçen güçler, hükümet binalarını, Rus birliklerinin karakollarını ve polis merkezlerini ateşe tuttular. Başkent Grozni'deki yıkım dolayısıyla hükümet binalarının büyük bölümü Gudermes'te bulunuyor. Rus istihbarat servisi FSB tarafından İtar-Tass'a yapılan açıklamada ise, birkaç yüz Çeçen savaşçının Rusya İçişleri Bakanlığı'na bağlı birliklerin mevzilerine saldırdıkları ve saldırıda Rus polisinden bir kişinin öldüğü, birkaç kişinin de yaralandığı belirtildi. Haberde, FSB'nin kentte şiddetli çatışmaların çıktığını belirttiği kaydedildi. Rusya'nın RIA haber ajansı, güvenlik güçlerine dayandırdığı haberde, ağır silahlı 400 kadar ''çok iyi organize'' Çeçen savaşçının Gudermes'e saldırı düzenlediği duyurulmuştu. Kremlin'deki Çeçenistan sorumlusu Sergey Yastrjembski ve Rusya Genelkurmay başkanlığı ise saldırıyı yalanladı. 







</TEXT>
</DOC>
