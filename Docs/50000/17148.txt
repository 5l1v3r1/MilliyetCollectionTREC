<DOC>
<DOCNO> 17148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/guncel/gun07.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltında şüpheli ölüm 
</HEADLINE>
<TEXT>

Ayakkabısındaki bağcıklar ve belindeki kemer alınan cinayet zanlısı Haşim Balık, nezarette kemerle intihar etti 
     MURAT EĞİLMEZ İzmir DHA 

     İzmir’in Bornova ilçesinde iki ay önce Canan Erişen’in öldürülmesiyle ilgili "şüpheli" olarak gözaltına alındıktan sonra emniyet nezarethanesinin demir parmaklıklarına asılı bulunan Haşim Balık’ın, intihar etmek için kullandığı kemeri parkasının iç cebine sakladığı öne sürüldü. 
     İki gün önce gözaltına alınan Balık 27 , dün sabah nezarethane görevlilerine üşüdüğünü söyledi ve parkasını istedi. Balık’ın, görevlilerin parkasını vermesi üzerine, daha önce iç cebine sakladığı kemerle intihar ettiği belirlendi. Balık’ın, intihar ederken burun deliklerine de, "sesinin çıkmaması" için kağıt mendil tıkadığı ortaya çıktı. 
     
Darp izi yok      İzmir Cumhuriyet Savcısı Şükrü Koçaş ve İzmir Emniyet Müdürü Hasan Yücesan, olay yerine giderek incelemelerde bulunurken, cesette herhangi bir darp ve cebir izine rastlanmadı. Balık’ın cesedine otopsi yapılması kararlaştırılırken, nezarethane görevlileri hakkında da "görevi ihmal" suçundan adli ve idari soruşturma başlatıldı. 
     Emniyet yetkilileri, Kütahya Çavdarhisar’da jandarma tarafından gözaltına alındıktan sonra Gasp Büro Amirliği ekiplerince teslim alınan Balık’ın İzmir’e getirilirken yolda sık sık tuvalete gittiğini, bunu kaçmak ya da intihar etmek amacıyla yaptığını tahmin ettiklerini söyledi. 
     


 GÜNCEL 























</TEXT>
</DOC>
