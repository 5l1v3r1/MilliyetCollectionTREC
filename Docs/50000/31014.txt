<DOC>
<DOCNO> 31014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sondun18.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ırkçı çatışmanın ardından sukunet sağlandı 
</HEADLINE>
<TEXT>

     İngiltere'nin kuzeyinde dün ırkçı çatışmalara sahne olan Bradford kentinde sükunetin sağlandığı bildirildi. 
     West Yorkshire polis sözcüsü Greg Wilkinson, yaptığı açıklamada, 120 polisin yaralandığı ve 13'ü beyaz, 23'ü Asya kökenli 36 kişinin gözaltına alındığı olaylardan sonra kentte sükunetin sağlandığını ve temizliğin başladığını söyledi. 
     Wilkinson, beyazlarla Bangladeşli ve Pakistanlı gençlerin karıştığı olaylarda, polise işaret fişeği, balyoz ve molotofkokteylleriyle saldırıldığını belirtti. Kentin Manningham bölgesinde yoğunlaşan olaylarda, İşçi Partisi ve Muhafazakar Parti'nin sosyal kulüpleriyle bir otel ateşe verildi, araçlar yakıldı, dükkanlara saldırı düzenledi ve yağmalandı. Başkent Londra'nın yaklaşık 320 kilometre kuzeyinde bulunan Bradford'daki çatışmaların sağcı Milliyetçi Cephe üyelerinin gösteri düzenlemek istemesi üzerine çıktığı bildirildi. 
     İçişleri Bakanı David Blunkett, şiddet olaylarını kınayarak, bu olaylara katılanların kendi toplumuna zarar verdiğini belirtti ve ''Bu akılsız şiddet ve pervasızca yapılan yakıp yıkma için özür kabul edilemez'' dedi. 
     Bradford piskoposu David Smith de ''Şüphesiz bazı insanlar dışarından kente geldi. Onların niyetleri kötü, sorun çıkarmak istediler. Onların siyasi amaçlı olarak hareket ettikleri konusunda şüphem yok. Maalesef yerli halktan bazı kişiler onlara katıldı'' dedi. 
     Manningham Sakinleri Derneği yetkilisi Menvar Jan Han da kentte kimsenin kendilerini aşırı sağcılardan koruyacağı konusunda polise güvenmediğini, Milliyetçi Cephe'nin Asya toplumunu kışkırttığını söyledi. İngiltere'nin kuzeyinde son haftalarda ırkçı şiddet olaylarının çıktığı Oldham, Leeds ve Burnley'den sonra dördüncü kent olan Bradford'un 482 bin kişilik nüfusunun yüzde 15'ini Bangladeş ve Pakistan kökenliler oluşturuyor. 
     







</TEXT>
</DOC>
