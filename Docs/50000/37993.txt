<DOC>
<DOCNO> 37993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/guncel/gun06.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gömeç ailesi hesap soracak 
</HEADLINE>
<TEXT>

11 Temmuz'da Bern’de polis dayağı sonucu ölen Cemal Gömeç'in kardeşi, "Ağabeyimin ölüm nedenini araştırmak için vize istedim" dedi 
     MEHMET BÜYÜKARI FEVZİ KIZILKOYUN Konya DHA 

     İsviçre'nin Bern kentinde polis müdahalesi sonrası yaşamını yitiren Cemal Gömeç'in Konya Yunak ilçesindeki ailesi, yasal yollara başvurmak için İsviçre Konsolosluğu'ndan vize talebinde bulundu. Gömeç'in kardeşi Hüseyin Gömeç, ağabeyinin ölüm nedenini araştırmak ve olayın açığa kavuşmasını sağlamak istediklerini söyledi. 
     Hüseyin Gömeç, ağabeyi Cemal'in ölümü üzerinden bir ayı aşkın zaman geçmesine rağmen İsviçre yetkililerinden detaylı açıklama yapılmadığını belirterek, "Ağabeyimin ölümüne neden olan polislerin görevde olduğu söyleniyor. Şu ana kadar da hiçbir sonuç bize bildirilmedi. Olayı yerinde inceleme yapmak ve görgü tanıklarıyla konuşarak hukuki haklarımızı aramak için İsviçre Konsolosluğu'ndan vize talep ettim" dedi. 
     
     Polise bıçakla direndi 
     İsviçre özel polis timi Stern, Bern kentinde, eşi ve çocuklarına baltayla saldırdığı iddiasıyla 11 Temmuz 2001'de Cemal Gömeç’in evine operasyon düzenlemişti. Polis, kendilerine bıçakla direnen Cemal Gömeç’in başına coplarla defalarca vurmuş, ağır yaralanan Gömeç, hastanede 4 gün yaşam mücadelesi vermişti. 
     İsviçre polisi yaptığı açıklamada Gömeç'in polis cobu darbeleriyle değil kalp krizi sonucu yaşamını yitirdiğini iddia etmiş, Bern Üniversitesi Adli Tıp Enstitüsü ise, Gömeç’in kafa, vücut, el ve ayaklarında yaralanmalar olduğunu, yüz kemiklerinin kırıldığını, kafatasında zedelenmeler olduğunu açıklamıştı. 
     



 GÜNCEL 














</TEXT>
</DOC>
