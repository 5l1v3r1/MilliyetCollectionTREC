<DOC>
<DOCNO> 4273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/guncel/gun04.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Romano- Drej Ali işbirliği 
</HEADLINE>
<TEXT>

Buffalo Operasyonu yeraltına uzandı. Romano'nun, ortaklarını vurdurttuğu iddia edilen Drej Ali gözaltına alındı. 
     TOLGA ŞARDAN, GÖKÇER TAHİNCİOĞLU Ankara 

     Türkiye'ye kaçak ve denetimsiz et ile gıda ürünleri sokulmasına ilişkin yürütülen Buffalo Operasyonu'nda önceki gün 20 kişinin gözatına alınmasının ardından dün de aralarında yeraltı dünyasının ünlü ismi "Drej Ali" lakaplı Ali Yasak'ın da bulunduğu beş kişi yakalandı. Soruşturmanın bir numaralı sanığı İshak Romano'nun, Yasak'ı ortaklarını vurması için azmettirdiği ve Yasak'ın bu amaçla yaptığı yolculuğun masraflarını karşıladığı ileri sürüldü. 
     Buufalo Operasyonu'nu yürüten Ankara DGM Savcısı Hakan Kızılaslan'ın talimatıyla gözaltına alınan 20 kişinin sorgusu sürüyor. Kızılaslan dün de yeni gözaltı talimatları verirken emniyet kaynakları, gözaltına alınan yeni isimlerle birlikte ismi belirlenen kişilerden neredeyse yüzde 90'ının gözaltına alındığını kaydetti. Kaynaklar gözaltına alınacak yeni isimlerin de olabileceğini bildirildi. 
     
Ortağını vurdurdu iddiası      Soruşturma çerçevesinde, yeraltı dünyasının ünlü ismi Ali Yasak da İstanbul'da gözaltına alınarak Ankara'ya getirildi. Yasak'ın, Buffalo Operasyonu'nun bir numaralı sanığı konumundaki İshak Romano'nun yaralanmasında rol oynaması ve bazı et ihalalelerine karışarak, ihaleyi kendi istediği firmaların alması yönünde baskı yaptığı iddialarıyla gözaltına alındığı öğrenildi. 
     Emniyet birimleri, Ali Yasak'ın Adana'da karıştığı bir yaralama olayına ilişkin ayrıntılı bilgiler de elde etti. Kaçak etleri getiren Romano'nun sahibi olduğu Inter Gıda firmasında arama yapan polis, firmaya ait makbuzlar arasında Yasak'ın Adana'da kaldığı otelin ve buraya uçakla gidiş - dönüş ücretinin faturalarını buldu. Yasak'ın adının karıştığı olayda, Romano'nun ortaklarının yaralandığı da bildirildi. 
     Gözaltına alınan diğer dört ismin ise İstanbul Atatürk Havalimanı Serbest Bölge Müdürü Mustafa Güneş, Adana Serbest Bölge Müdürlüğü memuru Nazmi Karabulut, Tarım Bakanlığı Koruma Kontral Dairesi eski Genel Müdür Yardımcısı Hüsamettin Öner ve Inter Gıda'nın müşavirlik işlerini yürüten Yeminli Mali Müşavir Argun Özdemir olduğu ifade edildi. 
     
Masraflar Romano'dan      Soruşturma çerçevesinde Inter Gıda'da yapılan aramalarda, gözaltına alınan bürokratların yaptıkları bazı seyahatlerde kaldıkları otellerin makbuzları da bulundu. Polisin ifade alırken zanlıları bu yönde de sorguladığı kaydedildi. 
     Savcı Kızılaslan'ın talimatıyla gözaltına alınan bürokratların malvarlıklarının incelendiği ve ilk incelemede olağanüstü bir duruma rastlanmadığı dile getirildi. Kızılaslan'ın, bürokratların yakınlarının da malvarlıklarının incelenmesi için talimat verdiği ifade edildi. 
     
Rüşvet çarkı      Gözaltına alınanların sorgusuna Savcı Kızılaslan'ın da bizzat katıldığı ve sorgulamayı yönlendirdiği bildirildi. Romano'nun başta Inter Gıda olmak üzere çeşitli firmaları aracılığıyla gerçekleştirdiği usulsüz eylemlere ilişkin yürütülen soruşturmada, Kızılaslan'ın, bu usulsüz işlemleri gerçekleştirilen suç örgütleriyle bürokratların bağlantılarını araştırdığı ve bürokratların hangi çıkarlarn karşılığında çeteye yardım ettiğini saptamaya çalıştığı ifade edildi. 
     Soruşturmada, Tarım Bakanlığı, Dış Ticaret Müsteşarlığı ve gümrüklerde görevli olan ve halen gözaltına bulunan üç kişinin üzerinde özellikle durulduğu, bu kişilerin, Romano'nun işlerini görebilmek için, diğer kamu görevlileriyle bağlantıları sağladığı öne sürüldü. 
     


 GÜNCEL 




















</TEXT>
</DOC>
