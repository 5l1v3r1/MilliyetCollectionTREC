<DOC>
<DOCNO> 45731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun26.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da göstericiler cihat çağrıları yapıyor 
</HEADLINE>
<TEXT>

     ABD'nin Afganistan'a hava harekatının ardından Pakistan'ın başkenti İslamabad'da cihat çağrısı yapılan bir gösteri düzenlendi. 
     İslamabad'ın büyük caddelerinden Cinnah'ta toplanan yaklaşık 500 kişilik grup, tekbir getirerek ABD ve Pakistan Devlet Başkanı Pervez Müşerref aleyhine sloganlar attı. 
     Kalabalık adına konuşan ve hiçbir grubu temsil etmediğini söyleyen Abdül Reşit Gazi, hava harekatı nedeniyle ABD'yi ve ABD yanlısı politikaları nedeniyle Müşerref'i eleştirdi. 
     Gazi, Müşerref'in, bugünkü açıklamasının aksine halkın büyük çoğunluğunun onu değil Talibanı desteklediğini savunarak, Müşerref'in Pakistan ordusu içinde yaptığı son değişikliklerin darbe korkusundan kaynaklandığını öne sürdü. 
     Gazi, ''ulema eğer cihat çağrısı yapacak olursa, savaşmaya hazırız. Her Müslüman için cihat farzdır'' diye konuştu. 
     Ellerinde sopalar taşıyan grubun gösterisi sırasında güvenlik birimleri de yoğun önlemler aldı. Polisin yanı sıra Pakistan ordusundan bir bölük de güvenliği sağlamaya çalışırken, caddenin bir bölümü tel örgülerle trafiğe kapatıldı. 
     Göstericiler daha sonra olaysız şekilde dağıldı. 
     
     Peşaver de gergin 
     Pakistan'nın sınır kenti Peşaver'de gerginlik sürüyor. 
     ABD ve İngiltere karşıtı gösterilere polisin müahalesi çok sert oldu. Polisle göstericiler arasındaki arbedede insanların parmaklarının koptuğu görüldü. 
     Göstericilerin polise taş ve sopalarla karşı koymaları ve lastik yakmaları üzerine, polis gaz bombası kullanmaya ve havaya ateş etmeye başladı. 
     Ancak Usame Bin Ladin lehine sloğan atan göstericilerin her geçen dakika arttığı, polisin göstericileri dağıtmakta yetersiz kaldığı gözleniyor. 
     






</TEXT>
</DOC>
