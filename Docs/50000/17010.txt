<DOC>
<DOCNO> 17010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/yasam/yas04.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pisi pisine öldü 
</HEADLINE>
<TEXT>

Sabah seferine çıkan belediye otobüsü freni kitlenince bir ağaca bindirdi. Kazada 70 yaşındaki yolcu 'yok yere' yaşamını yitirdi... 
     ŞAKİR AYDIN, M. AKİF ERDEM İstanbul 

     İstanbul'un göbeğinde koca bir belediye otobüsü kontrolden çıkarak bir ağaca bindirerek durabildi. Kazada otobüste bulunan 70 yaşındaki Aydemir Güçlü yaşamını yitirdi. Otobüste sadece iki yolcu bulunması olası bir faciayı önledi. 
     Taksim - Dikilitaş seferini yapan Ramazan Yalçın yönetimindeki 34 AC 0432 plakalı otobüs, dün saat 08.00 sıralarında Dolmabahçe yokuşuna geldi. İsmet İnönü Caddesi'ni geçip Beşiktaş yönüne dönmek isteyen otobüs aniden kontrolden çıktı. Dolmabahçe Sarayı önünde kaldırıma çıkan otobüs, bir ağaca çarparak durabildi. 
     
     Katil cep’ mi 
     Bu arada otobüste bulunan iki yolcudan biri olan Aydemir Güçlü kafasını kapı demirine çarparak olay yerinde can verdi. Kazada yaralanan diğer yolcu Özlem Hanoğlu ve sürücü Ramazan Yalçın ise kaldırıldıkları Taksim Eğitim ve Araştırma Hastanesi'nde tedavi edildi. 
     İETT yetkilileri, kazanın, yolculardan birinin açık bıraktığı cep telefonunun ABS fren sistemini kilitlemesi sonucu olabileceğini belirtirken, raporda ise kazanın yolun kaygan olmasından kaynaklandığı kaydedildi. Yaralanan yolcu Hanoğlu ise kaza anında otobüste kimsenin cep telefonu kullanmadığını söyledi. 
     
     
     


 YAŞAM 

























</TEXT>
</DOC>
