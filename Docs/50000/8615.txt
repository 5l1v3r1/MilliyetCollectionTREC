<DOC>
<DOCNO> 8615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/ekonomi/eko01.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda kemerler sıkılıyor 
</HEADLINE>
<TEXT>

Kamuda fazla mesai verilmeyecek. Geçici işçilerin çalışma süresi uzatılmayacak. Acil olanlar dışında yatırımlara ödenek yok 
     ANKARA Milliyet 

     Maliye Bakanlığı kamuya yönelik bir dizi tasarruf önlemini daha uygulamaya koydu. 
     Resmi Gazete’nin dünkü sayısında yayınlanan talimata göre, kurum ve kuruluşlar, kesinlikle ek ödenek için talepte bulunmayacak. Bütçe Uygulama Talimatı ile ayrıca, zorunlu yatırımlar ile deprem bölgesi dışındaki yatırımlara kaynak aktarımı da durduruldu. Talimatla getirilen bazı düzenlemeler şöyle 
     Personel için tazminat ve fazla mesai talebinde bulunulmayacak. 
     Geçici işçilerin sayıları ve çalışma süreleri kesinlikle uzatılmayacak. 
     Yakıt, su ve elektrikte 2000’deki kullanım miktarları aşılmayacak, faturaları zamanında ödenecek. 
     Özel telefon görüşme bedelleri ilgililerden tahsil edilecek. 
     Çok acil ve zorunlu haller dışında, cep telefonları aranmayacak. 
     
Enflasyon hedefi değişiyor      Uluslararası Para Fonu IMF Türkiye Masası şefi Carlo Cottarelli dün Maliye Bakanı Sümer Oral ve Devlet Bakanı Tunca Toskay ile görüştü. Toskay, faiz ve kur normal düzeylere döndükten sonra, hedeflerin revize edileceğini söyledi. 
     Enflasyon hedefinin yükseltilmesi gerekeceğini vurgulayan Toskay, "Para ve kurda değişiklik oluyor. Bunların maliye politikalarına etkileri neler olabilir, uygulama açısından gündemimize getireceği konular nedir, değerlendireceğiz" dedi. 
     
Ek bütçe hazırlanacak      Edinilen bilgiye göre, son ekonomik krizin ardından enflasyon, büyüme hızı, dolar kuru ve faizlerdeki gelişmeler, 2001 bütçe rakamlarının da belirleyicisi olacak. 48.2 katrilyon lira olarak bağlanan 2001 bütçesi temel ekonomik büyüklüklerin değişmesine paralel revizyon gündeme gelecek. 
     Yetkililer rakamların revize edilmesine paralel eylül ve ekimde ek bütçe çıkarılmasının da gündeme gelebileceğini vurguladılar. 
     Başta müteahhitler olmak üzere, kamuyla iş yapıp da devletten alacağı olanlar da, Maliye’yi daha fazla sıkıştırmaya başladı. Maliyeciler, "Anormal bir baskı altındayız. Devletle iş yapan geliyor Bankalar yakamıza yapıştı. Alacağımızı verin diyor. Ancak Hazinenin durumu da belli" dediler. Krizin af’ diye de adlandırılan vergide taksitlendirmeye de çok az kişinin başvurmasına neden olacağından korkuluyor. 
     


 EKONOMİ 


















</TEXT>
</DOC>
