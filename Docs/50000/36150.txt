<DOC>
<DOCNO> 36150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/guncel/gun01.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Samandıra’da 1400 yıllık tarihi eser çıktı 
</HEADLINE>
<TEXT>
Biz bina yaptık İtalyanlar kurtarıyor 
Kimsenin umursamadığı tarihi eserlerin üzerine binalar dikildi, yollar açıldı. İtalyan bilim adamları ise günyüzüne çıkarmak için uğraşıyor 
     GÜNTAN MAVİGÖZLÜ İstanbul 

     Samandıra’da 1400 yıllık tarihi eser ortaya çıktı. İlçenin merkezinde yıllarca kimsenin umursamadığı tarihi eser kalıntıları üzerine apartmanlar dikildi, yollar açıldı. Ancak şimdi İtalya Salerno Üniversitesi öğretim üyesi Arkeolog Prof. Dr. Alessandra Ricci ile ekibi burada yüzey araştırması yaparak, tarihi eseri günyüzüne çıkarmanın ilk adımını atıyor. İlk belirlemelere göre 900 metrekarelik alanda Orta Bizans dönemi 7. yüzyıldan kalan sarnıç ve hamamın bir sarayın kalıntısı da olabileceği tahmin ediliyor. 
     
     Eserlere özel koruma 
     Araştırmalarına 24 Temmuz’da başlayan Ricci ile 10 İtalyan, 1 İngiliz, 2 Türk bilim adamı, arkeolog ve öğrenci çalışmalarını bir hafta daha sürdürecek. Tarihi eserin yüzeyinin belirlenebilmesi için gerekli incelelemeler yapılırken, ortaya çıkacak eser daha sonra özel bir bez ile kaplanarak korunacak. 
     
     Hiç incelenmemiş bile 
     Kalıntılarda daha önce hiçbir incelemenin yapılmadığını belirten arkeolog Dr. Marco Di Lieto, yapının tahmin ettiklerinden de büyük olabileceğini söylüyor. Yüzey Araştırmaları’nın arkeolojik kazıyı içermediğini belirten Di Lieto, daha sonraki çalışmalara Kültür Bakanlığı’nın karar vereceğini anlatıyor. 
     Tarihi eserin 900 metrekarelik bir alanda 6. veya 7. yüzyılda İmparator Justianos döneminde yaptırılmış bir saray olabileceğini, şu ana kadar büyük bir hamam ile haç şeklinde bir sarnıçın olduğunun kesinlik kazandığını kaydediyor. 
     
Tesadüfen bulundu      Samandıra Belediyesi, üç yıl önce apartmanların arasında bulunan birkaç tarihi kalıntıyı dekor olarak kullanarak arsayı yeşil alan ve park yapmak için çalışma başlattı. Hafriyat çalışmasında tarihi kalıntılar çıktı. Çalışma, Anıtlar Kurulu’nun el koymasıyla durdurulurken, Kültür Bakanlığı devreye girdi. İtalya Dışişleri Bakanlığı, Samandıra Belediyesi, Tofaş-Fiat ve İtalyan Lisesi’nin katkılarıyla başlayan incelemelerde Prof. Ricci ile 10 İtalyan, 1 İngiliz ve 2 Türk bilim adamı 24 Temmuz’da Yüzey Araştırmaları’na başladılar. 
     



 GÜNCEL 











</TEXT>
</DOC>
