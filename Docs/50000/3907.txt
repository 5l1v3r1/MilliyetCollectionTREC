<DOC>
<DOCNO> 3907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/soneko15.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet vergisi çok geldi 
</HEADLINE>
<TEXT>

     Ulaştırma Bakanlığı bünyesindeki İnternet Üst Kurulu, polisin internet cafelerin denetimindeki tutumu nedeniyle İçişleri Bakanlığı'na, iletişim hizmetlerinden yüzde 25 olarak alınmaya başlanan KDV oranının düşürülmesi için Maliye Bakanlığı'na başvurma kararı aldı. 
     Üst Kurul, Ulaştırma Bakanlığı Müsteşar Yardımcısı Tahir Dengiz'in başkanlığında dün toplandı. Üst Kurul'un toplantısına katılan bir internet cafe işletmecisi polislerin denetimler sırasında çocuklara kötü davrandığını dile getirdi. Kurul üyelerinin de benzer görüşler belirtmesi üzerine Üst Kurul, polisin internet kullanımının yaygınlaşmasını engellemeden bu tür işletmeleri denetlemesini sağlamak amacıyla İçişleri Bakanlığı'na başvurarak, ilgili yöneticilerin bilgilendirilmesini kararlaştırdı. 
     Toplantıda iletişim hizmetlerinden yüzde 25 olarak alınmaya başlanan KDV oranı da ele alındı. "İnternet vergisi" olarak adlandırılan bu uygulama ile telefon hizmetlerine paralel olarak internete erişim ücretlerinin de yükseltildiği, uygulamanın internetin yaygınlaşmasına engel oluşturduğu kararına varıldı. 




</TEXT>
</DOC>
