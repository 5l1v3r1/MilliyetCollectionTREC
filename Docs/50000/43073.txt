<DOC>
<DOCNO> 43073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur13.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksaray'da çöken pansiyondan Romen uyruklu bir kişi kurtarıldı 
</HEADLINE>
<TEXT>

     Aksaray'da çöken Çınar Pansiyon binasının enkazından, Romanya uyruklu 1 kişi daha sağ olarak çıkarıldı. 
     İstanbul Büyükşehir Belediyesi İtfaiye Daire Başkanlığı ve Sivil Savunma İl Müdürlüğü'ne bağlı ekipler tarafından saat 12.15 sıralarında kurtarılan Romanya uyruklu kişi, olay yerinde bekletilen ambulansla hastaneye kaldırıldı. Ayrıca, pansiyon binasının hemen arkasında bulunan Mahmut Ürer'e ait Ürer Mukavva fabrikasında da kısmi çökmeler oluştuğu ve işyerinde bulunan makinelerin zarar gördüğü öğrenildi. Bu arada, kurtarma çalışmalarında kullanılmak üzere Avcılar'dan olay yerine getirilen İSKİ'ye ait büyük vinç, çökmenin meydana geldiği sokağa dar olduğu için giremedi. Öte yandan olaydan sonra kurtarılarak hastanelere kaldırılan Ateş ailesi üyelerinin, kızlarını Çınar ailesinden bir gençle nişanlamak için Gaziantep'ten İstanbul'a geldikleri ve dünürleri Ali Çınar'a ait pansiyonda kaldıkları bildirildi. 







</TEXT>
</DOC>
