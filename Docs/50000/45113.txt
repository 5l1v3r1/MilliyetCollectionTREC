<DOC>
<DOCNO> 45113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur12.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
50 milyon için saatlerce kuyrukta beklediler... 
</HEADLINE>
<TEXT>

     Düzce'de, Dünya Bankası'ndan sağlanan krediyle yürütülen ''Sosyal Riski Azaltma Projesi'' kapsamında, ekonomik ve sosyal yoksunluk içerisinde bulunan ailelerin çocukları için okula başlangıç yardımı olarak verilen 50 milyon liranın dağıtımında uzun kuyruklar oluştu. 
     Düzce Sosyal Yardımlaşma ve Dayanışma Vakfı ile okul idarecileri tarafından belirlenen 65 okuldan 2 bin 738 öğrenciye 50'şer milyon liralık yardımın ödemesine, Ziraat Bankası Düzce Şubesi'nde başlandı. 
     Öğrenci velileri, yardımı alabilmek için banka şubesi önünde uzun kuyruklar oluşturup, sıralarının gelmesini sabırsızlıkla beklediler. 
     Yardımın gizli yapılmasının daha uygun olacağını belirten veliler, ''Yardım alanların isimleri açıkça belirtildi. Çok utandık. Banka şubesi önünde saatlerce kuyrukta bekledik. Yardım dağıtmanın daha uygun bir çözümü bulunmalıydı'' dediler. 
     






</TEXT>
</DOC>
