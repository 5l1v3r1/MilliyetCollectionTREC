<DOC>
<DOCNO> 44227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun23.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı Müslüman kadın Bulgaristan'dan siyasi sığınma talep edecek 
</HEADLINE>
<TEXT>

     Hollanda uyruklu Müslüman bir kadın, iki çocuğuyla birlikte geldiği Bulgaristan'dan siyasi sığınma hakkı isteyeceğini açıkladı. 
     ABD'de yapılan ve binlerce kişinin ölümüne neden olan terörist saldırıların ardından tüm dünyada Müslümanların büyük baskı altına alındığını söyleyen Marika Kok, sadece Müslüman olduğu için Hollanda'da komşularının saldırısına uğradığını ve bu yüzden ülkesinden kaçmak zorunda kaldığını bildirdi. 
     Rusçuk kentinde Kızılhaç'a sığınan Marika Kok, Hollanda'da başına gelenlerin ardından Türkiye'ye gitmeye karar verdiğini, ancak parasının bitmesi üzerine Bulgaristan'da kaldığını açıkladı. 
     Bulgaristan'da kendisine son derece iyi davranıldığını belirten kadın, bu iyi niyet karşısında iki çocuğuyla birlikte Bulgaristan'dan siyasi sığınma hakkı isteyeceğini söyledi. 
     Mısırlı sevgilisi sayesinde İslam ile tanıştığını ve kısa bir süre sonra da İslamiyet'i seçtiğini ifade eden Kok, sözlerini şöyle sürdürdü 
     ''Ancak ABD'deki terörist eylemlerin ardından Hollanda'da arkadaşlarım ve komşularım beni dışlamaya başladı. Sadece Müslüman olduğum için saldırılara bile maruz kaldım. Artık benim ülkemde bir Müslüman olarak yaşamak çok zor. Bu yüzden Bulgaristan'a geldim ve sığınma hakkı talebinde bulunacağım.'' 
     






</TEXT>
</DOC>
