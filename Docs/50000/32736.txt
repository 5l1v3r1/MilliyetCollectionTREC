<DOC>
<DOCNO> 32736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur15.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Başkan Yardımcısı Enis Öksüz'ün istifasını böyle yorumladı 
</HEADLINE>
<TEXT>

     ANAP Genel Başkan Yardımcısı Cengiz Altınkaya, Ulaştırma Bakanlığı görevinden dün istifa eden Enis Öksüz'ün ''kendi doğruları olan bir bakan olduğunu'', ancak ekonominin ve Türkiye'nin doğruları bulunduğunu söyledi. 
     Altınkaya, ANAP İzmir İl Başkanı Bilal Doğan'ı ziyareti sırasında gazetecilere yaptığı açıklamada, Bakan Öksüz'ün istifasına değindi. IMF ve Dünya Bankası toplantılarının, Telekom yönetiminde yaşanan sıkıntılar nedeniyle ertelendiğini hatırlatan Altınkaya, şöyle konuştu 
     ''Gelecek olan 3.2 milyar dolarlık kredi gecikmeyle ve heyecanlar yaratarak geldi. 15 gün boşuna kaybedilmiştir. Eninde sonunda doğruların uygulanacağını bile bile inatlaşmanın neler yarattığını Türkiye gördü. Öksüz kendi doğruları olan bir Bakandı. Buna saygı duyarız ama ekonominin ve Türkiye'nin doğruları var. Herkesin bu doğrularda birleşmesi gerekir. Birleşmeyenlerin fedakarlık yapması gerekirdi. Olay bu şekilde yorumlanabilir.'' 
     Altınkaya, bir gazetecinin ''Kemal Derviş'in ekonomi yönetiminden memnun değil misiniz '' sorusu üzerine, ekonomide yaşanan sıkıntıların ana nedeninin ekonomi yönetimindeki koordinasyonsuzluk olduğunun belirlendiğini bildirerek, şöyle devam etti 
     ''Ekonomide Maliye, Hazine ve DPT başka başka ellerdeydi. Keşke Türkiye'de tek parti iktidarda olsaydı ya da ekonomi tek elde toplansaydı. Keşke ekonomi koordinasyonu bizde olsaydı ama koalisyon dengeleri içinde bunu teklif etmek nezaketsizlik olurdu. Ekonominin koordinatörü olarak Kemal Derviş göreve getirildi. Ekonomik programın hassasiyetle uygulanabilmesi için Bakanlıklar arasındaki uyum kaçınılmazdır.'' 
     ''Teknokratlar Hükümeti'' tartışmaları konusunda yorumu istenen Altınkaya, ANAP'ın penceresinin geniş olduğunu ancak bu pencereden teknokratlar hükümeti şeklinde bir oluşumu göremediğini belirtti. 
     Koalisyon ortakları olan ANAP ile MHP arasında sorun yaşanıp yaşanmadığı şeklindeki bir soruyu da Altınkaya, ''ANAP ile MHP siyasi rakiptir. Bu diğer partiler için de söz konusu. Her iki partinin de görüşleri farklıdır'' şeklinde yanıtladı. 







</TEXT>
</DOC>
