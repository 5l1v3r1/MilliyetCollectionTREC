<DOC>
<DOCNO> 29344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur15.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zimmetine 1 kilo kıyma geçirdiği için 3 ay hapis.. 
</HEADLINE>
<TEXT>

     Eskişehir'de 1 kilo kıymayı zimmetine geçirdikleri iddiasıyla yargılanan sanıklara, 3 ay 10'ar günhapis cezası verildi. 
     Eskişehir Ağır Ceza Mahkemesi'nde görülen davada, tutuksuz yargılanan sanıklar Maksut Aksoy ile Ahmet Çakır hazır bulundu. Son olarak söylemek istedikleri olup olmadığı sorulan sanıklar, suçsuz olduklarını belirterek beraat talebinde bulundular. 
     Mahkeme heyeti, zimmetine 1 kilo kıyma geçirdiği iddiasıyla yargılanan Aksoy ve bu suça iştirak ettiği öne sürülen Çakır'a, öncelikle 6 yıl ağır hapis cezası verdi. Daha sonra 2'şer yıla indirilen ceza, kamu davası açılmadan önce kıymanın iade edilmiş olması nedeniyle 8'er aya indirildi. Sanıkların iyi halleri ve pişmanlıklarının da göz önünde bulundurulması sonucu ceza 4'er ay ağır hapis cezasına, daha sonra da 3 ay 10'ar güne çevrildi. 
     Mahkeme heyeti, cezayı tecil etti. 
     31 Ağustos 1999 tarihinde Eskişehir Et ve Balık Kurumu'nda Eskişehir Kombinası'nda görevli Maksut Aksoy, iş çıkışında nizamiyede yapılan aramada, arabasının bagajında 1 kilo kıymayla yakalanmış ve kıymayı kendisine, aynı iş yerinde çalıştığı arkadaşı Ahmet Çakır'ın verdiğini ileri sürmüştü. 
     Sanıklar, 6 yıl ile 18 yıl arasında hapis cezası istemiyle yargılanıyordu. 
     
     






</TEXT>
</DOC>
