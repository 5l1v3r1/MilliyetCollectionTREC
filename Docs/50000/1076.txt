<DOC>
<DOCNO> 1076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sontur08.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK üyeliği seçimi tekrarlanacak 
</HEADLINE>
<TEXT>

     Cumhurbaşkanı Ahmet Necdet Sezer’in, görev süresi dolan 2 Yükseköğretim Kurulu YÖK üyesinin yerine Üniversitelerarası Kurul’ca seçilen üye adaylarını onaylamaması nedeniyle, 2 hafta içinde yeniden seçime gidilecek. 
     Yükseköğretim Kanunu YÖK gereğince, Üniversitelerarası Kurul, görev süresi dün dolan YÖK üyeleri ve aynı zamanda başkanvekilleri Prof. Dr. İsmail Tosun ile Prof. Dr. Uğur Büget’in yerine 4 Aralık 2000’de seçim yapmıştı. Seçimde, Prof. Dr. İsmail Tosun yeniden aday gösterilmiş, Prof. Dr. Büget’in yerine de Gazi Üniversitesi öğretim üyelerinden Prof. Dr. Mustafa Kuru aday seçilmişti. 
     YÖK Kanunu’na göre, aday seçilenlerin üyeliklerinin 1 ay içinde Cumhurbaşkanı’nca onaylanmaması halinde yeniden seçime gidilmesi gerekiyor. Kanunun 6 maddesinin b fıkrasında, "Seçilenlerin üyelikleri Cumhurbaşkanı’nın onayı ile kesinleşir. Bu bentlerle belirtilenlerin seçimleri bir ay içinde, Cumhurbaşkanı tarafından onaylanmayanların yerine yeni adayların seçimleri ise 2 hafta içinde yapılmadığı takdirde, Cumhurbaşkanı’nca doğrudan atama yapılır" deniliyor. 
     Buna göre, Üniversitelerarası Kurul, 2 hafta içinde yeniden seçim yapacak. Prof. Dr. İsmail Tosun ile Prof. Dr. Mustafa Kuru yeniden aday olamayacak. Eğer, Üniversitelerarası Kurul 2 hafta içinde seçim yapmazsa, Cumhurbaşkanı doğrudan atama yetkisini kullanacak. 
     Prof. Dr. İsmail Tosun ve Prof. Dr. Uğur Büget’in yanı sıra, dün, YÖK üyeleri İsmail Akınaltuğ, Durmuş Yalçın ve Prof. Dr. Ramazan Evren’in görev süreleri de doldu. 
     YÖK Kanunu gereği, İsmail Akınaltuğ ile Durmuş Yalçın’ın yerine Cumhurbaşkanı, Prof. Dr. Ramazan Evren’in yerine Bakanlar Kurulu seçim yapıyor. 
     Görev süresi 6 Ocak’ta sona eren üyelerden emekli Hava Korgeneral Erdoğan Öznal da Genelkurmay Başkanlığı’nca yeniden aday gösterilmiş, Cumhurbaşkanı Sezer de onaylamıştı. Öznal’ın yeniden YÖK üyeliğine seçildiğine ilişkin karar, 21 Aralık 2000’de Resmi Gazete’de yayımlanmıştı. 
     YÖK Kanunu’na göre YÖK üyeleri, Cumhurbaşkanı tarafından, rektörlük ve öğretim üyeliğinde başarılı hizmet yapmış profesörlere öncelik vermek suretiyle seçilen 7, Bakanlar Kurulu’nca üst düzeydeki devlet görevlileri veya emeklileri arasından seçilen 7, Genelkurmay Başkanlığı’nca seçilen 1 ve Üniversitelerarası Kurul tarafından, Kurul üyesi olmayan profesör öğretim üyelerinden seçilen 7 kişiden oluşuyor. 
     Söz konusu kurumların, Cumhurbaşkanı’nın onayına sunacakları üyelerin isimlerini, mevcutların görev süreleri bitmeden 1 ay içinde belirlemeleri gerekiyor. Görev süresi bitecek YÖK üyeleri, yeniden aday gösterilebiliyor. 
     




</TEXT>
</DOC>
