<DOC>
<DOCNO> 15902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun17.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin savunma harcamalarını kısması Yunanistan'da büyük yankı uyandırdı 
</HEADLINE>
<TEXT>

     Türkiye'nin 32 savunma projesini ertelemesi ile Türkiye'deki esnaf gösterileri Yunan basınında geniş yer aldı. 
     'Türkiye'nin savunma harcamalarında zorunlu olarak kısıtlama yoluna gittiğini'' öne süren gazeteler, konuya ilişkin haberlerinde Ankara'nın bu kararının Atina'nın da ''işine yaradığını'' ifade etti. 
     Atina'da yayınlanan, hükümet yanlısı To Vima gazetesi, ''Türkiye 19.5 Milyar Dolar Tutarındaki 32 Silahlanma Programını Kısıtlama Kararı Aldı'' başlıklı haberinde, bunun, ''Türkiye'de hakim olan ekonomik mantık çerçevesinde beklenildiğini ve orduyu da bu konuda örnek olmaya zorladığını'' yazdı. 
     Kısa süre önce Yunanistan'ın da bu doğrultuda karar almasının, Türkiye'ye bu kararında en azından ''psikolojik anlamda yardımcı olduğunu'' öne süren To Vima gazetesi, konuya ilişkin başka bir yazısında da Yunan silahlı kuvvetlerinin yeniden yapılanması konusunda ciddi çabaların sarf edildiği bu dönemde ''Türkiye'nin bu hareketi Yunanistan'a kılıfı kılıfına uydu'' ifadesini kullandı. 
     Yunanistan Savunma Bakanı Akis Çohacopulos, To Vima gazetesindeki demecinde, ''Ankara ile Atina'nın savunma harcamalarını azaltma kararlarının farklı nedenler içerdiğini'' öne sürdü. Çohacopulos, Türkiye'nin 32 savunma projesini erteleme yoluna gitmesinin, Yunanistan'ın bu konuda daha önce almış olduğu kararla hiçbir ilgisi bulunmadığını ve Ankara'nın bu kararının Yunanistan'a karşı ''cevabi bir hareket'' olarak algılanmaması gerektiğini söyledi. 
     ''Türkiye'nin, içinde bulunduğu ekonomik kriz yüzünden IMF'nin öne sürdüğü koşullar nedeniyle böyle bir önlem almak zorunda kaldığını'' iddia eden Çohacopulos, ''Bizler savunma harcamalarını bütçedeki açıkları kapatmak amacıyla kısıtladık, Türkler ise ekonomileri kötü durumda bulunduğu için kısıtlama yapıyorlar'' dedi. 
     To Vima gazetesi, Türkiye'deki esnaf eylemleriyle ilgili ''Orta Ve Küçük Esnafın Tepkisi Türkiye'yi Sarsıyor'' başlıklı haberinde ise ekonomik krizden etkilenen orta ve küçük esnafın ülke çapında düzenledikleri gösterilerle Ecevit hükümetine karşı ''savaş açtığını''yazdı. 
     Elefterotipia gazetesi de Türkiye'nin 32 savunma projesini ertelemesiyle ilgili olarak, ''Mesajı Aldı, 7.8 Milyar Drahmi Kesti'' başlıklı haberinde, ''Türkiye'nin ilk kez silahlanma programlarını askıya aldığını'' yazdı. 
     Elefterotipia, esnaf eylemleri ile ilgili haberinde de Türkiye'deki ekonomik krizin daha da büyümekte olduğunu ileri sürerek, esnaf eylemlerinde çıkan olaylardan sonra, Ankara'da gösterilerin yasaklandığını belirtti. 
     Katimerini gazetesi de ''Türkiye'den Silahlanmanın Dondurulması''başlıklı haberinde, Türkiye'nin silahlanma harcamalarında 20 milyar dolar kısıtlama yaptığını yazdı. 
     Gazete, esnaf eylemleri ile ilgili, ''Türkiye Sokak Çatışmaları ve Gözyaşartıcı Bombalar'' başlıklı haberinde, göstericilerle polis arasında çıkan çatışmalarda 200 kişinin yaralandığını duyurdu. Etnos gazetesi, ''Generaller 32 Silahlanma Programını Kesiyorlar''başlığını kullandığı haberinde, ''ülkenin içinde bulunduğu ekonomik kriz nedeniyle ordunun silahlanma harcamalarını kısıtlama zorunda kaldığını'' yazdı. 
     Etnos gazetesi, esnaf eylemleri ile ilgili ''Türkiye'de Patlama'' başlıklı haberinde ise İstanbul ve İzmir'deki gösterilere rağmen Başbakan Ecevit'in istifa etmeyeceğini açıkladığını ifade etti. 
     Ta Nea gazetesi ise Türkiye'nin savunma projelerini erteleme kararıyla ilgili, Yunanistan Dışişleri Yorgo Papandreu'nun açıklamalarına yer verdiği ''Silahlanmanın Karşılıklı Olarak Azaltılması İçin Yol Açılıyor'' başlıklı haberinde, Türkiye'nin bu kararının Atina hükümeti tarafından, ''bölgenin sakinleşmesi yolunda atılan bir adım olarak değerlendirildiğini'' yazdı. 
     Ta Nea gazetesi esnaf eylemleri ile ilgili, ''Ankara ve Diğer 4 Şehirde Şiddetli Çarpışmalar'' başlığını kullandığı haberinde ise ''göstericilerin ülkenin son aylarda içine düştüğü ekonomik krizden sorumlu tuttukları Ecevit hükümetinin istifa etmesini istediklerini'' ifade etti. 
     Aşırı sağ eğilimli Elefteros Tipos gazetesi ise ''Silahlanmanın Azaltılmasıyla Birlikte ... 'Sismik' Dönemi'' başlıklı haberinde, ''Türkiye'nin savunma harcamalarında, seçici olarak kısıtlama kararı aldığını'' yazdı. Türkiye'nin bu kararının, Ege'deki petrol aramalarını Yunanistan'ın engellediği şeklindeki açıklamayla aynı anda yapıldığını yazan gazete, Ankara'nın bu kararının Türk-Yunan yakınlaşmasıyla bağlantılı olmadığını öne sürdü. 




</TEXT>
</DOC>
