<DOC>
<DOCNO> 45884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/spor/spo08.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA’YA İSYAN 
</HEADLINE>
<TEXT>

Portekiz’de yapılan toplantıda 23 UEFA üyesi federasyon, Uluslararası Futbol Federasyonları Birliği’nin transferde bonservis bedellerini kaldırmasına tepki gösterdi 
     CEMAL ERSEN 

     Kulüpler kapanabilir’ 
     FIFA’NIN uluslararası transferde bonservis bedelinin kaldırılması yolunda aldığı kararın yurt içinde de uygulanmasını istemesi, UEFA üyesi ülke federasyonlarını ayağa kaldırdı. Hafta sonu Portekiz’in Lizbon kentinde 23 UEFA üyesi federasyon temsilcisinin katılımıyla gerçekleşen zirvede yurt içi transferde bonservis bedelinin kaldırılmasının kulüpleri kapanma noktasına getireceği yolunda görüş ortaya çıktı. 
     
     İç talimat isteği 
     İNGİLTERE, Almanya, İtalya, Hollanda, Yunanistan, İspanya ve Fransa yetkililerinin yanı sıra Türkiye’nin de şiddetle karşı çıktığı FIFA kararı ile ilgili olarak her federasyonun kendi iç talimatını hazırlaması düşüncesi benimsendi. Ülke koşullarına göre transferde belirli kriterlerin konulması, yurt içinde kulüplerin korunması için FIFA’nın belirlediği 21 yaş sınırının daha yukarı çekilmesi önerileri de getirildi. 
     
     Değerlendirme zirvesi 
     TOPLANTIDA aksi takdirde kulüplerin büyük maddi zarara uğrayacağı, hatta kapanma noktasına gelebileceği kaydedildi. UEFA toplantısında benimsenen görüşler doğrultusunda harekete geçen Türkiye Futbol Federasyonu, başta Kulüpler Birliği olmak üzere İkinci Lig Kulüpler Birliği’nin de görüşlerinin alınması ve önerilerin dinlenmesi için 20 - 25 Ekim tarihlerinde geniş kapsamlı bir toplantı düzenlemeyi planlıyor. 
     



 SPOR 
























</TEXT>
</DOC>
