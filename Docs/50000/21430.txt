<DOC>
<DOCNO> 21430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur17.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Eğer 5 dolar rüşvet almışsak partiyi kapatsınlar" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, partisinin ''50 milyon dolar rüşvet'' aldığı iddiasıyla ilgili olarak, ''50 Milyon dolar falan değil, eğer Enerji ve Tabii Kaynaklar Bakanlığı'ndan ANAP 5 dolar almışsa Savcıya düşen görev, Yargıtay Cumhuriyet Başsavcılığı'na partinin kapatılması için dava açmaktır'' dedi. 
     Yılmaz, partisinin TBMM Grup Toplantısı'nda yaptığı konuşmada, yolsuzlukla mücadele edilirken hukukla siyasetin birbirine karıştırılması gerektiğini bildirdi. Hukukun sağlam bir temeli bulunduğunu, temelinde adelet olduğunu anlatan Yılmaz, hukukla siyaset zeminin karışması durumunda kaos yaşanacağını söyledi. 
     Beyaz Enerji İddianamesine kadar hiç konuşmadan beklediğini anlatan Yılmaz, iddianamede, partisinin olmayan bir ihaleden 50 milyon dolar rüşvet aldığı iddiasına yer verildiğini hatırlatarak, ''50 Milyon dolar falan değil, eğer Enerji ve Tabii Kaynaklar Bakanlığı'ndan ANAP 5 dolar almışsa Savcıya düşen görev Yargıtay Cumhuriyet Başsavcılığı'na partinin kapatılması için dava açmaktır'' diye konuştu. 
     Soruşturmayı yürüten Savcı'nın televizyon açıklamalarına değinen Yılmaz, ''Savcı tarafsızlığını yitirdiği gibi sağduyusunu da yitirmiş. Bu savcı tarafsız değil. Taraftır, bize karşı taraftır'' dedi. 
     Yılmaz, kendilerine karşı mücadele edenlerin, savcı da olsa, ellerinde güç de olsa, eğer arkasında adalet yoksa buna karşı duracaklarını belirterek, hiç kimsenin kanunsuz iş yapamayacağını söyledi. 
     Türkiye'nin henüz hukuk devleti olmadığını iddia eden ANAP Lideri, Beyaz Enerji İddianamesi ve sonrasında yaşanan olayların bir ''devlet skandalı'' olduğunu savundu. Devletin en ali çıkarının hukuk devletinin korunması olduğunu kaydeden Yılmaz, ANAP olarak fail değil, mağdur olduklarını ifade etti. 
     Yılmaz, Hazreti Ali'nin ''haklıyken boyun eğenler hem hakkını ve şerefini kayberler'' sözünü anımsatarak, hem haklarına hem de şereflerine sahip çıkacaklarını söyledi. 
     







</TEXT>
</DOC>
