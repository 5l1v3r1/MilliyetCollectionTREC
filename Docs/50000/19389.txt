<DOC>
<DOCNO> 19389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sonspo03.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Bu maçı aldıktan sonra şampiyonluğu bırakmayız" 
</HEADLINE>
<TEXT>

     Fenerbahçe Kulübü Yönetim kurulu Üyesi Ertuğrul Hataylı, Galatasaray ile hafta sonunda yapacakları ve şampiyonu büyük ölçüde belirleyecek derbi maçla ilgili olarak umutlu konuştu. 
     Sarı-lacivertli kulübün 94. kuruluş yıldönümü kutlama töreninin ardından gazetecilerin derbi maçla ilgili sorularını yanıtlayan Ertuğrul Hataylı, "Kadıköy’de bu sezon hiç puan kaybetmedik. İnşallah bu maçı da kazanarak, taraftarlarımıza bir hediye vermiş oluruz" dedi. 
     Hafta sonundaki derbi maçın büyük olasılıkla şampiyonluğun kaderini tayin edeceğini anlatan Hataylı, "Biz her ne kadar Galatasaray’ın 3 puan gerisindeysek de puanlarımızı eşitleme şansını bulacağız. Bu maçı aldıktan sonra şampiyonluğu bırakmayız. 
     Bazı şanssızlıklar oldu, puanlar kaybettik. Fakat bizde kalitesi çok yüksek oyuncular var. Bu oyuncularımız takım halinde kendi kalitelerini sahaya intikal ettirirseler, buradan şampiyon olarak çıkacağımıza inanıyorum" diye konuştu. 
     Hataylı, maçın berabere bitmesi durumunda kimin daha avantajlı olacağının sorulması üzerine de, "Galatasaray 3 puan avantajını koruyacak. Ancak, daha sonra Gaziantepspor ve Trabzonspor ile maçları var. Bu maçlarda puan kaybederlerse bizim şansımız olur. Bu taktirde iş matematiksele dökülüyor. Ancak biz kazanırsak, önümüzü daha iyi göreceğiz" dedi. 
     Maç öncesinde her iki takım taraftarlarını da centilmenliğe çağıran Hataylı, şöyle konuştu "Bu bir dostluk maçı olsun. Fenerbahçe taraftarı centilmendir. Galatasaray taraftarı da centilmen ve dosttur. Seyirciler taşkınlık yapmasınlar. Spor, güzelliklerin yansımasıdır. Bunun bilincinde olan seyircimiz, gerekli centilmenliği gösterecektir. Türk seyircisi centilmenliğini bu maçta bütün Dünya ve Avrupa’ya karşı gösterecektir." 
     







</TEXT>
</DOC>
