<DOC>
<DOCNO> 21595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo08.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutto Sport "Terim salı günü ev seçmeye geliyor" 
</HEADLINE>
<TEXT>

     İtalyan Tutto Sport gazetesi, teknik direktör Fatih Terim'in gelecek salı günü Milano'ya ev seçmeye geleceğini iddia etti. 
     Milan Kulübü'nün kısa zamanda gelecek sezonki teknik direktörünü ''resmi olarak Terim'' diye açıklayacağını ifade eden gazete, ''Temmuz ayında Milano'ya taşınacak olan Terim, önümüzdeki salı günü gelerek ev aramaya başlayacak. Çarşamba günü de San Siro Stadı'nda oynanacak Şampiyonlar Ligi finalini izlemek için onur tribününde yerini alacak'' diye yazdı. 
     Haberde, kırmızı-siyahlı kulübün Terim konusunda resmi açıklamayı gelecek hafta da yapabileceği ya da daha önceden söylendiği gibi lig sonunun bekleneceği kaydedildi. 
     Türk teknik adamın suskunluğunU sürdürdüğü, ancak pazartesi akşamı CNN Türk kanalında ''Kariyerime İtalya'da devam edeceğim'' dediğini hatırlatan İtalyan spor gazetesi, Galatasaray Kulübü eski yöneticilerinden Yurdaşen Karahasan'ın da ''Terim, Milan'a gidecek'' şeklinde açıklama yaptığını öne sürdü. 
     ''Terim'in cebinde Milan ile anlaşma var'' denilen haberde, Fatih Terim'in eski takımı Fiorentina'dan Rui Costa'yı Milan'a getireceği yeniden gündeme getirildi. 
     Bu arada La Republlica gazetesi, ''Terim hazır, Milan seçmek zorunda'' başlığıyla, kırmızı-siyahlı kulübün teknik direktörlüğüne Terim'i getireceğinin artık kesin olduğunu iddia etti. 






</TEXT>
</DOC>
