<DOC>
<DOCNO> 35446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sonspo07.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili "Krize rağmen Beşiktaş'ın ekonomisi düzeliyor" 
</HEADLINE>
<TEXT>

     Beşiktaş Kulübü Başkanı Serdar Bilgili, ülkede yaşanan ekonomik krizden etkilendiklerini, ancak aldıkları ciddi önlemler ve kararlarla, mali durumlarının gün geçtikçe düzeldiğini söyledi. 
     Ceylan Intercontinental Oteli'nde yapılan divan kurulu toplantısında söz alan Serdar Bilgili, divan kurulu üyelerinin eleştirilerini yanıtlayıp, kulübün son durumuyla ilgili bilgiler verdi. 
     Ekonomik olarak gün geçtikçe düzelme yoluna gittiklerini ifade eden Bilgili, ''Yaşanan krizden her kurum gibi bizler de etkilendik. Ancak yönetim kurulundaki arkadaşlarımızla birlikte aldığımız ciddi tedbirlerle, çok fazla yara almadan, düzelme yoluna girdik'' diye konuştu. 
     
     İlhan ve Tümer'in transferi 
     Bilgili, İlhan ve Tümer'in transferi için ''hülle'' yoluna seçmekle suçlandıklarını da hatırlatarak, ''Biz hülle yoluna gitmedik. FIFA'nın yönetmeliği ve Futbol Federasyonu'nun kararı doğrultusunda bu transferleri çözmeye çalışacağız'' dedi. 
     Samsunspor Kulübü'nün 2 futbolcu için Beşiktaş'tan toplam 3 trilyon lira para istediğini vurgulayan Bilgili, şunları söyledi 
     ''Biz İlhan ve Tümer için 1 trilyon lira ve 3 değerli futbolcumuzu önerdik, ama kabul etmediler. Gelecek yıl Türkiye'de de bonservis bedelleri tamamıyla kalkacak. Bu durumda 3 trilyon lira ödememiz mümkün değil. Prensip olarak bu kadar yüksek bonservis bedeli ödeyemezdik. Bu nedenle de Samsunspor ile anlaşamadık.'' 
     Bilgili, yeni transfer yönetmeliğinin Beşiktaş'ı mali yönden çok rahatlatacağını savundu. 
     Siyah-beyazlı kulübün gelirlerinin yüzde 60'ını her yıl bonservis bedellerine ödediğini ifade eden Bilgili, ''Artık kulübün kasasından büyük miktarlarda bonservis bedelleri çıkmayacak. Bu da ekonomik olarak güçlenmemize neden olacak'' diye konuştu. 
     
     Gelir ve giderler 
     Beşiktaş'ın gelir ve giderleri konusunda yapılan eleştirilere de değinen Bilgili, ''Biz mali raporumuza sadece kontrata bağlı olan gelir ve giderlerimizi aldık'' dedi. 
     Bilgili, 56 trilyon lira tutan TV gelirlerinin de sözleşmeye bağlı olduğunu ve yayıncı kuruluşun ödemelerini zamanında yaptığını da kaydetti. 
     Bir üyenin, ''Galatasaray ve Fenerbahçe Digitürk'ün dolar kurunu sabitlemesini kabul etmedi. Biz niye kabul ettik '' sorusuna da Bilgili, ''Biz bir alternatif olmadığı için Galatasaray ve Fenerbahçe gibi davranmadık. Zaten onlar ne yapıyorsa, onu yapmak zorunda da değiliz. 2 kulübün forma reklamına bakarsanız, neden böyle bir yola gittiklerini de anlarsınız'' diye konuştu. 
     
     Stat gelirleri 
     Bilgili, ahlaklı ve dürüst çalışmalarına karşın, özellikle biletler konusunda haksız eleştirilere uğradıklarını söyledi. 
     Göreve gelmeden önce, BJK İnönü Stadı'nın gelirlerinin yıllık 1.5 milyon dolar olduğunu belirten Bilgili, ''Kapalı tribün geliri de bedavacılar nedeniyle sıfırdı. Biz geçen yıl bir uygulama başlattık ve grup satışlarına karar verdik. 100-250 kişilik gruplara yüzde 20, 250-500 kişilik gruplara yüzde 30, 500'ün üstündeki gruplara da kombine biletler için yüzde 40 indirim yaptık. Ancak bazı kesimler gruplara ödün verdiğimizi sandılar. Bu kesinlikle gelirlerimizi artırmak için alınan bir karardır ve kimseye de ödün vermeyiz'' diye konuştu. 
     Bilgili, Beşiktaş için ellerinden geldiğince çalıştıklarını ifade ederek, ''İnşallah Allah bizi bu sezon utandırmaz'' diyerek sözlerini tamamladı. 







</TEXT>
</DOC>
