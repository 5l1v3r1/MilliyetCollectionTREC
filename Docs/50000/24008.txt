<DOC>
<DOCNO> 24008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/spor/spo03.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu resti çekti 
</HEADLINE>
<TEXT>

Galatasaray yönetiminin önceki gün "anlaştık" açıklamasına rağmen Rumen hoca, istediği şartların yerine getirilmemesi halinde geri dönmeyeceğini bildirdi 
     HALİL ÖZER 

     Şaşırtan sözler 
     SARI - Kırmızılı takımda Lucescu krizi yine başgösterdi. Yöneticilerin önceki gün Florya’da masaya oturduğu ve saatler süren toplantı sonrası anlaşmaya vardığı Rumen hoca, ülkesinde şaşırtan bir açıklama yaptı. Teknik Direktör Lucescu, Galatasaray’ın istediği şartları yerine getirmemesi halinde dönmeyeceğini söyledi. 
     
     Garanti istedi 
     FUTBOLCULARIN alacaklarının acil olarak ödenmesini, futbolu bırakan Hagi ile Emre, Okan ve Fatih’in yerlerinin dolmasını, istediği transferlerin yapılmasını talep eden Rumen hoca, geçen yıl yaşanan sıkıntıların tekrarlanmaması gerektiğini de vurguladı. Lucescu garanti verilmesi halinde tekrar görev yapabileceğini belirtti. 
     
     Beklemeye geçti 
     GALATASARAY’ın teknik patronu, "Ama şu anda bile göreve devam ediyorum gibi çalışıyorum. Takımımın yeni sezon hazırlık programı tamam. Seneye yine Şampiyonlar Ligi var. Ben haber bekliyorum" dedi. Yönetimin elinden gelen çabayı gösterdiğini söyleyen Lucescu, "Bu takımı dışarıdan parçalamak için herşeyi yaptılar" diye konuştu. 
     
Mallorca da doğruladı      MEHMET ÇİFTÇİ 

     İSPANYA’nın Real Mallorca Kulübü, Galatasaraylı Fatih Akyel’in transferini dün resmen onayladı. Teknik Direktörü Luis Aragones, "Fatih, kulübün takip ettiği bir oyuncuydu. Dolayısıyla bu transferdeki tüm sorumluluk kulübe aittir. Ben kendisini hiç tanımıyorum. Benim için kapalı bir kutu" dedi. İspanyol basını Real Mallorca’nın bu transfere çok fazla para ödediğini yazdılar. 
     
Ilie’den yeşil ışık      GALATASARAY’dan İspanya’nın Valencia takımına transfer olan Adrian Ilie, yeniden Sarı - Kırmızılı takıma dönebileceğini söyledi. Valencia’da umduğunu bulamayan golcü futbolcu Romanya’da katıldığı bir televizyon programında , Galatasaray’da oynayabileceğini belirtti. Bu arada Kubilay Türkyılmaz da, geri gelmek istediğini, gerekirse para bile almayabileceğini kaydetti. 
     
Hakan’a PSG talip      İTALYA’nın Corriere dello Sport gazetesi, İnter’de oynayan Hakan Şükür’ün Fransa’nın Paris Saint Germain takımının transfer listesinde olduğunu iddia etti. Haberde "PSG, Hakan için bir adım daha attı" denildi. Yıldız futbolcunun, Almanya’nın Bayern Münih, İngiltere’nin Newcastle United ve İspanya’nın Real Sociedad takımlarının da transfer listesinde yer aldığı belirtiliyor. 
     
G.Saray camiası alarma geçti      YÖNETİMİN tıkanma noktasına gelmesi üzerine Sarı - Kırmızılı camia hareketlendi. Divan Kurulu önümüzdeki 10 yıllık politikayı belirlemek ve içinde bulundukları kötü durumdan kurtulmak için komisyonlar kurdu. Başkan Faruk Süren tam destek isterken, mali kongre Galatasaray’ın kader toplantısı olarak gösteriliyor. 
     BAŞKAN Süren’e camiada çok kişinin karşı çıkmasına rağmen görevden ayrılmasına sıcak bakılmıyor. Bu nedenle komitelerin başında yönetimden bir kişi olacak. Genel koordinatörlüğü eski yöneticilerden Engin Kaptanoğlu yapacak. Cuma günkü yönetimde ekonomik kriz ve yönetimin durumu bir kez daha masaya yatırılacak. 
     
Direkten döndüler      GALATASARAY, Jardel’in bonservisini son anda kurtardı. Geçtiğimiz cuma günü Porto’ya ödeme yapılmasaydı Jardel’in bonservisi Portekiz kulübüne gidecekti. Gerekli para federasyondan sağlandı. 
     



 SPOR 

























</TEXT>
</DOC>
