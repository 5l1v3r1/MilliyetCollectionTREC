<DOC>
<DOCNO> 41122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sondun03.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vietnam'da tanker kazası...Binlerce ton mazot denize döküldü 
</HEADLINE>
<TEXT>

     Vietnam'ın güney kıyısı açıklarında birLiberya tankerinin, limana girmeye çalışırken sabit haldeki bir Vietnam tankerine çarptığı, kazada binlerce ton mazotun denize döküldüğü bildirildi. 
     Ba Ria-Vung Tau bölgesi Bilim, Teknoloji ve Çevre Dairesi Müdürü Truong Thanh Cong, kaza sırasında Petrolimex 01 adlı Vietnam tankerinin 3 kilometre açıkta demirlediğini söyledi. 
     Cong, çarpışmada, bir Vietnam şirketine ait Petrolimex 01'in bir kompartımanının hasar gördüğünü ve kazanın ''ciddi miktarda'' yakıt sızıntısına yol açtığını, sızıntının çevreye büyük zarar verdiğini belirtti. 
     Kazanın, Hoşimin Kenti'nin yaklaşık 120 kilometre güneydoğusundaki Vung Tau açıklarındaki bir körfezde meydana geldiği kaydedildi. 
     Vung Tau limanından bir yetkili, 20 bin ton mazot taşıyan Formosa 01 adlı Liberya tankerinin, 19 bin ton mazot taşıyan Petrolimex 01'e dün TSİ 21.20'de çarptığını açıkladı. 
     Kazada sızan mazotun Vung Tau sahiliyle kıyı boyunca uzanan karides çiftliklerini etkilediğini ifade eden yetkili, sızıntının kontrol altına alınmasına çalışıldığını söyledi. 
     Yetkililerin Formosa 01'e el koyduğu, kazanın nedeni ve ortaya çıkan hasarın derecesini belirlemek amacıyla incelemelerin sürdüğü belirtildi. 






</TEXT>
</DOC>
