<DOC>
<DOCNO> 30062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/yasam/yas03.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşim niye öldü Bilmek hakkım’ 
</HEADLINE>
<TEXT>

Karısının basit bir ameliyatın ardından can vermesinden doktorları sorumlu tutan acılı koca, dava açabilmek için tam sekiz aydır çırpınıyor... 
     NEZİH GÜROL İstanbul 

     On yıllık eşi Hatice Eşiyok 33 guatr ameliyatı omak için gittiği hastanede yaşamını yitirdi. Bunun üzerine Ahmet Eşiyok, eşinin ameliyat olduğu özel hastanenin yetersizliği ve doktorların ihmali yüzünden öldüğünü öne sürerek 16 Kasım 2000 tarihinde Fatih Cumhuriyet Başsavcılığı'na suç duyurusunda bulundu. 
     Ancak suç duyurusundan hiçbir sonuç alamadı. Alamadığı gibi bir ay sonra doktorlara saldırdığı gerekçesiyle de hakim karşısına çıkartıldı. 
     
     Davamızı bile açamadık’ 
     "Çocuklarım annelerini, ben ise aşkımı kaybettim" diyen Eşiyok, olayda ameliyatı gerçekleştiren Prof. Dr. Necmettin Sökücü, anestezi uzmanı Çağlar Yitmener ve Özel Doğaner Hastanesi sahibi Doğan Sarıbey'in sorumlu olduğunu iddia ediyor. Ve acılı koca, ardından şunları söylüyor 
     "Beni saldırmakla suçlayanların şikayeti üzerine, ben ve babam İbrahim Eşiyok hakkında dava açıldı. Ancak biz davamızı sekiz aydır açamadık. Eşimin ölüm raporu Adli Tıp'tan gelmedi bile. İstanbul İl Sağlık Müdürlüğü'nün, eşimin ölümünün ardından başlattığı incelemede, hastane 19 Ekim 2000'de kapatıldı. Bu incelemede tüyler ürpertici yetersizlikler tespit edildi." 
     Özel Doğaner Hastanesi sahibi Doğan Sarıbey ise, iddiaları şöyle yanıtladı "Evet, ameliyat Necmettin Sökücü tarafından yapıldı. Ancak cerrahın bir suçu olduğunu sanmıyorum. Ölüm ameliyattan yedi saat sonra gerçekleşti. Adli Tıp raporundan sonra ölüm sebebi ortaya çıkacak. Biz de raporu bekliyoruz. Eğer suçumuz varsa, cezamızı çekeriz." 
     
     



 YAŞAM 

















</TEXT>
</DOC>
