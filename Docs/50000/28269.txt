<DOC>
<DOCNO> 28269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/soneko17.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Kopenhag kriterlerine göre yasal değişiklikler yapılmalı" 
</HEADLINE>
<TEXT>

     Türk Sanayicileri ve İşadamları Derneği TÜSİAD , Türkiye'nin Kopenhag siyasi kriterlerine uyum sağlamasının, gerek ülkenin çağdaş demokrasi, insan hakları ve hukuk devleti standartlarına ulaşması, gerek AB üyeliği açısından önem taşıdığı vurgulayarak, ''Bu doğrultuda, gerekli anayasa ve mevzuat değişikliklerinin bir an önce yapılması gerekmektedir. Avrupa Birliği, yapıcı bir üslup ve siyasetlerle Türkiye ile işbirliği içinde olmalıdır'' görüşü dile getirildi. 26 Haziran Salı günü gerçekleştirilecek Ortaklık Konseyi toplantısının Türkiye'nin AB adaylığı sürecini hızlandırması gerektiğini bildirdi. 
     TÜSİAD'dan yapılan açıklamada, Türkiye-Avrupa Birliği ilişkilerinin, AB Helsinki Zirvesi'nden ve Katılım Ortaklığı Belgesi ile Ulusal Program'ın açıklanmasından sonra yeni bir döneme girdiği belirtilerek, ''Ancak bu yeni dönemde, her iki tarafın da ilişkilerde varılan noktanın temsil ettiği öneme göre davrandığını söylemek zordur. Bu durum, Türkiye'yi genişleme sürecinin dışına taşıma tehlikesini de gündeme getirebilir'' denildi. 
     TÜSİAD'ın Türkiye ve AB arasında tam üyelik müzakerelerinin en kısa sürede başlaması için gerekli koşulların oluşmasını bu dönemin en önemli önceliği olarak gördüğü vurgulanan açıklamada, şu görüşlere yer verildi 
     ''Türkiye'nin AB yolunda Helsinki Zirvesi ile elde ettiği kazanım ancak tam üyelik müzakerelerinin başlatılması ile gerçekleşebilir. Bu hedef doğrultusunda, Türk mevzuatının AB'ye uyumu açısından değerlendirilmesine yönelik tarama süreci AB tarafından bir an önce başlatılmalıdır. 
     Türk özel sektörü açısından Türkiye'nin AB üyeliği, hem ülkenin uluslararası ekonomik rekabet gücü, hem de ulusal güvenliği açısından en belirleyici etkendir. Diğer taraftan, Türkiye'nin tam üyelik sürecinin başarılı bir şekilde ilerlemesi, AB'nin küresel düzendeki siyasi gücü ve ekonomik dinamizmine çok önemli bir katkı sağlayacaktır.'' 
     
     Ekonomik program... 
     Ekonomik programa da değinilen açıklamada, Şubat 2001 krizinden sonra uygulamaya başlanılan ekonomik program ile Katılım Ortaklığı Belgesi'nin hedeflerinin aynı olduğu belirtildi. Açılamada, uluslararası mali kuruluşların desteğiyle yürürlüğe konan ekonomik programın, popülist yaklaşımlardan kaçınılarak, açıklanan takvim çerçevesinde uygulanması gerektiği kaydedildi. Bu sayede Türk ekonomisinin, AB'ye uyumun gerekli kıldığı ve devletin ekonomik yaşamdaki rolünün çağdaş bir anlayışla yeniden tanımlandığı istikrarlı ve rekabetçi yapıya ulaşma şansını elde edeceği vurgulandı. 
     Açıklamada, ''Bu alandaki reformların tamamlanması, Türkiye'nin AB üyeliği yolundaki çok önemli güçlüklerin aşılması anlamına gelecektir. Avrupa Birliği bu sürece, Türkiye'nin aday ülke statüsüne ve AB üyeliği hedefine olan taahhüdüne tüm söylem ve girişimlerinde siyasi kararlılıkla sahip çıkarak katkıda bulunacaktır'' dendi. 
     
     Gümrük birliği 
     TÜSİAD'ın Gümrük Birliği'nden sonra, AB ile Türkiye arasında sürmekte olan hizmetlerde serbest dolaşım ve kamu alımlarında uyum alanlarındaki müzakerelerin başarıyla sonuçlanmasını desteklediği belirtilerek, ''Ancak, yürütülen müzakerelerde AB'nin yaklaşımı Türkiye'nin adaylık statüsünü ve tam üyelik hedefini dikkate almamaktadır, AB'nin bu konudaki politikasını değiştirmesi gerekmektedir'' denildi. 
     AB'nin vize uygulamasının da Gümrük Birliği'nin işleyişi açısından çok somut bir engel ve haksız rekabet olgusu yarattığı vurgulanan açıklamada, verilen vizelerin en az bir yıl geçerli olmasının bu sorunun çözümü için ilk adım olacağı belirtildi. 







</TEXT>
</DOC>
