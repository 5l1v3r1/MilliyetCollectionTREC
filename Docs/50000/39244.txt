<DOC>
<DOCNO> 39244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo06.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın Rizeli yöneticisi "6 gol beklemiyordum" 
</HEADLINE>
<TEXT>

     Galatasaray, Çaykur Rizespor deplasmanından 6-3'lük galibiyetle dönerken, yönetim kurulu üyesi Abdurrahim Albayrak, karşılaşmadan galibiyetle ayrılacaklarına inandığını ancak 6 gol atacaklarını tahmin edemediğini ifade etti. 
     Albayrak, dünkü maç sırasında ufak tefek olayların meydana geldiğini ifade ederek, ''Ancak, bunları yapanlar 3-5 kişi. Olayları tüm Rize halkına mal etmek doğru olmaz. Rize, halkı çok misafirperverdir'' dedi. 
     Karşılaşmanın başında Çaykur Rizespor'un hatalarını iyi değerlendirdiklerini anlatan Albayrak, ''Takım çok akıllı oynadı. Zaten soyunma odasında futbolcularla konuşurken, bu maçı mutlaka almamız ve çıkışımızı sürdürmemiz gerektiğini söylemiştim. Arkadaşlar da bize ve teknik direktöre inandı ve iyi bir oyunla birlikte haklı galibiyet elde ettik'' şeklinde konuştu. 
     
     Hedef 9 puan 
     Bundan sonra, sırasıyla Antalyaspor, Malatyaspor ve Fenerbahçe maçlarını oynayacaklarını kaydeden Abdurrahim Albayrak, ''3 karşılaşmadan toplam 9 puan almayı hedefliyoruz'' dedi. 
     Albayrak, Gaziantepspor ve Çaykur Rizespor ile oynayarak, en zor deplasmanları geride bıraktığını da anlatarak, 3 maçı da galibiyetle bitirip, çıkışlarını sürdürmek istediklerini vurguladı. 
     
     Transferler... 
     Şampiyonlar Ligi öncesinde, 31 Ağustos'a kadar UEFA'ya yeni liste vermek zorunda olduklarını söyleyen Albayrak, bu tarihe kadar transfer yapacaklarını belirtti. 
     Jardel'in yarın Marsilya'ya imza atmasını beklediklerini söyleyen Abrurrahim Albayrak, sözlerini şöyle tamamladı 
     ''Bizim de düşündüğümüz yerli ve yabancı oyuncular var. Romanya'ya giden teknik direktörümüz ile konuştuktan sonra girişimlerimize başlayacağız. Listeyi 31 Ağustos'a kadar UEFA'ya bildirmemiz gerekli. Jardel eğer Marsilya ile anlaşamazsa gelir, listeye yazılır ve Şampiyonlar Ligi ve ligde oynamaya başlar.'' 






</TEXT>
</DOC>
