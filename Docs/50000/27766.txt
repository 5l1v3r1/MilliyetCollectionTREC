<DOC>
<DOCNO> 27766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur21.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit bir grup milletvekili ile evinde toplantı yaptı 
</HEADLINE>
<TEXT>

     DSP Genel Başkanı ve Başbakan Bülent Ecevit ile eşi ve DSP Genel Başkan Yardımcısı Rahşan Ecevit'in, bir grup partili milletvekili ile yaptığı toplantıda son siyasi gelişmeler ele alındı. 
     Ecevit çiftinin, Oran Şehri'ndeki çalışma ofisinde milletvekilleri ile yaptığı toplantı yaklaşık bir saat sürdü. Edinilen bilgiye göre, Devlet Bakanı Gaziantep Milletvekili Mustafa Yılmaz, Genel Başkan Yardımcısı ve Ankara Milletvekili Tayfun İçli, İzmir Milletvekili Burhan Bıçakçıoğlu, Bursa Milletvekili Orhan Ocak ve Mardin Milletvekili Mustafa Tuğmaner'in katıldıkları toplantıda, son siyasi gelişmelere ilişkin değerlendirme yapıldı. 
     DSP'lilerin, ''Milletvekili transferi'' yapılmasının hükümet yapılanmasını etkilemeyeceği değerlendirmesi yaparak, ''Ortaklardan herhangi birinin sayısı değişse de Hükümet'in yapısının değişmeyeceği koalisyon protokolünde var'' dedikleri öğrenildi. 
     Bunun üzerine DSP Genel Başkan Yardımcısı Rahşan Ecevit'in de ''Bu Hükümet'in bir alternatifinin olmadığı görülüyor'' dediği bildirildi. Edinilen bilgiye göre, Rahşan Ecevit, ülkede seçimlerin en az dört yılda bir yapıldığına dikkat çekerek, ''Önümüzde 1,5 yıllık bir süre var. Seçim çok uzak görünse de şimdiden tedbir alınmalı'' dedi. 
     Görüşmede, FP'nin Anayasa Mahkemesi tarafından kapatılıp kapatılmayacağı konusunun da tartışıldığı ve kapatılması durumunda iki parti kurulabileceği değerlendirmesinin yapıldığı öğrenildi. Kapatma kararı ile birkaç FP'linin milletvekilliğinin düşürüleceği, dolayısıyla ara seçim gerektirecek bir durumun da ortaya çıkmayacağı ifade edildi. Toplantıda, ''FP'lilerin Sine-i millete dönme'' olasılığının da konuşulduğu, ancak böyle birşeyin mümkün görünmediği de dile getirildi. 
     






</TEXT>
</DOC>
