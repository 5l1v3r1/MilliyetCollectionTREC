<DOC>
<DOCNO> 30717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sonspo16.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ümit "Rüyada gibiyim" 
</HEADLINE>
<TEXT>

     Fenerbahçe'nin yeni transferi Ümit Özat, çok büyük ve farklı bir camiaya geldiğini belirterek, ''Kelimenin tam anlamıyla rüyada gibiyim'' dedi. 
     Ümit, Kaptan Ogün'ün internetteki ''www.oguntemizkanoglu.com'' adresli sitesinde yaptığı açıklamada, her zaman hedefleri olan biri olduğunu ve büyük takım futbolcusu olmak istediğini kaydederek, ''Şimdi büyük bir takımın oyuncusu oldum. Hedefim artık başarılı olmak. Geçen yıldan çok daha iyi bir performans sergilemek istiyorum. Herkesin 2. yılda alınacak bir şampiyonlukla beraber Avrupa'da da başarı için ne kadar şartlandığını görüyorum. Kısacası ben ve Fenerbahçe hedef peşinde koşuyoruz. Bu da işleri kolaylaştıracaktır'' diye konuştu. 
     
     'Uyum dönemini atlattım' 
     Fenerbahçe gibi büyük bir kulüpte uyum döneminden çok çekindiğini anlatan Ümit, ''Ama başta Ogün ve Rüştü ağabeylerim olmak üzere herkesin çok sıcak yaklaşımını gördüm. Uyum dönemini neredeyse ilk günden atlattım. Bu kadarını beklemiyordum'' dedi. 
     Ümit, Fenerbahçe'de kendisini kanıtlamak için tesislere erken yerleştiğini ve herkesten önce çalışmalara başladığını kaydederek, başarı için çok çalaşmayı kendisine ilke edindiğini belirtti. 
     
     'Fenerbahçe daha başarılı olacak' 
     Ümit Özat, Fenerbahçe'nin 2001-2002 sezonunda çok daha başarılı olacağını öne sürdü. 
     Takımda dostluk, arkadaşlık ve uyumun en üst noktada olduğunu belirten Ümit, Mustafa Denizli gibi Türkiye'nin en iyi teknik direktörlerinden biriyle çalışmanın da kendileri için avantaj olduğunu kaydetti. 
     
     'İstanbul'da iki ailem olacak' 
     Ailesinin henüz yanında olmadığını ve bugünlerde ev aradığını söyleyen Ümit, sözlerini şöyle sürdürdü 
     ''Yakın zamanda ailem İstanbul'a gelecek. Ben Fenerbahçe camiasını da ailem olarak görüyorum. Kendi ailem de gelince İstanbul'da 2 ailem olacak. Ailemi, eşimi, çocuğumu çok seviyorum ama, sanırım bu sezon onlardan biraz ayrı kalacağım. Hepimizin yaşamımızdan biraz fedakarlık yapması gerekecek. Bu başarımız için şart ve Fenerbahçe'nin bu sezondada taraftarlarını yine sokaklara dökeceğinden de eminim.'' 






</TEXT>
</DOC>
