<DOC>
<DOCNO> 18342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/yazar/pulur.html </URL>
<DATE> 2001/04/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Suya da dokunun sabuna da... 
</HEADLINE>
<TEXT>

     DÜRÜST olmak, namuslu olmak bir meziyet haline geldi birinden söz ederken "Namuslu adamdır " diyoruz, ya da adam göğsünü gere gere "Ben dürüst adamım " diyor. 
     Neredeyse nüfus cüzdanlarına "dürüst, namuslu" hanelerini ekleyeceğiz. 
     
     ÖYLE günlerden geçip buralara geldik ki Saçı bitmedik yetimin hakkını "Verdimse verdim " diye peşkeş çeken, ya da "Benim memurum işini bilir " fetvasını veren başbakanların memleketinde, namuslu olmak, bir marifet, bir meziyet haline geldi. 
     
     ŞİMDİ ise "namuslu olmak" uğruna, bazıları serçe parmağını dahi oynatmıyor, kimi korkuyor, kimi de tembelliğini, beceriksizliğini böyle örtüyor. 
     Hele hele "Kasırga"dan "Beyaz Balina"ya kadar uzayıp giden "sıfatlı operasyonlar"dan henüz bir sonuç alınmamışsa, hala hakim yüzü görmemiş sanıklar, içeride yatıyorsa... 
     Çoğunun korkaklığı, çekingenliği, bundan... 
     
     GEÇENLERDE postadan bir broşür çıktı 
     "Lütfen birkaç dakika için kendinizi Hayyam Garipoğlu'nun yerine koyup düşünür müsünüz " 
     Broşür böyle başlıyor... 
     Kim Hayyam Garipoğlu 
     Özelleştirilen Sümerbank'ı satın alan ve sonra bankayı "hortumladığı" iddia edilen biri Ne kendisini tanırız, ne de satın aldığı Sümerbank'ta bir kuruş paramız var. 
     Hayyam Garipoğlu, suçlu mudur, değil midir bunu bilemeyiz, bunun kararını yargı verir... 
     Ama "Lütfen kendinizi Hayyam Garipoğlu'nun yerine koyup düşünmemizi" söyleyen broşürün, bizce en önemli tarafı şu cümle 
     "6 aydır, hiç muhakeme edilmeden cezaevinde tutulduğunuz yetmiyormuş gibi, ayrıca ilk duruşmanıza da, getirilmeyerek, savunmanız elinizden alınıp 2 ay sonrasına duruşma günü veriliyor. Tutuklanmanızdan 7 ay sonrası için ilk kez hakim karşısına çıkarılmayı bekliyorsunuz." 
     
     DEVLETİN elbette vatandaşını yargılama hakkı vardır, yargılama süresince de tutuklama hakkı vardır, kimse buna itiraz edemez. 
     Lakin bunun bir ölçüsü vardır, adamı tutuklayacaksın, 6 ay içeride tutacaksın, sonra ilk duruşmaya gideceği gün "Elimde araç yok " diye hakim huzuruna çıkarmayacaksın... 
     Bu, devletin yargılama hakkının suiistimalidir hukukta "hakkın suiistimali" diye bir kavram vardır... 
     Devletin yargılama hakkı vardır ama, işkence hakkı yoktur. Bu sadece Hayyam Garipoğlu'nun başına gelmemiştir, kim bilir kaç yüz tutuklu, hakim karşısına çıkacağı günü, aylarca beklemektedir. 
     Geciken adaletin, adalet olmadığını söylemek, ya da bu özdeyişi ezberlemek marifet değildir. 
     
     GECİKEN adalet, sadece içeridekileri değil, dışarıdakileri de etkiliyor, nice yetkili "Aman başım derde girmesin" diye "suya sabuna dokunmadan" idare ediyor. 
     Celal Vardar'ın "Marifet" adlı bir taşlaması vardır 
     "Suya dokunmazmış, 
     Sabuna dokunmazmış, 
     Pise bak " 
     Suya da dokunun, sabuna da dokunun ki, temizlenelim... 
     
     AÇIKLAMA - Dünkü yazımızda, 1948 yılında CHP hükümetinin Ticaret Bakanı Atıf İnan hakkında Meclis soruşturması açıldığını belirtmiştik. Rahmetlinin ailesi Meclis soruşturması sonunda Atıf İnan'ın aklandığını ve DP'lilerin dahi kendisi lehine oy kullandıklarını açıkladı. 
     
     







Yeni siyaset 


Ersümer'den Pencere'ye dava 


İstifa sinyali 


Enis Öksüz ve Gümrük Müdürü 


Hep sorular uçuşuyor, yanıtlar 
o kadar az ki... 


Yeni bunalım taşınamaz 


Ülkesini seven Türk gençleri 


Dilin ötesinde... 


Sağduyu 


Ermeni lobisine Türkiye desteği 


Suya da dokunun sabuna da... 


Her şeye rağmen 


Genel kurulun kararı önemli 


Kamu bankalarına 40, özellere 30 katrilyon TL 


Nafile bekledik 


</TEXT>
</DOC>
