<DOC>
<DOCNO> 35267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sondun17.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da yeni göç yasa tasarısı açıklandı... 
</HEADLINE>
<TEXT>

     Almanya İçişleri Bakanı Otto Schily, modern, dünyaya açık ve esnek bir göç yasa tasarısı hazırladıklarını söyledi. 
     Schily, göç yasa tasarısını tanıtmak amacıyla bugün başkent Berlin'de düzenlediği basın toplantısında, yeni tasarıda yapılan önemli değişikliklere değindi. 
     Almanya'da yabancılara verilen oturma izinlerinin basitleştirilmesi amacıyla, gelecekte sadece ''süreli'' ve ''sınırsız'' oturma izni verileceğini belirten Schily, ayrıca bir göç ve mülteciler dairesi kurulacağını, bu dairenin yabancılarla ilgili diğer tüm kuruluşlar arasında koordinasyonu sağlayacağını ifade etti. Daire bünyesinde bir de uzmanlar kurulu oluşturulacağını kaydeden Schily, kurulun, ülkedeki uyum imkanlarını ve göç hareketlerini izleyerek, her yıl göç durumuyla ilgili rapor hazırlayacağını kaydetti. 
     Schily, göçün gelecekte istihdam piyasasının ihtiyaçlarına göre esnek şekilde yönlendirileceğini, kalifiye yabancılara, Almanya'ya geldikleri andan itibaren sınırsız oturma imkanı sağlanacağını, bu kişilerin iyi meslek eğitimi görmüş olmaları ve geçimlerini sağlayabilecek durumda olmaları gerektiğini söyledi. Yabancı öğrencilere de öğrenim sürelerini tamamladıktan sonra Almanya'da iş bulmaları için imkan tanıyacaklarını belirten Schily, ''Bugüne kadar Almanya'da öğrenim gören yabancı öğrenciler, burada çalışamadıkları için diğer sanayileşmiş ülkelere gidiyordu. Bu durumu değiştirmek istiyoruz'' diye konuştu. 
     Aile birleşimi kapsamında Almanya'ya getirilen yabancı çocukların yaşının da en fazla 16 olabildiğini hatırlatan Schily, ülkeye daha iyi uyum sağlayabilmeleri için bu yaş sınırının 12'ye indirilmesini öngördüklerini, kalifiye yabancıların çocukları için öngörülen yaş sınırını ise 18 olarak belirlediklerini kaydetti. Çeşitli nedenlerle ülkelerine dönemeyen yabancılara da insani gerekçelerle süreli oturma izni verilmesini öngördüklerini vurgulayan Schily, ülkelerine dönebilen, ancak dönmemek için yalan ifade veren yabancıları sınırdışı etmeye de devam edeceklerini söyledi. Göç ve Mülteciler Dairesi'nin eyalet hükümetleri ile görüşerek ülke çapında bir Uyum Programı hazırlamasını öngördüklerini belirten Schily, Almanca bilmeyen ve 6 yıldan daha az bir süre ülkede kalacak yabancıların uyum kurslarına katılmasının zorunlu hale getirileceğini sözlerine ekledi. 
     Schily, uyum kurslarında başarısız olanlarla özel danışma görüşmeleri yapılacağını, başarılı olan yabancılara ise, Almanya'da 8 yerine 7 yıl oturduktan sonra Alman vatandaşlığına geçme imkanı sunulacağını ifade etti. 
     İltica talebi kabul edilen yabancılara istihdam piyasasına girme imkanı sunacaklarını kaydeden Schily, bu yabancıların, ilk etapta süreli oturma izni alacaklarını, 3 yıl sonra bir defaya mahsus, araştırma sonucu sınırsız oturma izni de alabileceklerini söyledi. Schily ayrıca, tüm partilerin göç komisyonları ve göçle ilgili kuruluşlarla görüşmeler yapmalarına rağmen, göç yasa tasarısının sadece İçişleri Bakanlığı tarafından hazırlandığını, diğer partilerle uzlaşmaya varılarak Federal Meclis Bundestag ve Federal Eyalet Temsilcileri Meclisi'nde Bundesrat onaylanmasını beklediğini ifade etti. 







</TEXT>
</DOC>
