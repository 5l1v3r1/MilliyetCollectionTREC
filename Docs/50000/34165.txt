<DOC>
<DOCNO> 34165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur06.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"O savcıyı alnından vururlar" diyen milletvekili için takipsizlik... 
</HEADLINE>
<TEXT>

     Ankara Cumhuriyet Başsavcılığı, ANAP Grubu'nda, ''Beyaz Enerji'' davasını açan Ankara DGM Savcısı Talat Şalk için, ''O savcıyı bir gün alnından vururlar'' şeklinde sözler sarfettiği bildirilen ANAP Muş Milletvekili Erkan Kemaloğlu hakkında soruşturma açılmasına yer olmadığına karar verdi. 
     Ankara Cumhuriyet Başsavcı Vekili Bekir Selçuk, Milletvekili Kemaloğlu'nun, ANAP'ın 15 Mayıs 2001 tarihli basına kapalı grup toplantısında, DGM Savcısı Şalk'a yönelik değerlendirmeler yapılırken, ''O savcıyı bir gün alnından vururlar'' şeklinde sözler sarfettiğine ilişkin basında yer alan haberler üzerine başlattığı incelemeyi tamamladı. 
     Milletvekili Kemaloğlu'nun bu sözünün, grupta bulunan milletvekillerince Hürriyet ve Akşam gazetelerinin muhabirlerine anlatıldığı ve iki muhabirin bu sözü gazetelerinin ertesi günkü sayılarında haber yaptıkları belirtilen kararda, haberi yapan iki muhabirin de tanık olarak dinlenildikleri kaydedildi. 
     Kararda, tanıkların ifadelerinde, ismini veremeyecekleri 5-6 milletvekilinin, ANAP Sinop Milletvekili Yaşar Topçu'nun DGM Savcısı Şalk ile ilgili konuşma yaptığı sırada, salonda oturan Kemaloğlu'nun oturduğu yerden söze karışarak ''O savcıyı bir gün alnından vururlar'' diye bağırdığını söyledikleri bildirildi. 
     ANAP Grup Başkanlığı'ndan, grup toplantısında yapılan konuşmalara ilişkin bant kaydının istendiği ifade edilen kararda, şöyle denildi 
     ''Yazımıza, 'partimizin her türlü grup toplantılarına ilişkin konuşmaların kaydedildiği ses bant kayıtları, aynı gün TBMM yeminli uzman stenografları tarafından çözümlendikten sonra aynı kişiler tarafından tekrar kullanılmak üzere silinmektedir'' cevabı verilmiştir. Söz konusu toplantının kapalı ve açık bölümlerine ilişkin çözümlenmiş ses bant kayıtları tutanakları gönderilmiş, tutanakların incelenmesinde, Erkan Kemaloğlu'nun soruşturma konusu yapılan sözlerinin tutanaklarda olmadığı tespit edilmiştir. 
     ANAP Genel Başkan Yardımcısı Ahat Andican'ın, Kemaloğlu'nun sözleri için ''bu arkadaşımızın sözleri orada bir refleks, haddini, maksadını aşan bir değerlendirme idi'' dediği ifade edilen kararda, Andican'ın açıklaması ve tanık anlatımlarına göre, milletvekili Kemaloğlu'nun ANAP Grup Toplantısı'nda oturduğu yerden, kürsüde başka bir milletvekili konuşurken ''O savcıyı bir gün alnından vururlar'' diyerek söze karıştığı sonucuna varıldığı bildirildi. 
     Takipsizlik kararında, Anayasa'nın 83 1 maddesinde belirtilen, ''TBMM üyeleri, Meclis çalışmalarındaki oy ve sözlerinden, Meclis'te ileri sürdükleri düşüncelerden, o oturumdaki Başkanlık Divanı'nın teklifi üzerine Meclis'ce başka bir karar alınmadıkça bunları Meclis dışında tekrarlamak ve açığa vurmaktan sorumlu tutulamazlar'' hükmü gereğince, Kemaloğlu'nun sözünün yasama dokunulmazlığı kapsamında değerlendirildiği ve hakkında soruşturma açılmasına yer olmadığının kararlaştırıldığı bildirildi. 






</TEXT>
</DOC>
