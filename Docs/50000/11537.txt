<DOC>
<DOCNO> 11537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sonspo10.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray "Ümit Davala'ya Milan'dan teklif gelmedi" 
</HEADLINE>
<TEXT>

     Galatasaray Kulübü Yönetim Kurulu, futbolcu Ümit Davala'ya İtalya'nın AC Milan Kulübü'nün talip olduğu yolundaki haberlerin gerçek dışı olduğunu bildirdi. 
     Galatasaray Kulübü Yönetim Kurulu tarafından yapılan yazılı açıklamada, AC Milan'ın 5 milyon dolar teklif ettiği, Galataaray'ın ise 8 milyon dolar talep ettiği haberlerinin doğru olmadığı kaydedilerek, ''Ümit'in transferi konusunda, AC Milan Kulübü yetkilileriyle herhangi bir görüşme yapılmamış, adı geçen kulüpten şu ana kadar herhangi bir talep de olmamıştır'' denildi. Açıklamada, ''Bu tür hayali haberlerin artık basınımızda son bulması gerektiği ve bu tür konularda hiçbir zaman gerçeği saklama çabasına girmeyen kulübümüzün, bu tür gerçek dışı haberleri hak etmediği kanısındayız'' sözlerine yer verildi. 
     Bu arada, Galatasaray Kulübü Yönetim Kurulu, Hagi'nin, Romanya'da bir gazetede yer alan ve Türk basınına da yansıyan ''6 maçtan fazla ceza verilirse, Türkiye'yi terk ederim'' şeklindeki açıklamasının, bu futbolcu tarafından yalanlandığını duyurdu. 
     Yapılan açıklamada, kendisiyle görüşülen Hagi'nin, söz konusu gazeteye hiçbir açıklama yapmadığını bildirdiği belirtilerek, ''Rumen basınında gerçek dışı olarak yer alan haberin, ülkemizde de alıntı yapılarak yayınlanması, futbolcumuzun mağdur edilmesini amaçlamaktadır'' denildi. 




</TEXT>
</DOC>
