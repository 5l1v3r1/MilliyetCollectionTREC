<DOC>
<DOCNO> 10328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/yazar/ozkan.html </URL>
<DATE> 2001/03/07/ </DATE>
<TIME>  </TIME>
<AUTHOR> Tuncay Özkan  </AUTHOR>
<HEADLINE>
PKK yeniden eylemlere başlar mı 
</HEADLINE>
<TEXT>

     PKK içinde yaşananları izliyor musunuz Türkiye üzerinde yeniden bir terör ortamı yaratmak düşüncesi giderek ağır basıyor. 
     PKK şu anda iki ana gruba ayrılmış durumda. Etkin olanlar, Abdullah Öcalan'ı halen lider olarak görenler. Bunlar Kuzey Irak'ta Başkanlık Konseyi adı altında eski yapıyı koruyarak, örgütün büyük kısmını yönetiyorlar. Silahlı gruplarını da Kuzey Irak'taki kamplara çekmiş durumdalar. Ama halen silahlı olarak beş binin üzerinde militana sahipler. Ve bu grup güvenlik birimlerinin istihbaratlarına göre muhaliflerin baskısı, Öcalan konusundaki belirsizlikler ve daha çok da bazı Batılı güçlerin sorunu büyütme arzuları nedeniyle, silahlı eylemi tartışmaya başladılar. 
     Abdullah Öcalan'ın durumunda bir netlik bekleyen bu grubun sözcülerinden Osman Öcalan, Med TV'de yaptığı konuşmalarda rahatsızlıklarını sık sık dile getiriyor. PKK'nın bu kanadına yönelik bir operasyonda geçen hafta İstanbul'da bombalama eylemlerinde kullanılmak üzere hazırlanmış, boru tipi bombalar bulundu. Bunların Osman Öcalan'ın açıklamalarıyla aynı günlere denk düşmesi ilginç. 
     PKK siyasal zemindeki arayışlarını yeniden terör ortamına kaydırırsa ne olur Özellikle yaz aylarına yönelik terör hareketlerinin Türkiye'nin ekonomisine dönük olacağı kesin. Şimdi artık bitti gibi gözüken bölücü terör yeniden uyanırsa ne olur sorusuna yanıt ve çare bulma zamanıdır. İş işten geçmeden, bu ilk belirtiler ortadayken Türkiye sorunu çok iyi analiz etmeli diye düşürüyorum. Türkiye'de 30 bin insanın canına, 100 milyar dolarlık kayba yol açan terör canavarını, başını kaldırmadan ezmekte büyük yarar var. 
     
Teröristlerin arasında iç çatışma büyüyor.      PKK ile ondan ayrılarak oluşan grup kendi içlerindeki çatışmalarda da oldukça sert davranıyorlar. Öcalan çizgisine muhalif olan ve silahlı eylemlerin Türkiye'de devamını savunan Kürdistan Ulusal Özgürlük İnisiyatifi adlı Almanya merkezli ve destekli grup giderek daha sert tutum takınıyor. Öcalan'ı Türk Genelkurmayı'nın çizgisinde davranmakla suçlayan bu grup, diğerleriyle girdiği çatışmada çok sayıda üst düzey yöneticisini kaybetti. 
     Öcalan'ın çizgisini savunan PKK yöneticilerinden Cemil Bayık tarafından verildiği iddia edilen talimatla muhaliflerin askeri sorumlulardan Haydar Alparslan ve dört militan Malazgirt'te, PKK eski üst düzey yöneticisi Orhan İlbay sekiz militanla birlikte Bingöl'de güvenlik güçleriyle girdikleri çatışmalarda öldürüldüler. Ama PKK muhalifleri İlbay'ın Öcalan'ın adamlarınca ihbar edildiğini öne sürüyorlar. 
     Yine benzer bir olay Erzurum'da yaşandı. Cengiz Bozkuş, Remzi Avcı ve 55 terörist farklı zamanlarda askerlerce ölü ele geçirildi. Bunlar çatışma yanlısı teröristler. Bunlarla ilgili açıklamaları da Almanya merkezli muhalif grup yapıyor. Ayrıca Nazime Aktürk adlı kadın terörist yöneticinin de Kuzey Irak'ta Osman Öcalan'ın talimatıyla kurşuna dizildiği belirtiliyor. PKK'dan ayrılıp karşı gruba geçen üst düzey yöneticilerinden avukat Zeki Öztürk de Ermenistan'da Erivan'daki evinden çıkarken, silahlı saldırıya uğradı ve ağır şekilde yaralandı. Öztürk muhaliflerin liderlerinden. 
     
Destek      Terör en çok ekonomik buhran dönemlerinde tırmandırılıyor. Çünkü dış besleyen ve yönlendireni çok. Onun için Türkiye, içinde bulunduğu ekonomik açmazlardan hemen kurtulmalı. 17. ekonomik istikrar programı ve Kemal Derviş'in çalışmaları bu anlamda önemli. Derviş ve diğer ekonomi kurmayları bu işi başarmak zorundalar. 
     Türkiye her yıl en az 8 milyar dolarını terörle mücadeleye harcadı. Şimdi kaynaklarımızı kurutan, önümüzü karartan ekonomik sorunu çözmek için hem paraya, hem sosyal planlara ihtiyaç var. Kemal Derviş destek istiyorsa, fazlasıyla bunu yanında bulacaktır. Bu konuda şüphesi olmasın. 
     
     





Siyasi tıkanma 


Derviş - Yalova görüşmesi 


Bankamatik memur Nevin Gökçek 


Düş kırıklıkları üzerine bir yazı... 


Moral akupunkturu 


Kurban eziyeti 2 


Koyunların İntikamı... 


PKK yeniden eylemlere başlar mı 


"Parvus Efendi" 


Siyaset de yakında duvara toslayabilir 


Asıl problem geliyor 


Milletlerarası afet Yolsuzluklar 


Türkiye'de "rüzgar" "devletin rüzgarı" dır 


Koç'un davetini kim istedi 


</TEXT>
</DOC>
