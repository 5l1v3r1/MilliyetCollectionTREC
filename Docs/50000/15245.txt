<DOC>
<DOCNO> 15245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sondun06.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliyet ailesinde gizlice kaydedilmiş konuşmalar ortalığı karıştı 
</HEADLINE>
<TEXT>

     İngiltere’de yayın yapan bulvar gazetesi News of the World’ün Arap şeyhi kılığındaki bir muhabiri tarafından, Prens Edward’ın eşi Wessex Kontesi Sophie Rhys Jones ve iş ortağının gizlice teybe alınmış konuşmalarını tam metin olarak yayınlaması İngiltere’yi karıştırdı. 
     Sadece bu gazetede değil, bütün diğer gazetelerde de alıntılar şeklinde, ancak manşetlerde yer alan haberler, Kraliyet ailesi için bugüne kadar yaşanmış skandalların en büyüklerinden birini oluştururken, Sophie’nin ve ortağının Arap şeyhi kılığındaki gazeteciye hemen hemen ülkedeki bütün önemli kişiler hakkında ilginç değerlendirmeler yaptığı ortaya çıktı. 
     Sophie’nin iş ortağı Murray Harkin’in şeyh kılığındaki gazeteciye eşcinsel ilişkilerinden söz edip "bütün diğer müşterilere olduğu gibi kendisine de hoş erkek sevgililer ayarlama ve seks partisi düzenleme teklifinde bulunduğu" iddia edilirken, bütün bu konuşmalar teyp bantlarının deşifresi şeklinde yayınlandı. Sophie’nin özellikle Başbakan ve hükümet üyeleriyle ilgili sözlerinin saray ile Downing sokağı arasındaki ilişkilerin iyice gerilmesine yol açtığı öne sürülüyor. 
     Sophie’nin, Başbakan Tony Blair için, "biz ona başkan Blair diyoruz" dediği, ortağı Harkin’in "ama Monica’sız başkan" yanıtını verdiği, Sophie’nin ise bunun üzerine "canım daha onun da öyle olup olmadığını bilmiyoruz" diye konuştuğu dikkati çekiyor. Blair çiftini "cahil bulduğunu" da ifade eden Sophie, teybe alınan konuşması sırasında, Blairleri kırsal kesim ve burada yaşayan halk hakkında hiçbir şey bilmemekle suçluyor. 
     Habere göre, Sophie ayrıca, Başbakan Blair’in avukat eşi Cherie için de "korkunç bir tip tam anlamıyla... Hala çalışıyor. Sanırım o bile kocasının başbakanlığının bu kadar sürebileceğini düşünmüyordu" diyor. Anamuhalefet Muhafazakar Parti’nin lideri William Hague, Kraliyet’in yeni gelini tarafından bir kuklaya benzetilirken, Prenses ayrıca, halkın Hague’den hoşlanmadığını söylüyor ve "aslında bütün mesele suratında... Suratı baştan aşağı bozuk" diyor. Eski Başbakan John Major’ı Kraliyet ailesinin birçok kusurunu örtmekle suçlayan, Maliye Bakanı Gordon Brown tarafından hazırlanan bütçeyle dalga geçen ve "hepsi seçim için, çok oy kaybedecekler" yorumunda bulunan Sophie, Kraliyet ailesini de bol bol eleştiriyor. 
     Prens Charles’ın ve sevgilisi Camilla Parker Bowles’un İngiltere’nin "en popülaritesi düşük çifti" olduklarını öne süren Sophie, halkın Camilla’nın kraliçe olmasını istemediğini, Camilla ile evlenmeyeceğini tekrarlayıp duran Prens Charles’a ise artık güldüğünü söylüyor. 
     Prens Charles’ın oğullarını "garip ve salak" olarak niteleyen Sophie, Prens Andrew ve Sarah Ferguson’un kızları Beatrice ve Eugenie’nin ise "ömür boyu problem olacaklarını" öne sürüyor. Sophie, "zira onlar asalet unvanlarının onları geçindirmesi gibi bir beklenti içindeler" diye konuşuyor. 
     Sahte Arap şeyhinin müşteri olarak ağırlanması sırasında, Sophie’nin eşcinsel olduğu öne sürülen ortağının şeyhe erkek sevgililer bulup kokainli seks partileri ayarlama teklifi de en ince ayrıntısına kadar bant deşifrelerinden okurlara sunuldu. Bu bölümde Harkin’in bir ara ortağı Sophie’nin kocası Prens Edward’ın eşcinsel olup olmadığına ilişkin bir soru üzerine de "yıllardır hakkında söylentiler var. Ben ateş olmayan yerden duman çıkmayacağına inananlardanım" demesi, Kraliyet ailesi için zor bir dönemin başlangıcı kabul ediliyor. Harkin’in konuşmaları sırasında dikkat çeken bir başka bölüm de Prens Edward’ın, karısının şirketi için "müşteri avına" çıktığı yolundaki iddia. 
     Harkin, Prens’in bu tür yardımlarda bulunduğunu, hatta bir kez Sophie ve şirket için Kraliyet forsunu kullanarak bir potansiyel müşteriyi ziyarete gittiğini de öne sürüyor. Bütün bunlardan sonra Kraliyet ailesinin Wessex Kontesi Sophie Rhys Jones’un danışmanlığını yaptığı firmadaki görevini sürdürmemesi konusunda daha sert bir tutum içine gireceği iddia ediliyor. Hükümet de gerek Kraliyet’ten gerekse ilk kez gördüğü bir kişiyi potansiyel müşteri zannedip bütün içindekileri döken Sophie’den ortadaki skandalı bir şekilde temizlemesini istiyor. News of the World gazetesinde ise "Sophie’yi tuzağa düşürdükleri için" haklarında yapılan eleştirilere rağmen bütün İngiliz medyasını peşine takıp gazetelerin manşetlerini kendi haberlerinin alıntılarıyla doldurmuş olmanın mutluluğu yaşanıyor. 
     




</TEXT>
</DOC>
