<DOC>
<DOCNO> 6794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/siyaset/siy01.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu koltuklar koktu 
</HEADLINE>
<TEXT>

TBMM’de davalar nedeniyle kesin kabul işlemi yapılamadığı için değil kürsünün yerini değiştirmek, koltuklar bile temizlenemiyor 
     SALİHA ÇOLAK Ankara 

     DYP Şanlıurfa Milletvekili Fevzi Şıhanlıoğlu’nun ölümüyle sonuçlanan kavganın ardından yeniden gündeme gelen TBMM Genel Kurul Salonu’nda, kavgalara karşı kürsünün korunaklı bir yere çekilmesi kaçınılmaz hale geldi. Başbakan Bülent Ecevit de, "mimarlar bıraksınlar değişiklik yapılsın içinde çalışacak olan bizleriz" diyerek kürsünün yerinin değiştirilmesi yolunda tavır koydu. 
     Ancak Meclis Başkanlığı davalar nedeniyle kesin kabul işlemi yapılamadığı için salona bir tek çivi bile çakamıyor. Hatta bakım işini bile yapamıyor. Yurtdışından özel olarak getirilen ve tanesi 4 bin 600 dolara fatura edilen dana derisi koltukların özel temizleme yöntemi, teslim alınmadığı için uygulanamıyor. 
     Bu arada elektronik sistemin bakım ve onarımı da yapılamıyor. TBMM eski Başkanı Mustafa Kalemli salonun bu durumunu, "Korkarım yakında ciddi bir arıza çıkabilir. Kesin kabulün yapılıp biran önce bakım sözleşmesi yapılması gerekir" diye özetliyor. 
     Meclis Başkanlığı davaların ardından kesin kabul işleminin yapılmasıyla salonun "sahibi" sıfatıyla kürsü dahil salonda istediği değişikliği yaptırmak için firma ile masaya oturacak. Genel Kurul Salonu’nun yenilenmesi sırasında yarışmayı kazanan projenin ilk şeklinde kürsü ve Başkanlık Divanı mevcut haline göre daha yukarıda bulunuyordu. Meclis Başkanlığı salon projesindeki ilk şekline dönülmesini isteyebilecek. 
     
Beklenen davalar      Dönemin Başkanı Mustafa Kalemli ile bürokratlar hakkında açılan davanın sonuçlanmasının ardından bir de Meclis adına Hazine’nin Emlak Konut’a açtığı 2.7 trilyonluk tazminat davasının sonuçlanması beklenecek. Ayrıca kesin kabul işlemlerini bekleten Emlak Konut da Mesa Şirketinin açtığı davayı bekliyor. Emlak Konut Mesa’nın davadan vazgeçmesi halinde kesin kabulü yapacağını bildiriyor. 
     


 SİYASET 















</TEXT>
</DOC>
