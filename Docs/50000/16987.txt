<DOC>
<DOCNO> 16987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/siyaset/siy07.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller’den Sezer’e şikayet 
</HEADLINE>
<TEXT>

     ANKARA Milliyet 

     DYP Genel Başkanı Tansu Çiller, Devlet Bakanı Kemal Derviş’in açıkladığı programla ilgili eleştirilerini Cumhurbaşkanı Ahmet Necdet Sezer’e aktardı. Çiller, dün saat 14.00’te Köşk’e çıkarak, Cumhurbaşkanı Sezer ile görüştü. Çiller, görüşmeden sonra yaptığı açıklamada, kriz öncesinde Sezer ile yaptığı görüşme sırasında, ekonomi konusunda yaptığı tespitlerin yaşandığını hatırlattı. Çiller, programın kendi içinde tutarlı olmadığını belirterek, "Yararlı bir görüşme oldu. Endişelerimizi kendisine ifade ettik" dedi. 
     
DYP’liler hesap peşinde      Mustafa İSTEMİ 

     DYP Genel Başkanı Tansu Çiller, hükümet ortaklarının, ekonomik krizin hesabını tarihe karşı bir şekilde verebileceklerini, ancak Türkiye’ye layık görülen onursuzluğun hesabını asla veremeyeceklerini dile getirerek, "Fakat öyle görünüyor ki, o hesap günü de fazla uzak değil" dedi. Çiller, partisinin grup toplantısında hükümetin yanı sıra, ekonomiden sorumlu Devlet Bakanı Kemal Derviş ve ekonomik programı da eleştirdi. Çiller’in, esnaf kesiminin ciddi sıkıntıda olduğunu ve bu durumla ilgili hükümet hakkında gensoru önergesi vereceklerini söylediği grup toplantısına, partiye yeni giren İstanbul Milletvekili Aydın Menderes de katıldı. 
     


 SİYASET 


















</TEXT>
</DOC>
