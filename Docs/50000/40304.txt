<DOC>
<DOCNO> 40304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo15.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını hakeme ateş püskürüyor 
</HEADLINE>
<TEXT>

     32. Avrupa Erkekler Basketbol Şampiyonası finallerinin 3. gününde B Grubu'nun son maçında A Milli Takım'ın, İspanya'yı 84-79 yenerek çeyrek finale kalması İspanyol basınında geniş yankı buldu. 
     İspanyol basınının, Türkiye'nin zaferinin ardından maçın hakemlerinden İtalyan Gennaro Colucci'ye ''koro halinde'' ateş püskürdüğü gözlenirken, AS Gazetesi'ndeki haberde, taraf tutmakla suçlanan İtalyan hakemin ev sahibi takımı ''turnuvadan doğrudan elenmekten kurtardığı'' görüşüne yer verildi. 
     Marca Gazetesi'ndeki haberde, ''Hakemin 7 dakikada 5 utanç verici kararıyla maçın yönü değişti'' ifadesi kullanıldı ve maçta Türklerin önde götürdüğü maçı lehlerine çeviren İspanyolların ''gururu'' vurgulandı. 
     İspanyolların öne geçtiği sırada, hakem Colucci'nin ''duruma yeniden müdahale etmek zorunda kaldığı'' savunulan haberde, hakemin Gasol'e yapmadığı halde faul verdiği ve kendisine yapılan faulü görmemezlikten geldiği belirtildi. Marca'daki yorum yazısında, hazırlanan senaryonun ''kötü bir senaryo'' olduğu ileri sürülerek, ''Elenmesi durumunda İstanbul Abdi İpekçi Spor Salonu'nun 12 bin koltuğunun seyircilerce boş bırakılması tehditi altında ev sahibi takımın ipten döndürüldüğü'' ileri sürüldü. Haberde, ''Dünkü kurban İspanya'ydı, Rusya, Yugoslavya ya da Litvanya da kurban olabilirdi. Basketbolun, bir şampiyonanın ev sahibi takım olmadan da büyük bir turnuva olmayı sürdüreceği konusunda gereken olgunluğa ulaşılamamış olduğunu görmek üzücü'' denildi. 







</TEXT>
</DOC>
