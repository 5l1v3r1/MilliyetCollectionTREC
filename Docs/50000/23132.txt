<DOC>
<DOCNO> 23132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun02.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Everest yol geçen hanı gibi...2 günde 50 kişi zirveye tırmandı 
</HEADLINE>
<TEXT>

     Dünyanın en yüksek doruğu Everest'e,son 2 günde aralarında Türk dağcı Tuna Fındık'ın da bulunduğu en az 50 dağcı ile Şerpa adı verilen yerel rehberler tırmandı. 
     Bu çıkışlar arasında yer alan Avusturyalı 55 yaşındaki Peter Gerfried Banner, dün 8 bin 800 metre yükseklikte düşerek öldü, 15 yaşındaki bir Şerpa da zirveye en genç tırmanan kişi ünvanını aldı. 
     Elverişli hava koşulları nedeniyle son 2 günde onlarca dağcı Everest'in zirvesine tırmandı. Everest'te bugün Amerikalı dağcı Jason Edwards, Kanadalı Francois Langlois, David Rodney, Deryl Kelly, Perulu Maxino Zambrano 9 Şerpa'nın rehberliğinde zirveye ulaştı. Dün, 3 Şerpa'nın eşlik ettiği 7 Hintli ve 4 Şerpa'nın eşlik ettiği Hint askeri zirveye çıktı. 
     Zirveye dün ayrıca Amerikalı Paul Giorgio, Richard Paul O'Bryan, Kanadalı Grant Maclaren ve Türkiye'den Tuna Fındık 4 Şerpa eşliğinde ulaştılar. Amerikalı Guillermo Benegas liderliğindeki Amerikalı James Sparks, İskoç Alexander Allan'dan oluşan dağcı grup, 4 Şerpa ile zirveye tırmandı. Zirveye tırmanan Şililerin ekibindeyse 3 kadın, 2 erkek dağcı ile 4 Şerpa yer aldı. Nepal'de 1 Mart'ta başlayan dağcı mevsimi 31 Mayıs'ta sona erecek.Dağcıların muson yağmurlarından önce geri dönmeleri gerekiyor. 







</TEXT>
</DOC>
