<DOC>
<DOCNO> 12496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/yasam/yas02.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Babanın korkunç ihmali 
</HEADLINE>
<TEXT>
Yavrusunu ezdi 
Bir anlık dikkatsizlik, iki yaşındaki Melik’i öldürdü 
     DİNÇER ŞEREF İstanbul 

     Maltepe’de, işe gitmek için evinden çıkan Bahri Erdem 40 , geri manevra yaparken kamyonetinin kasasına asılan iki yaşındaki oğlunu ezdi. Erdem gözaltına alındı. 
     Küçükbakkalköy’de oturan Erdem ailesi, dün sabah saatlerinde yaşadıkları talihsiz kazayla yıkıldı. Pazarcılık yapan Bahri Erdem, hale gitmek için evden çıktı. Bir süre bahçede üç çocuğuyla birlikte oynayan Erdem, daha sonra kamyonetine binerek aracı çalıştırdı. Bahçeden çıkmak istediği sırada kamyonetin arkasına asılan evin küçük oğlu Melik’i fark edemeyen Erdem, çığlık sesiyle frene bastı. 
     Araçtan inen Erdem, oğlunu kanlar içinde gördü. Dengesini kaybederek yere düşen ve arka tekerleğin altında kalan Melik’i kamyonetine bindiren baba Erdem, oğlunu SSK Göztepe Hastanesi’ne götürmek istedi. Ancak minik Melik yolda hayatını kaybetti. Bahri Erdem polis tarafından gözaltına alındı. 
     
     


 YAŞAM 



















</TEXT>
</DOC>
