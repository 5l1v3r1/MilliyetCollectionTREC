<DOC>
<DOCNO> 22153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur08.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
19 Mayıs Gençlik ve Spor Bayramı kutlanıyor 
</HEADLINE>
<TEXT>

     19 Mayıs Atatürk'ü Anma ve Gençlik ve Spor Bayramı tüm yurtta törenlerle kutlanıyor. 
     Büyük Önder Mustafa Kemal Atatürk'ün, Milli Mücadele'yi başlatmak üzere, 19 Mayıs 1919'da Samsun'da karaya çıkışı, temsili olarak canlandırıldı. 
     Samsun'da ilk tören, saat 08.30'da Atatürk Anıtı'na çelenklerin konulmasıyla başladı. Buradaki törenin ardından, Samsun Limanı'nda, Atatürk'ün, Milli Mücadele'yi başlatmak üzere karaya ayak bastığı yerde törenlere devam edildi. Karadeniz Sahil Güvenlik Komutanlığı'na ait botta bulunan gençler ve bir deniz subayı eşliğinde Türk Bayrağı, 21 pare top atışıyla karaya çıkarıldı. Türk Bayrağı daha sonra karacı subaya teslim edildi. Bu arada, gençler, Atatürk'ü temsil eden Türk Bayrağı ile İlkadım Anıtı'nı ziyaret ederek, burada meşaleleri yaktıktan sonra, 19 Mayıs Stadyumu'na hareket ettiler. Samsun 19 Mayıs Stadyumu'ndaki törenlere, Kültür Bakanı İstemihan Talay da katılıyor. Talay, bugün Atatürk Kültür Merkezi'nin açılışını da yapacak. Samsun'daki 19 Mayıs kutlamaları, çeşitli etkinliklerle sürdürülüyor. 
     Kutlamalar çerçevesinde Anıtkabir'de tören düzenlendi.Cumhurbaşkanı Ahmet Necdet Sezer, Anıtkabir Özel Defteri'ne, ''Türk ulusu, cumhuriyeti, niteliklerinden ödün vermeden sonsuza kadar korumaya ve yaşatmaya kararlıdır'' diye yazdı. 
     19 Mayıs Atatürk'ü Anma, Gençlik ve Spor Bayramı dolayısıyla Taksim'deki Cumhuriyet Anıtı önünde de tören düzenlendi. 
     
     
     







</TEXT>
</DOC>
