<DOC>
<DOCNO> 25426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur15.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Mutlaka dediklerini yapacak adamı İçişleri Bakanı yaptılar" 
</HEADLINE>
<TEXT>

     DYP Genel Başkanı Tansu Çiller, hükümetteki revizyonu değerlendirirken, ''İçişleri Bakanlığı'na yapılan yeni atama, kamu vicdanında mutlaka dediklerini yapacak bir adam olarak yerini almıştır'' dedi. 
     Çiller, partisinin grup toplantısında yaptığı konuşmada, kamuoyuna, eski İçişleri Bakanı Sadettin Tantan'ın ''dürüst bir kişi olarak yolsuzlukların siyasi sorumlularını da ortaya çıkaracağı'' beklentisinin hakim olduğunu ifade ederek, şöyle devam etti 
     ''Ancak gelinen noktada öyle gözüküyor ki, sayın eski İçişleri Bakanı'nın yaşadığı durum, son derece zor bir ortamı kamu vicdanında görüntülemiştir. Nedir bu Patronun içinde olduğu bir siyasi ortamda hırsızları yakalaması istenen ve beklenen bir insan konumu. Düşünün ki, patronlar üstte ve bu işin içinde ve kendisine de bütün kamuoyu tarafından işte bunun siyasi sorumlusunu bulup çıkarın deniyor. Kamu vicdanında görülen o ki, kendisi bir baskıyla karşı karşıya. Bütün bunların sonucunda kamu vicdanı bir tarafa bırakılıyor ve İçişleri Bakanlığı'na yeni bir atama yapılıyor. Bu atama, kamu vicdanında mutlaka dediklerini yapacak bir adam olarak yerini almıştır. Bunu değiştirmek mümkün değildir. Öyle veya böyle, gelinen noktada algılama bu olacaktır. Bu sadece siyasetin, hukukun, ahlakın iflası değil, anayasal düzenin ve demokrasinin iflasına giden yoldur.'' 
     Çiller, ''bugün Türkiye'de yolsuzlukların üstüne giden savcıların yargılanır, jandarmanın suçlanır hale geldiğini'' savunarak, ''devletin kendi içinde çarpışır görüntü vermesinin Türkiye'yi yaralar hale geldiğini'' söyledi. 
     
     






</TEXT>
</DOC>
