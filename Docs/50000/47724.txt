<DOC>
<DOCNO> 47724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/soneko18.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye gelecek yıl istediği 10 milyar doları alır" 
</HEADLINE>
<TEXT>

     Amerikan finans çevrelerinin gazetesi Wall Street Journal, savaştan sonra Afganistan'ın onarımı ve barış gücü konusunda Türkiye'ye planlamacı olarak öncü rol verilebileceğini yazdı. 
     Gazetenin, İngiltere Dışişleri Bakanı Jack Straw'un Ankara'ya yaptığı ziyaretle ilgili haberinde, ''Türkiye, savaştan sonra Afganistan'ın onarımı ve barış gücü oluşturulması konusunda önde gelen planlamacı olarak görev alma konusunda İngiltere'nin desteğini sağladı'' denildi. 
     Haberde bu desteğin, Türkiye'nin Avrupa'daki etkisini artıracağı ve İslam dünyasında, ABD önderliğindeki terörle mücadele kampanyasının İslamiyet'e yönelik saldırı olmadığını kanıtlayacağı da kaydedildi. 
     Türkiye'nin Batı'ya verdiği güçlü desteğin, IMF tarafından desteklenen 19 milyar dolarlık ekonomik reform programına yeni bir katkı sağlamasına da yol açacağı belirtilen haberde, Türkiye'nin gelecek yıl için 10 milyar dolara daha ihtiyaç duyduğu ifade edildi. 
     Gazeteye açıklamada bulunan bir İngiliz yetkili, ''Sanırım istedikleri bu parayı alacaklar'' dedi. 
     






</TEXT>
</DOC>
