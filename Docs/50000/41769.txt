<DOC>
<DOCNO> 41769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko03.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Hazırlıklıyız, birlikte çalışıyoruz" 
</HEADLINE>
<TEXT>

     Devlet Bakanı Kemal Derviş, Merkez Bankası ve diğer ekonomi konusunda sorumlu olan birimlerle birlikte her türlü ihtimali göz önünde tuttuklarını belirterek, ''Hazırlıklıyız, birlikte çalışıyoruz ve durumu değerlendirmeye devam edeceğiz'' dedi. 
     Devlet Bakanı Derviş, Merkez Bankası'nda ekonomi bürokratlarıyla birlikte gerçekleştirdiği toplantının çıkışında yaptığı açıklamada, Türk ekonomi yönetimi olarak ABD halkına başsağlığı dileyerek, herşeyden önce ölen masum insanları düşündüklerini ifade etti. 
     Derviş, bu olayın dolaylı olarak dünya ekonomisini etkileyeceğini belirterek, bunun Türkiye'ye yönelik bir hareket olmadığını, direkt olarak Türkiye'yi belki hemen etkilemeyeceğini ancak dünya ekonomisinde bunun yankılarının olacağını söyledi. 
     Derviş, şunları kaydetti 
     ''Merkez Bankası ile birlikte diğer ekonomi konusunda sorumlu olan birimlerle birlikte her türlü ihtimali göz önünde tutuyoruz. Bütün gece birbirimizle olan irtibatımızı kaybetmeyeceğiz. Bu tür olaylar büyük bir şok yaratıyor. Ancak tabii direkt ekonomi ile ilgili olay değil, direkt Türkiye ile ilgili olay da değil. Ama buna rağmen her türlü ihtimali göz önünde tutmakta yarar var. Hazırlıklıyız. Birlikte çalışıyoruz ve durumu değerlendirmeye devam edeceğiz.'' 
     Bakan Derviş bir basın mensubunun ''ABD'deki arkadaşlarınıza ulaşabiliyor musunuz '' şeklindeki sorusu üzerine ise dostları bulunduğunu ve endişeli olduklarını söyledi. Derviş, ''Her hangi bir dava bu tür bir hareketi hiç bir şekilde hiç bir zaman haklı çıkaramaz. İnanılmaz bir olay. Fakat ek bir bilgimiz yok bütün gece izlemeye devam edeceğiz'' diye konuştu. 
     







</TEXT>
</DOC>
