<DOC>
<DOCNO> 15450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/dunya/tur.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Sinek ilacıyla mahalleyi uçurdu 
     ABD’nin Los Angeles kentinde evindeki böceklerden kurtulmak isteyen Theresa Walker adlı kadın, işi abartınca’ mahalleyi ateşe verdi. Walker, evini işgal eden hamamböceği ve sineklerden kurtulmak için dörtbir yana tam 50 kutu böcek ilacı sıktı. Ancak bir süre sonra ocağın çakmağını yaktı. Ve evin her yanını kaplayan ilaç, alevle temas edince korkunç bir patlama meydana geldi. Kadın karnı ve bacaklarında oluşan yanıklar sonucu hastaneye kaldırılırken, kendi eviyle birlikte 3 apartmanın daha yanarak kül olmasına, 20 kişinin de böcek öldürme sevdasına evsiz kalmasına yol açtı. 
     
     New York’ta salata yiyene geçmiş olsun 
     New York’ta bir sapık, lüks bir lokantanın barında bulunan salata tepsilerine insan dışkısı’ sıkarken yakalandı. Kent ahalisini dehşete düşüren olayı, kentin en şık caddelerinden birindeki lokantanın garsonları farketti. Marco Arellano adlı 33 yaşındaki manyak, lüks lokantadaki salata tepsilerine içinde insan dışkısıyla idrarı bulunan iki şişeyi boşaltırken garsonlarca fark edilerek kıskıvrak yakalandı. Sapığın son birkaç günde altı ayrı lokantada aynı şeyi gerçekleştirdiği ortaya çıktı. 
     
     Tek başlı ikizleri h l ayıramadılar 
     Başlarından yapışık 11 aylık Nepalli siyam ikizlerini ayırmak için Singapur Hastanesi’nde geçen cuma günü başlatılan operasyon dün üçüncü gününe girdi. Hastane sözcüsü, Ganga ve Jamuna Shrestha adlı ikiz kızların, iyi durumda olduklarını açıkladı. Doktorlar, ameliyata girerken, operasyonun 36 saat sürmesini planlamışlardı. Ancak, ikizlerin aynı kafatası içindeki beyinlerini birleştiren çok sayıdaki kılcal damarı ayırma işleminin beklenenden zor olduğu ve operasyonu uzattığı belirtildi. Ameliyat, görevi birbirine devreden ayrı doktor ekipleri tarafından nöbetleşe sürdürülüyor. Nepalli ikizlerin ailesinin yoksul olması nedeniyle, tüm hastane giderleri halk ve toplumcu kuruluşların yardımlarıyla karşılanıyor. 
     


 DÜNYA 













</TEXT>
</DOC>
