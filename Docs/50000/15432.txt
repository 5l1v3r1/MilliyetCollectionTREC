<DOC>
<DOCNO> 15432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur15.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Hasan Mezarcı'nın asasına el koydu... 
</HEADLINE>
<TEXT>

     Bir süreden beri Almanya'da yaşayan ve bu sabah Edirne'nin İpsala Sınır Kapısı'ndan Türkiye'ye giriş yaptıktan sonra gözaltına alınan Hasan Mezarcı'nın sorgulamasının sürdüğü belirtildi. 
     Hasan Mezarcı'yı Türkiye'ye getiren otomobilde bulunan ve kendisini ''Mesih'' olarak ilan ettiğinde giydiği kıyafeti, asası ve diğer eşyaları da Emniyet Müdürlüğü'ne getirildi. 
     İpsala'dan bu sabah erken saatlerde, İsveç pasaportu taşıyan Erkan Baran adlı şahsa ait RPO 076 İsveç plakalı otomobille Türkiye'ye gelen ve girişte gözaltına alınan Hasan Mezarcı'nın, Sağlık Ocağı'nda yapılan kontrolden sonra götürüldüğü İpsala Emniyet Müdürlüğü'ndeki sorgulamasının devam ettiği belirtildi. 
     Mezarcıyla birlikte Türkiye'ye gelen İsveç pasaportlu Erkan Baran ve Şevket Sak ile Alman pasaportlu Doğan Dilci adlı şahıslar da halen İpsala Emniyet Müdürlüğü'nde bulunuyorlar. 
     Bu arada, Mezarcı'nın İpsala'da olduğunu duyan meraklılar da Emniyet Müdürlüğü önünde kalabalık oluşturdular. 




</TEXT>
</DOC>
