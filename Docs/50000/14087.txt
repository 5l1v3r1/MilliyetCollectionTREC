<DOC>
<DOCNO> 14087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sondun11.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Miloşeviç'in tutuklanmasından memnun 
</HEADLINE>
<TEXT>

     NATO, Yugoslavya'nın eski Devlet Başkanı Slobodan Miloşeviç'in tutuklanmasından memnuniyet duyduğunu bildirirken, bu tutuklamanın Yugoslav liderin Hollanda'nın Lahey kentindeki Uluslararası Savaş Suçları Mahkemesi'nde USSM yargılanmasına önayak olmasını ümit ettiğini açıkladı. 
     ''Adalet yerine getirilmeli'' diyen NATO sözcüsü Robert Pszczel, tutuklamanın, Miloşeviç'in Lahey'deki mahkemede hakkındaki savaş suçlarına yanıt vermesi yönünde bir adım olmasını diledi. 
     AB adına yapılan açıklamada da, Miloşeviç'in tutuklanmasından duyulan memnuniyet dile getirildi ve bununla Miloşeviç'in siyasi kariyerinin sona erdirilmesi umudu dile getirildi. Açıklamada, tutuklamanın, ''Balkanlara barış ve adaletin gelmesi için önemli bir adım olduğu'' vurgulandı. 
     Almanya Dışişleri Bakanı Joschka Fischer de, Miloşeviç'in tutuklanmasından ''sevinç'' duyduğunu, ancak Miloşeviç'in hakkındaki savaş suçları iddiaları nedeniyle bir an önce USSM'de yargılanması gerektiğini söyledi. 
     Yugoslav hükümetinin Miloşeviç'i tutuklamakla kanunları uygulayacağını gösterdiğini belirten Fischer, hükümetin bundan sonraki görevinin eski liderin Lahey'deki mahkemede uluslararası kanunlar çerçevesinde yargılanmasına olanak sağlamak olduğunu ifade etti. Uluslararası yargılamanın olabilmesi için tüm ülkelerin uluslararası yasalardan kaynaklanan zorunluluklarını yerine getirmesi gerektiğini ifade eden Fischer, ''Bu Belgrad için de geçerli'' dedi. 




</TEXT>
</DOC>
