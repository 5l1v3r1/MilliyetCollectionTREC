<DOC>
<DOCNO> 40542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/siyaset/siy01.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede arayı’ Ecevit buldu 
</HEADLINE>
<TEXT>

Liderler Zirvesi’nde Vurgun Operasyonu’nun "siyasi bir hesapla" başlatıldığını ima eden MHP lideri Bahçeli’ye, ANAP lideri Yılmaz, "Sorumlu biz değiliz" dedi... 
     SERPİL ÇEVİKCAN Ankara 

     Bayındırlık Bakanlığı’nı hedef alan Vurgun Operasyonu’nun "siyasi bir hesapla" başlatıldığını ima eden MHP lideri Devlet Bahçeli ile ANAP lideri Mesut Yılmaz arasındaki gerginlik, dün gerçekleşen liderler zirvesinde Başbakan Bülent Ecevit tarafından gündeme getirildi. 
     Ecevit’in "arabuluculuk" üstlendiği zirvede Yılmaz, Bahçeli’ye "Bu işin siyasi bir yönü yok. Normal prosedür işliyor. Soruşturma Tantan zamanında başladı" dedi. 
     Uzun bir aradan sonra Başbakan’ın önerisiyle toplanan liderler zirvesinin başında Ecevit’in kamuoyunda liderler arasında bir sorun yaşanıyormuş görüntüsünün oluşmasından duyduğu rahatsızlığı dile getirerek, Vurgun Operasyonu’yla başlayan ANAP - MHP gerginliğini ima ettiği öğrenildi. Ecevit’in "Her şey bu zirvelerde konuşulmalı" mesajıyla başladığı konuşmasında şunları söylediği öğrenildi 
     "Bu tür olaylar kamuoyuna hükümette uyumsuzluk varmış gibi yansıtılıyor. Koalisyon liderlerinin basın yoluyla tartışmaları hükümet uyumsuzluğu gibi algılanıyor. Bunu gidermek için sorunların zirvede doğrudan ve yüz yüze konuşulmasında yarar var." 
     Bunun üzerine Bahçeli ile günlerden beri ilk kez yüz yüze gelen Yılmaz’ın da şunları söylediği kaydedildi "Bahçeli yanlış anlıyor. Soruşturmanın siyasi bir yönü yok. MHP’ye dönük en ufak bir özel gayretimiz yok. Normal prosedür işliyor. Ancak medya ANAP - MHP kavgası gibi sunuyor. Bu soruşturma Tantan döneminde başlatılmış bir soruşturmadır." 
     Bu sözlerden sonra Başbakan Yardımcısı Hüsamettin Özkan’ın "baş başa" görüşsünler önerisi üzerine Yılmaz ile Bahçeli’nin bir araya gelerek Koray Aydın sorununu ve Vurgun Operasyonu’na ilişkin spekülasyonları ele aldıkları belirtildi. 
     
     Anayasa değişikliği tamam 
     Zirvede liderler Anayasa değişiklik paketi üzerinde uzlaşırken, 17 Eylül 2001 tarihinden itibaren Meclis’in olağanüstü toplantıya çağrılması kararı çıktı. 
     Pakete çok net itirazda bulunmayan Bahçeli, paketin tamamına dönük olumlu yaklaşımlarının olduğunu dile getirirken, bazı maddelerin yeniden gözden geçirilmesini istedi. Bahçeli konuşmasının ardından MHP’nin çekincelerini içeren raporu liderlere sundu. 
     



 SİYASET 













</TEXT>
</DOC>
