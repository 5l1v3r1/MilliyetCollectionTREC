<DOC>
<DOCNO> 13131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sondun07.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem Ulusal Programı AB'ye sundu 
</HEADLINE>
<TEXT>

     Dışişleri Bakanı İsmail Cem, Türkiye'nin AB Ulusal Programı'nı UP AB Komisyonu'nun Genişlemeden Sorumlu Üyesi Günter Verheugen'e sundu. 
     Cem ve Verheugen, görüşmenin ardından yaptıkları ortak basın toplantısında, Türkiye-AB ilişkilerinin sağlıklı bir diyalog çerçevesinde yürütüldüğünü söylediler. 
     AB Komisyonu'na katkıları nedeniyle teşekkür eden İsmail Cem, Ulusal Program'ın Türk tarihinin en kapsamlı uzlaşma belgesi ve demokratikleşme programı olduğunu söyledi. Cem, bir dönüm noktası oluşturduğunu söylediği UP'nin hayata geçirilmesi için AB ile işbirliği içinde çalışılacağını bildirdi. 
     Verheugen de açıklamasında, Türk hükümetinin UP'yi onaylamasından duydukları memnuniyeti dile getirerek, belgenin Türkiye'nin AB'ye tam üyeliğe hazırlanmasında önemli bir dönemeç olduğunu ve Türkiye'nin modern demokrasiye geçişinin temel noktasını oluşturduğunu anlattı. 
     Programın çok kapsamlı bir reform programı olduğunu belirten Verheugen, siyasi ve ekenomik reformların hayata geçirilmesi için harcanacak çabaların önemine edğindi. Verheugen, programda öngörülen reformların mümkün olduğunca süretli bir şekilde hayata geçirilmesi gerektiğini kaydederek, bunun Türkiye'ye bağlı olduğunu söyledi. UP'nin AB alt komisyonlarında ayrıntılı olarak incelendikten sonra değerlendirileceğini ve Türkiye'ye görüş bildirileceğini ifade eden Verheugen, ''Komisyon, Türkiye ile diyaloğu derinleştirmek için her türlü fırsatı kullanacaktır'' diye konuştu. 
     Dışişleri Bakanı İsmail Cem, basın toplantısının ardından ABD'ye gitmek üzere Belçika'dan ayrıldı. 




</TEXT>
</DOC>
