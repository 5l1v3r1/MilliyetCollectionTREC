<DOC>
<DOCNO> 24563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/ekonomi/eko01.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncü kuşak kötü başladı 
</HEADLINE>
<TEXT>

Yeni jenerasyon cep telefonu sisteminin ilk denemesi Japonya’da gerçekleştirildi. Sonuç Fiyasko 
     EKONOMİ SERVİSİ 

     Japonya’nın en büyük telekomünikasyon grubu NTT Docomo tarafından gerçekleştirilen "dünyanın ilk üçüncü kuşak cep telefonu denemesi" büyük bir fiyasko ile sonuçlandı. 
     Bilindiği gibi cep telefonlarında "üçüncü kuşak" adı verilen yeni sistem, abonenin telefonu sayesinde internete bağlı olmasını, e - mail alabilmesini ve video görüntülerine ulaşabilmesini sağlıyor. Ayrıca üçüncü kuşak cep telefonları normal telefonlara göre 40 kat hızlı bir internet erişimine sahip olabilecek. 
     
Evdeki hesap uymadı      Ancak NTT’nin evdeki hesabı çarşıya uymayınca olanlar oldu. İnternet bağlantısı, servis sağlayıcısından kaynaklı olarak 18 saat kesintiye uğradı. Tokyo, Kawasaki ve Yokohoma kentleri ile yakın bölgelerinde yapılan deneme sırasında e - mail servisi kilitlendi. 
     Teknik problemler nedeniyle altı aydan bu yana ertelenen deneme böylece bir fiyasko ile sonuçlanmış oldu. 
     
Pahalı teknoloji      Yapılan bu ilk denemeye sadece 3 bin 300 kişi katılabildi. Test için 147 bin kişinin başvurduğu fakat aralarından 3 bin 300 kişinin seçildiği kaydedildi. Denemeye katılanların yaşanan olumsuzluklara rağmen yorumlarının çok olumlu olduğu bildirildi. Denemeye katılanlara ayrıca bedava cep telefonu dağıtıldı. Ancak test sırasındaki kullanımlardan dolayı ücret alındı. 
     Analistler üçüncü kuşak cep telefonlarına gelecek talebin zayıf olacağı inancında. İlk yıl için tüm dünyada sadece 150 bin kişinin abone olacağı tahmin ediliyor. Bunun en önemli nedeni ise adı geçen teknolojinin pahalı olması. Özellikle üç dakikalık bir sürede bilgi aktarımı fiyatının 0.83 - 1.25 dolar arasında değişmesi bekleniyor ve bu da aboneler için çok yüksek bir rakam. 
     Japonya’da yapılan deneme sırasında bedava cep telefonu dağıtılmasının ilgiyi artırdığını ancak bu durumun gerçek ilgiyi göstermediği belirtiliyor. 
     



 EKONOMİ 


























</TEXT>
</DOC>
