<DOC>
<DOCNO> 39233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/soneko21.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökalp "Çiftçi borçlarının 3 yıla yayılarak ödenmesini istiyoruz" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, 2.4 katrilyon lirayı bulan çiftçi borçlarının, 3 yıla yayılarak ödenmesini istediklerini bildirdi. 
     Çiftçiye hakettiği kredilerin verildiğini, bunun da faizinin yüksek olduğunu anlatan Gökalp, ''Bu krediler yeni eve, arabaya veya yazlık almaya verilmemiştir. Üretimde kullanılmış, üretim için verilmiştir'' dedi. 
     Gökalp, Bakanlığı ile birlikte tarımla ilgili sivil toplum örgütlerinin başkanları ve bilim kuruluşlarının temsilcilerinin katıldığı değerlendirme toplantısına başkanlık etti. 
     Toplantının açılışında konuşan Bakan Gökalp, toplantının tarımla ilgili çalışma ve koordinasyonu yeniden düzenlemek adına yapıldığını ifade eden Göklap, göreve geldikleri günden bu yana geçen sürede yaptıkları icraatları anlattı. 
     Gökalp, bu süre içerisinde tarımda bilgi ve verimliliğin en üst tekniklere ulatırılması için çalışmalar yapıldığını, üretim planlamasına geçildiğini, tarımsal nüfus büyüklüğünün Avrupa ülkelerinde olduğu gibi yüzde 10'lara çekilmesi konusunda gayretler gösterildiğini bildirdi. 
     Halen yürürlüğe konulan tarıma ilişkin projeleri toplantıda anlatan Bakan Gökalp, önümüzdeki dönemde Tarım Bakanlığının yeniden organizasyonu, arazi kullanımı, tohum ıslahı, tarımsal girdilerin dünya fiyatlarıyla uyumu gibi projeleri ele alacaklarını kaydetti. 
     Bakan Gökalp, tarımın, son yıllarda geldiği noktanın içler acısı durumda olduğunu vurgularken, ''Tarım uzun yıllardır, üretmektense üretmemenin karlı olduğu bir sektör durumuna gelmiştir'' dedi. 
     Bakan, 25 yıl öncesinde Türkiye'de politikacıların ülkenin tarımda kendi kendine yeten bir ülke olduğu yolunda politika yaptıklarını ifade ederken, artık bu efsanenin bittiğini söyledi. 
     ''Tarımın adı kaldı'' ifadesini kullanan Bakan Gökalp, Türkiye'nin bunu haketmediğini belirterek, Türkiye'nin asla zengin kaynakların fakir bekçisi olmaya mahkum olmayacağını bildirdi. 







</TEXT>
</DOC>
