<DOC>
<DOCNO> 42988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun12.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü yıldızlardan terör mağdurlarına yardım... 
</HEADLINE>
<TEXT>

     ABD'de meydana gelen terörist saldırının ardından ünlü sanatçılar, mağdurlara yardım etmek için adeta yarışıyor. 
     Internetteki ''imdb'' sitesinin haberine göre, ünlü aktör Robert De Niro ve prodüksiyon şirketindeki ortakları Jane Rosenthal ile Don Pintabona, New York'ta arama kurtarma çalışmalarına katılan personele yiyecek taşıyor. 
     Dünya Ticaret Merkezi'nin ikiz kulelerinden geriye kalan enkazda gece gündüz çalışan personele sıcak yemek getirten ekip, bunun için Pintabona'nın lüks yatlarını kullanıyor. Karayolu yerine denizyoluyla yiyecek getirmenin daha iyi bir fikir olduğunu düşünen ekip, beş yıldızlı restoranlarla da bu konuda işbirliği yaptı. Ünlü aktris Kathleen Turner da bu zor günlerinde terör kurbanlarının yanında olan isimlerden. Terörist saldırıda hayatını kaybedenlerin aileleri yararına kampanya açan Turner, New York'taki bir hastanede yiyecek dağıtımına katıldı. Bu çalışmanın ardından sanatçı, Greenwich Caddesi'nde bulunan Independent School'da oluşturulan yardım merkezinde malzemelerin taşınmasına yardım etti. Hollywood yıldızını gören bir vatandaş sanatçının yüzlerce çift ayakkabı, yardım malzemesi ve giysinin paketlenmesine yardımcı olduğunu belirtti. 
     Drew Barrymore ise saldırıda hayatını kaybedenlerden geriye kalan evcil hayvanlar için seferber oldu. The American Society For The Prevention Of Cruelty To Animals ASPCA adlı kuruluşa para aktaran sanatçı, bu hayvanlar için elinden geleni yapacağını söyledi. Rock yıldızı Courtney Love'ın da, terör saldırısından etkilenenler için 200 bin dolar tutarında para yardımında bulunacağı bildirildi. Oscarlı aktör Daniel Day Lewis ise arama kurtarma çalışmalarına destek vermek için yardım gönüllülerine katıldı. Bu arada, saldırıda hayatını kaybettiği yönünde söylentiler olan ''Yüzüklerin Efendisi'' filminin oyuncusu Sir Ian McKellen da sağlığının yerinde olduğunu kaydetti. 







</TEXT>
</DOC>
