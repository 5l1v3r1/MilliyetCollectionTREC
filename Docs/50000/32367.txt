<DOC>
<DOCNO> 32367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur16.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Okuyan Maliye Bakanı'na çattı "Bizi engelliyor.. " 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Sağlık Bakanlığı, üniversite ve özel hastanelere meydan okuyarak, ''İşte hodri meydan, en kaliteli hizmeti biz vereceğiz'' dedi. Okuyan, önümüzdeki yılın sonunda 40 hastaneye ISO 9002 kalite belgesi aldırılmazsa bunun bedelinin bakanlık makamında 1 dakika bile oturmadan çekip gitmek olduğunu söyledi. 
     Okuyan, SSK hastaneleri başhekimleri ile SSK Başkanlığı toplantı salonunda biraraya geldi. 
     Bakan Okuyan, tüm çalışmalar hızla sürerken personel konusunda sıkıntılar yaşadıklarını ve şu anda 14 bin 980 norm kadro eksikleri bulunduğunu belirterek, şunları kaydetti 
     ''Ama Maliye Bakanı arkadaşımızla uğraşıyoruz. Benim partimden arkadaşım ama fark etmiyor, bizi engelliyor'' diye konuştu. Yılbaşına kadar 17 hastane, 32 dispanser açacaklarını anlatan Okuyan, ''Maliye Bakanlığı lütfettiler bize 6 bin kadro verecekler. 6 bin kadro yetmez. Ben bilmediğim işte susuyorum, bir bilene soruyorum. Bunlar herhalde her şeyi çok iyi biliyorlar, 85 bin kadroya ihtiyacı olan SSK'ya 6 bin kadro veriyorlar.'' 
     Başhekimlerle yapılan toplantılarla, hastanelerle ilgili sorunların tartışılacağını ve alınması gereken önlemelerin alınacağını ifade eden Okuyan, sonunda, SSK hastaneleri ve dispanserlerini, saygın ve tercih edilen kurumlar haline getireceklerini söyledi. Okuyan, ''İşte huzurunuzda diyorum, hodri meydan. İster Sağlık Bakanlığı, ister üniversite hastaneleri, ister özel hastaneler, hepsine meydan okuyorum, işte hodri meydan en kaliteli hizmeti biz vereceğiz'' diye konuştu. 
     
     
     
     






</TEXT>
</DOC>
