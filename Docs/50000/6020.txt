<DOC>
<DOCNO> 6020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/siyaset/siy03.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ara seçim gündemden düşüyor 
</HEADLINE>
<TEXT>
FP zaman kazandı 
Yüksek Mahkeme, ek davayı devam eden kapatma davasıyla birleştirdi 
     ERSAN ATAR Ankara 

     Anayasa Mahkemesi, Yargıtay Cumhuriyet Başsavcısı Sabih Kanadoğlu’nun açtığı ek davayı FP’nin devam eden kapatılma davasıyla birleştirdi. Bu karar Ankara’daki "FP, RP’nin devamı olmaktan dolayı kapatılırsa ara seçim gündeme gelir" endişelerini ortadan kaldırdı. 
     Yüksek Mahkeme, Kanadoğlu’nun "FP’nin 14 Mayıs’taki birinci olağan kongresinin partinin kapatılan RP’nin devamı olduğu" gerekçesiyle üç gün önce verdiği ek iddianameyi dünkü oturumlarında görüştü. Toplantının ardından bir açıklama yapan Mahkeme Başkanvekili Haşim Kılıç, her iki talebin aynı konuda olması ve davalar arasında bağlantı bulunduğunun belirlenmesi nedeniyle birleştirme kararı verildiğini bildirdi. Anayasa Mahkemesi ve Yargıtay çevrelerindeki görüşe göre, Yüksek Mahkeme’nin dün verdiği birleştirme kararı ile, FP’nin, "RP’nin devamı olması nedeniyle kapatılması halinde" Meclis üyeliği düşürülecek milletvekili sayısı FP’nin kurucularıyla sınırlı kalacak. Bu durumda Meclis’te ara seçim için zorunlu olan boşluk oluşmamış olacağından seçim de gündeme gelmeyecek. 
     


 SİYASET 




















</TEXT>
</DOC>
