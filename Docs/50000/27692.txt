<DOC>
<DOCNO> 27692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko01.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankaları TBMM denetimi dışına çıkartıldı 
</HEADLINE>
<TEXT>

     Kamu bankalarının yeniden yapılandırılması, görev zararları ile bazı fonların tasfiyesine ilişkin yasa tasarısının 4 maddesi kabul edildi. 
     Kabul edilen maddelere göre, Ziraat Bankası ve Halkbank ile Ziraat Bankası ile birleştirilecek olan Emlakbank'ın denetimi bağımsız denetim kuruluşlarınca yapılacak. Her üç banka TBMM denetimi dışına çıkarıldı. 
     Kamu bankalarına çeşitli kanun ve kararnamelerle verilen görevler nedeniyle doğan görev alacakları, yeniden yapılandırılma kapsamında belirlenen yöntem ve ilkeler çerçevesinde tasfiye edilecek. Kamu bankalarına bedeli önceden ödenmeden görev verilemeyecek. 
     Yeniden yapılandırma süresince bankaların yönetim kurullarınca istihdam fazlası olarak belirlenen personel diğer kamu kurum ve kuruluşlarına aktarılacak. 
     Emlakbank'ın yeniden yapılandırma sürecindeki her türlü bankacılık işlemlerinden dolayı doğan taahhütleri, Bakanlar Kurulu kararıyla TOKİ'ye devredilen varlıkları hariç tüm aktifleri Ziraat Bankası veya Halkbank'a devredilecek. Devir işleminin tamamlanmasının ardından Emlakbank'ın bankacılık yapma ve mevduat toplama yetkisi sona erecek. 
     Yeni düzenlemede, Emlakbank'ta emekliliği dolmadan istifa edenler ile personelin emekli ikramiyesi veya kıdem tazminatının ödenmesine ilişkin düzenlemeler de yer alıyor. 
     Bankaların yeniden yapılandırılması ile görevli yönetim ve denetim kurulu üyeleri, yürüttükleri görevlerden yalnızca reel sektörün faaliyetlerinin gelişip devamını sağlamak, banka aktiflerini seyyal kılmak, pasif kalitesini yükseltmek ve bankaların ve bankaların reorganizasyonunu sağlayarak süratle özelleştirmeye hazırlamak amacıyla yapacakları ve konusu açıkça suç oluşturmayan iş ve işlemlerden sorumlu tutulacaklar. 
     Yeniden yapılandırma sürecinde ve bu amaca yönelik olarak, bu kişilerin iş ve işlemleriyle ilgili, üçüncü kişilerce kusura dayalı açılacak davalar temsil ettikleri banka veya bankalara açılacak. Bankaların bu yöneticilere rücu hakkı saklı tutulacak. 
     Tasarıyla Türkiye Vakıflar Bankası A.Ş.'nin özelleştirilmesine olanak sağlayan düzenleme de getirildi. 
     Vakıfbank'ın A grubu hisseleri ile B grubundan Vakıflar Genel Müdürlüğü'ne ait olanların satışına ve bu satışla ilgili yöntem ve ilkeleri belirlemeye Bakanlar Kurulu yetkili kılındı. Öte yandan, tasarıda öngörülen bankaların her türlü alacaklarının takip ve tahsilinde Amme Alacaklarının Tahsil Usulü Hakkında Kanun hükümlerinin uygulamasına ilişkin düzenlemeden vazgeçilerek İcra ve İflas Kanunu hükümlerinin uygulanması esası benimsendi. 
     Daha sonra tasarın bazı fonların tasfiyesini öngören ikinci bölümü üzerindeki görüşmelere geçildi. Bu konudaki ilk maddenin oylanması sırasında yeterli çoğunluk sağlanamadı. 
     Birleşimi yöneten Meclis Başkanvekili Nejat Arseven, tasarı üzerindeki görüşmelere yarın devam etmek üzere Genel Kurul'u kapattı. 
     







</TEXT>
</DOC>
