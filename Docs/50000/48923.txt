<DOC>
<DOCNO> 48923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sondun01.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'nin Aslıtürk hakkındaki tutuklama talebini inceliyor 
</HEADLINE>
<TEXT>

     Hakkındaki suçlamalardan dolayı aranan Orhan Aslıtürk'ün, Miami'de Amerikan makamlarının gözetiminde olduğu ancak tutuklu bulunmadığı öğrenildi. 
     Türkiye, Aslıtürk'ün yakalanması için İnterpol aracılığıyla bütün ülkelere çağrıda bulunmuştu. Aslıtürk, 24 Ekim akşamı, Miami havaalanından ABD'ye giriş yapmak üzereyken durduruldu ve Türk makamlarına haber verildi. 
     Türkiye ile ABD arasında 1981 yılında imzalanan suçluların iadesi ve ceza işlerinde karşılıklı adli yardım anlaşması uyarınca, Türk makamlarının Washington'da, ABD Dışişleri Bakanlığı ve ABD Adalet Bakanlığı nezdinde, Aslıtürk'ün, ''Türkiye'ye iade edilmek üzere geçici tutuklanması'' talebinde bulunulduğu belirtildi. 
     Şu anda, Amerikan makamlarının, Türkiye'nin tutuklama talebini incelediği ve bu konuda ABD Adalet Bakanlığı'ndan cevap beklendiği belirtiliyor. Amerikan mevzuatı çerçevesinde Aslıtürk'ün tutuklu olmadığı ancak gözetim altında tutulduğu belirtiliyor. Orhan Aslıtürk'ün, ABD dışına kaçmasının mümkün olmadığı da kaydediliyor. 
     Aslıtürk'ün tutuklanması halinde, 60 günlük süre içinde, Türkiye'ye iadesi için talepte bulunulması gerekiyor. 
     Miami'deki yerel FBI yetkilileri de, A.A'ya açıklamalarında, Aslıtürk'ün tutuklandığına ilişkin ellerinde herhangi bir bilgi olmadığını belirttiler. 
     






</TEXT>
</DOC>
