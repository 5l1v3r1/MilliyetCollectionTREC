<DOC>
<DOCNO> 15703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sondun03.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız-polis kovalamacası kanlı bitti 
</HEADLINE>
<TEXT>

     ABD'nin Texas eyaletinde polis tarafından kovalanan bir aracın sürücüsü ile aracın çarptığı otobüs bekleyen iki kişi öldü. 
     San Antonio kentinde meydana gelen olayda polis arabası, içinde hırsızlık yaptıktan sonra kaçtıklarından şüphelenilen üç kişinin bulunduğu bir aracı takip etmeye başladı. San Antonio polis sözcüsü Gabe Trevino, polisten kaçan aracın saatte 120 kilometreye varan bir hızla, yol kenarında otobüs beklemekte olan iki kişiye çarptığını ve bu kişilerle birlikte kaçan aracın sürücüsünün olay yerinde öldüğünü bildirdi. Trevino, aracın içindeki iki şüphelinin daha sonra kaçmayı başardığını, ancak daha sonra yakalanarak gözaltına alındığını kaydetti. Polis, aracın içinde çok sayıda çalıntı eşya tespit etti. 




</TEXT>
</DOC>
