<DOC>
<DOCNO> 44267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sontur15.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Grup Başkanı Arınç ''MGK çok akılcı kararlar aldı'' 
</HEADLINE>
<TEXT>

     Adalet ve Kalkınma Partisi Ak Parti 
     Grup Başkanı Bülent Arınç, TBMM'nin 37 maddelik Anayasa değişikliği konusunda başarılı çalışmalar yaptığını, ancak bir madde üzerinde çekinser kalmak ve aleyhte oy kullanmanın bu başarılı çalışmalar üzerinde siyah bir nokta olarak kaldığını bildirdi. 
     Partisinin Politika Araştırmalar Merkezi'nde basın toplantısı düzenleyen Bülent Arınç, Anayasa değişiklikleri konusunda TBMM'nin günde 11 saat çalışarak başarılı bir çalışma yaptığını, değişikliğe ilişkin tüm maddelerin bir teki hariç büyük çoğunlukla kabul edildiğini söyledi. 
     Anayasa değişikliği sırasında 367'in üstünde oy alan pek çok madde bulunduğuna dikkat çeken Arınç, bu güzel çalışmaların üzerine küçük bir gölge düştüğünü kaydetti. 
     Partilerarası Uzlaşma Komisyonu'ndan oy birliği ile geçen, TBMM Anayasa Komisyonu'nda da üzerinde ittifak sağlanan ve Anayasa'nın 90. 
     maddesinin değiştirilmesine ilişkin 32. maddenin 220 kabul oyu aldığını anımsatan Arınç, böylelikle bu değişiklik maddesinin Anayasadaki nispi çoğunluğun altında kaldığını bildirdi. 
     Arınç, değiştirilmek istenen 90. maddenin Türkiye'nin kabul ettiği uluslararası sözleşmelerin iç hukuk normlarının üstüne çıkarılması olduğunu vurgulayarak, şöyle konuştu 
     ''Bu maddenin çok az kabul oyu alması fevkalade üzüntü vericidir. 
     Aslında Anayasa'nın 90. maddesinde bir değişiklik yapılmasa bile TBMM tarafından kabul edilen uluslararası sözleşmeler iç hukuk normlarının üstündedir. Bu madde üzerinde hükümet ortağı iki partinin milletvekillerinin çoğunluğu gizli oylamada olumsuz oy kullanmıştır. 
     Meclis kulislerinde bu madde üzerinde kimin ne oy kullandığını çaycılar bile bilmektedir. 37 maddesi değiştirilen Anayasa'nın en önemli sayılacak bir madde üzerinde çekinser kalmak ve aleyhte oy kullanmak bu güzel çalışmalar üzerinde siyah bir nokta olarak kalmıştır.'' Arınç, 2. tur görüşmelerde bu maddenin büyük oy çoğunluğu ile parlamentodan geçirileceğine inandığını belirterek, tüm maddelerin 367'nin üzerinde kabul edilmesinin TBMM'ye itibar kazandıracağını kaydetti. 
     
     'Çok akılcı karar' 

     Ak parti Grup Başkanı Bülent Arınç, dün toplanan Milli Güvenlik Kurulu'nun ABD'de yaşanan terör olaylarının arkasından çok akılcı ve rasyonel kararlara vardığını bildirdi. 
     Arınç, bu kararların özellikle Başbakan Bülent Ecevit tarafından ilk günden bu yana açıklanan çok fevri ve duygusal sözlerin dışında akılcı bir yaklaşım olduğunu söyledi. 
     Terörü bir insanlık suçu olarak gördüklerini, terörün dini, imanı ve mezhebi olamayacağını anlatan Arınç, terörün kökünün kurutularak buna destek olanların ortaya çıkarılmasını ve yargıya teslim edilmesi gerektiğini kaydetti. 
     Teröre bir intikam duygusu ile yaklaşılmamasını isteyen Arınç, Usame Bin Laden'in Afganistan'da bulunduğu şüpheli iken açlık içinde kıvranan bu ülkeye günlerdir bombalı saldırıdan bahsetmenin bir insanlık suçu haline geldiğini bildirdi. 
     ABD'nin Afganistan'a yapmayı düşündüğü askeri hareket karşısında dün Milli Güvenlik Kurulu'nda alınan kararların alınması gereken en rasyonel kararlar olduğunu vurgulayan Arınç, ''MGK, ABD'ye şartlı destekte bulunabileceğini ortaya koymaktadır. Kanıtlar istemektedir. 
     Devlet suçlu ise kanıtlarını ortaya koyun 5. maddeyi ona göre uygulayalım. Kim suçlu ise bunun kanıtlarını ortaya koyun ona karşı yaptırımları uygulayalım demektedir. Ne asker vermek, ne de ülkeyi bir komuta merkezi olarak kabul etmek MGK bildirisinde yer almamaktadır'' dedi. 
     






</TEXT>
</DOC>
