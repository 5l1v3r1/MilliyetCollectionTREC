<DOC>
<DOCNO> 13016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sondun08.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın 7 harikasını belirlemek için yapılan oylama uzatıldı 
</HEADLINE>
<TEXT>

     Dünyanın yeni 7 harikasını belirlemek amacıyla düzenlenen yarışmanın gördüğü yoğun ilgi yüzünden oy verme süresinin 30 Haziran 2001 tarihine kadar uzatıldığı bildirildi. 
     Bu arada, oylamaya en fazla ilgi gösteren ülkeler arasında Türkiye ikinci sırada yer alıyor. Buna rağmen 7 harikadan biri olmaya aday gösterilen Aya Sofya, ilk üçe girecek kadar oy alamadı. 
     Oylamaya en fazla oy gönderen ülke olan Meksikalılar, kendi ülkelerindeki Chitchen Itza piramidini birinci sıraya oturtmayı başardı. 
     Meksikalıların yarışmaya verilen toplam oyların yüzde 30'unu yolladıkları bildiriliyor. Türkiye'den gelen oy oranı ise yüzde 22.4 olarak açıklandı. Oyların geldiği ülkelerden Hindistan yüzde 9.20 ile üçüncü, ABD yüzde 7.56 ile dördüncü ve Peru yüzde 5.05 ile beşinci sırada yer aldı. Yarışmaya ilgi gösteren diğer ülkeler arasında Almanya, İtalya, İspanya, Arjantin, İsviçre, Kanada ve Avustralya var. 
     Yarışmada şu anda birinci durumda bulunan Chitchen Itza piramidi tüm oyların yüzde 10.09'unu aldı. Tac Mahal yüzde 9.93 ile ikinci, Çin Seddi ise yüzde 8.95 ile üçüncü sırada bulunuyor. 
     Dünyanın yeni 7 harikasına aday eserler arasında Lasa'daki Potala Sarayı, eski Sana kenti, Timbuktu, Moskova'daki Kremlin ve Kızıl Meydan, Roma'daki Colloseum, eğri Piza Kulesi, Venedik'teki Doge Sarayı, Aachen Katedrali, Paris'teki Eyfel Kulesi, Versailles Sarayı, İspanya'daki Elhamra Sarayı, New York'taki Özgürlük Anıtı ve Easter adasındaki dev heykeller yer alıyor. 
     Yarışmanın düzenleyicileri halktan gelen talep üzerine Sydney Opera Sarayı, Barselona'daki Familia Sagrada Katedrali, New York'taki Empire State Building, San Fransisco'daki Golden Gate Köprüsü ve Kamboçya'daki Angkor Wat Tapınağı'nı da aday eserler arasına katma kararı aldıklarını açıkladılar. Dünyanın yeni 7 harikasını belirlemek üzere, internette ''http www.new7wonders.com'' adresinde oy kullanılabiliyor. 



</TEXT>
</DOC>
