<DOC>
<DOCNO> 38440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko19.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz şirketlere de kemer sıktırıyor... 
</HEADLINE>
<TEXT>

     Ekonomik kriz nedeniyle zor günler yaşayan şirketler, kemer sıkmaya başladı. 
     İnsan Kaynakları Yönetim Derneği İNKADE tarafından yapılan araştırmada, değişik sektörlerden 40 şirket grubu ve genel müdür, genel müdür yardımcısı, müdür, şef, uzman, mühendis, yönetici asistanı, sekreter ve memur 180 kişi ile karşılıklı görüşülerek ekonomik krizin şirket politikaları üzerindeki etkileri belirlendi. 
     İNKADE Başkanı Yücel Atış, düzenlediği toplantıda araştırmanın sonuçları hakkında bilgi verdi. Araştırmanın Haziran, Temmuz ve Ağustos dönemini kapsadığını açıklayan Atış, krizin, şirketlerin eski iş yapma modellerini değiştirmelerine neden olduğuna dikkat çekti. 
     Yılda iki kez artış yapan şirketlerde yeni dönemdeki ücret artışlarının yüzde 0-25 arasında değiştiğini açıklayan Atış, üst düzeylerdeki ücret artışlarının sıfır veya sınırlı, alt kadrolarda ise enflasyona yakın tutulmaya çalışıldığını ve ortalama yüzde 12 düzeyinde olduğunu söyledi. 
     'Türk şirketleri arasında zam yapmayanların oranı yüzde 30 gibi geçmiş dönemlere göre ilk kez çok yüksek'' diyen Atış, kriz öncesi yöneticilere dolar-mark ile ödeme yapan şirketlerin yüzde 80'inin TL'ye döndüğünü, dolar kurunu ise 685 ile 825 bin lira arasında baz alarak belirlediğini ifade etti. Atış, kriz öncesinde net 10 bin dolar alan bir genel müdür yardımcısının maaşının Ağustos ayında 3.5 milyar liraya, müdür maaşının 5-7 bin dolardan 2-3 milyar lira aralığına inerken, yeni mezunlara önerilen ücretin bin 200-bin 400 dolardan 300-500 milyon liraya gerilediğini kaydetti. 
     Kriz öncesinde pozisyonlar arasındaki ücret farklılıkları yüzde 30-50 arasında değişirken, kriz sonrasında yüzde 10-30 aralığına geldiğini ifade eden Atış, yüksek ücretliler çıkarılıp, düşük ücretlileri istihdam etme uygulamaları görüldüğünü aktardı. 
     Krizden en az etkilenenen bölümlerin satış ve pazarlama, en çok etkilenenlerin ise finansman, muhasebe, insan kaynakları, üretim ve bilgi teknolojileri olduğunu açıklayan Atış, şunları kaydetti 
     'Kriz sebebiyle şirketler az eleman, çok iş, az ücret prensibini daha çok tercih eder oldu. Çalışanlar, ücret artış talebini dile getirmektense, iş güvencesini öne çıkarmaya başladılar. Özel şirketlerde çalışanlar, kamu kesiminde işten atılma tehlikesi olmadığı ve düzenli maaş alma garantisi nedeniyle keşke devlet memuru olsaydık demeye başladı.'' 
     
     Ayakta kalma savaşı 
     Yöneticilere verilen şirket arabası uygulamasının, araştırmaya katılan şirketlerin yüzde 30'unda kaldırılırken yüzde 40'ında benzin kullanımını sınırlandırma yolunun seçildiğini aktaran Atış, pekçok şirketin BMW, Mercedes gibi lüks makam araçlarında da sınıf düşürdüğünü söyledi. 
     Sağlık sigortası, cep telefonu gibi uygulamaların büyük oranda iptal edildiğini veya dondurulduğunu, özel telefon görüşmelerinin ödenmediğini ve internet kullanımının sınırlandırıldığını anlatan Atış, seyahatlerde uçuş tercihinin business class'tan ekonomik sınıfa ve kısa mesefalerde otobüslere kaydığını, dolar bazlı harcırahların ve yurtdışı seyahetlerin azaltıldığını, açık büfe öğle yemeği yerine standart menü verildiğini belirtti. 
     Aile şirketlerinin daha hızlı karar alması ve daha kontrollü bütçe harcamaları nedeniyle krizden daha az etkilendiğini söyleyen Atış, ''Şirketler yeni tüm yatırımlarını dondurdu. Önceliklerini değiştirdi. Temel amaçları kalite, karlılık yerine yaşamak, ayakta kalmak oldu'' diye konuştu. 
     
     Lüks dönem bitti 
     Atış, kriz nedeniyle şirketlerin ilk kez kemer sıkmaya başladığını vurgulayarak, şöyle konuştu 
     ''Şirketlerde lüks dönem bitti gözüküyor. Plazalardan daha uygun yerlere taşınmaya, daha lüks arabalar yerine alt sınıftakileri kullanmaya, daha uygun paralar ile eleman almaya başladılar. Yüksek yönetici transferi de kalmadı. Krizden sonra yeniden yapılanma içine giren şirketlerde önümüzdeki yıl iç dinamikler oturmuş olacak. Özel sektörün gittikçe daralması ve özel sektör çalışanlarının keşke devlet memuru olsaydık demesi ise üzücü. Bu ülkeyi sürükleyen özel sektördür.'' Çözüm önerilerine de değinen Atış, haftalık çalışma saatlerinin azaltılarak işçi çıkarmaların önlenebileceğini bildirdi. Yücel Atış, şirketlere, ortak hizmet verdikleri bölümlerini birleştirmesini, performans bazlı ücretlendirmeye ağırlık vermesini, moral ve motivasyon aktivitelerinin artırılmasını ve çalışanlara ücretsiz psikolojik danışmanlık sunulmasını önerdi. 
     







</TEXT>
</DOC>
