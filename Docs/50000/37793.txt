<DOC>
<DOCNO> 37793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sonspo07.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkan Yardımcısı "Farklı galip gelebiliriz" 
</HEADLINE>
<TEXT>

     ''Trabzonspor Kulübü Başkan Yardımcısı Ahmet Kul, ligin ilk haftasında Beşiktaş karşısında ortaya koydukları futbolu, yarın Gaziantepspor karşısında yinelemeleri durumunda, bu maçtan rahat bir galibiyet elde edeceklerini söyledi. 
     Ahmet Kul, Beşiktaş galibiyetinin camiaya büyük umut verdiğini belirterek, ''Hedefimiz lige yaptığımız iyi başlangıcı sürdürmek. Seri galibiyetler alarak, lige ağırlığımızı koyabilmek'' dedi. Gaziantepspor'un savunma ağırlıklı bir futbol oynayacağını tahmin ettiğini de ifade eden Kul, ''Saha ve seyirci avantajımız da bu karşılaşmada yanımızda olacak. İlk dakikalarda 1 gol bulabilirsek, maçtan farklı galibiyetle ayrılabiliriz'' diye konuştu. 
     Beşiktaş galibiyetinin abartılmasının, kendilerini bu maç öncesi biraz olsun endişelendirdiğini de ifade eden Kul, yönetim ve teknik heyet olarak herşeyin bilincinde olduklarını ve takımın bundan etkilenmeyeceğine inandığını da bildirdi. 
     Kul, Cafer'in takımdan ayrılmasının ardından forvette bir sorun yaşayacaklarını sanmadığını da ifade ederek, ''Gönlüm isterdi ki Cafer takımda kalsın. Ancak kulüp olarak prensiplerimizden taviz veremezdik. Şu an bu mevkide bir transfer düşünmüyoruz. Altyapıda bulunan Augustine'den yararlanabiliriz'' dedi. 






</TEXT>
</DOC>
