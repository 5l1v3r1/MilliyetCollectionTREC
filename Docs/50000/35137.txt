<DOC>
<DOCNO> 35137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur10.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne hız hakim hanım Bir günde 5 bin 500 davaya baktı... 
</HEADLINE>
<TEXT>

     Beyoğlu İcra Tetkik Mercii Hakimi Nazan Akçay, aynı gün 5 bin 500 davaya baktı. Hakim Akçay, 2 binin üzerinde davayı da karara bağlayarak, davalıları 10'ar günlük hapis cezalarına çarptırdı. 
     Turkcell İletişim Hizmetleri A.Ş. avukatları, borçlarını ödemeyen cep telefonu aboneleriyle ilgili başlattıkları icra takibi kapsamında, yasal süresi içinde mal beyanında bulunmayanlar hakkında dava açtı. Beyoğlu İcra Tetkik Mercii Hakimliği'nin yoğunluğu, icra tetkik merciindeki davaların 1 yıl içerisinde açılıp, 1.5 yıllık sürede karara bağlanmasını öngören zaman aşımı sınırlaması nedeniyle, haklarında dava açılan 5 bin 500 cep telefonu kullanıcısının duruşmasının da 1 Ağustos 2001 Çarşamba günü yapılması kararlaştırıldı. 
     Büyük çoğunluğu dosya üzerinden yapılan duruşmalarda, hakim Nazan Akçay, dün saat 09.00'dan 14.00'e kadar, toplam 5 bin 500 davaya bakıp dosyalar hakkında işlem yaptı. 
     Duruşma dosyasına eklenip incelenmesi gereken icra dosyaları bulunamayan, borca itiraz eden, dosyalarında eksik evrakları olan ve nüfus kayıtları elde edilemeyen davalıların duruşmaları 2 ay sonraya bırakılırken, dosyası tamamlanmış 2 binin üzerindeki davalı hakkında karar çıktı. 
     Hakim Nazan Akçay, 2 binin üzerindeki davalıyı, İcra İflas Kanunu'nun İİK 337. maddesi gereği 10'ar günlük hapis cezasına çarptırdı. 
     Böylece Hakim Akçay, rekor sayılabilecek bir hızla, duruşma salonunda bulunduğu 5 saat boyunca, ortalama her 9 saniyede bir mahkumiyet kararı vermiş oldu. 
     Hapis cezasına çarptırılan cep telefonu kullanıcısı davalılar hakkındaki hüküm, tebliğinden itibaren 7 günlük temyiz süresi içinde başvuru yapmamaları halinde kesinleşecek. Davalılar, haklarındaki hüküm kesinleşse dahi, cezaevine girinceye kadar borçlarını öderlerse hapse girmeleri gerekmeyecek. 
     Duruşmalara davacı taraf olarak katılan Turkcell İletişim Hizmetleri A.Ş. vekili avukat Durşen Soysal da, aynı gün 5 bin 500 davaya bakmanın kendileri için de yorucu olduğunu fakat başka bir seçenekleri bulunmadığını söyledi. 
     
     







</TEXT>
</DOC>
