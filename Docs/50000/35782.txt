<DOC>
<DOCNO> 35782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/guncel/gun02.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl anlayış 
</HEADLINE>
<TEXT>
Ver parayı, al haberi 
Samanyolu Televizyonu 1.5 milyar lira karşılığı Balıkesir’in Kepsut ilçesini ve Festivali’ni tanıtan program yaptı. Parayı da Kaymakam’ın başkanı olduğu birlik ödedi. STV yapımcısı ise itiraf etti BUNU HER İLÇEDEN ALIYORUZ’ 
     COŞKUN YAMAN Balıkesir DHA 

     Samanyolu Televizyonu’nun STV , Balıkesir’in Kepsut ilçesini tanıtmak için 1.5 milyar lira aldığı ortaya çıktı. 
     Kepsutta bu yıl 11’incisi gerçekleştirilen Şeftali Kültür ve Sanat Festivali öncesi STV’den Mustafa Yılmaz, Belediye Başkanı CHP’li Özcan Dursun’u arayarak Kepsut’u "Kervan" adlı programda 45 dakika süreyle tanıtabileceklerini ve karşılığında 1.5 milyar lira istediklerini bildirdi. Dursun da konuyu Tertip Komitesi’ne götürdü. Teklifi kabul eden komite, paranın Kaymakam Kamil Kıcıroğlu’nun başkanlığını yaptığı Köylere Hizmet Götürme Birliği’nce ödenmesini kararlaştırdı. 
     
     Fatura tahsil edildi 
     STV, 26 - 27 Temmuz tarihlerinde gerçekleştirilen festivali ve ilçeyi görüntüledi, faturasını tahsil etti. Programın 19 Ağustos Pazar günü saat 14.00’te yayınlanacağı açıklandı. 
     Paranın STV’ye tanıtım ücreti olarak verildiğini belirten Dursun, "STV’nin siyasi görüşü, hitap ettiği izleyicinin yapısı bizi ilgilendirmiyor, önemli olan Kepsut’un ve şeftalisinin ülke çapında tanıtılması" dedi. 
     Kıcıroğlu ise, STV yöneticileriyle hiç görüşmediğini vurgulayarak, "İlçemizin tanıtıımı için teklifi kabul ettik. STV, bu programı sponsor aracılığıyla yaptığı için birlik olarak sponsorluğu biz üstlendik, parayı ödedik" diye konuştu. 
     
     'Memlekete katkı ' 
     STV’deki "Kervan" programının yapımcılarından Salih Asan da, 1.5 milyar liranın "prodüksiyon giderleri" için alındığını söyledi. Samanyolu Yayıncılık A.Ş.’de sözleşmeli olarak, ajans gibi çalıştıklarını, belirten Asan, "Kervan programında ilçelerimizi tanıtıyoruz. STV de memleketin kültürüne katkı olsun diye bu programı yayınlıyor. Kameramanları STV sağlıyor. Tanıtımını yaptığımız ilçelerin belediyelerinden 1.5 milyar lira alıyoruz. Bunu da ekip ve prodüksiyon giderleri için kullanıyoruz. Bu rakam şirket tanıtımı olursa 5 bin dolara kadar çıkıyor" dedi. 
     
RTÜK BAŞKANI İncelemek gerekir      Samanyolu Televizyonu tarafından Balıkesir'in Kepsut ilçesini tanıtmak için 1.5 milyar lira alınmasını Milliyet'e değerlendiren Radyo ve Televizyon Üst Kurulu RTÜK Başkanı Nuri Kayış, bunun sponsorluk çerçevesinde yapılması durumunda yasal bir engel olmadığını söyledi. Kayış, "Ancak haber yapmak için para alındı ise, durum öncelikle gazetecilik ilkeleri ve etiğine aykırı. RTÜK olarak paranın sponsorluk çerçevesinde alınıp alınmadığını incelememiz gerek" dedi. 
     



 GÜNCEL 
























</TEXT>
</DOC>
