<DOC>
<DOCNO> 23063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/guncel/gun03.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TURİZM GÖÇÜ 
</HEADLINE>
<TEXT>

Almanya’nın önde gelen TV kanallarından Sat 1, yılın yorgunluğunu atmak isteyen Almanların bu yıl en fazla Türkiye’deki tesislere ilgi gösterdiğini duyurdu 
     İHSAN DÖRTKARDEŞ DHA 

     Türkiye, yıllardır beklenen turizmdeki patlatmayı nihayet başarmış gözüküyor. Antalya dün 1 milyonuncu turistini ağırladı. Şampanya patlatılarak karşılanan Jürgen ve Karin Hartl ilk kez Antalya’ya geldiklerini söylediler. 
     Almanya’nın önde gelen TV kanallarından Sat 1 de, Türkiye’de tatil için bu yıl görülmemiş ilgi gösterildiğini, tur operatörlerinin talepleri karşılamakta zorlandığını duyurdu. 
     Yılın yorgunluğunu atmak isteyen Almanların bu yıl en fazla Türkiye’deki tesislere ilgi gösterdiğini vurgulayan kanal, hemen her köşe başında Ege ve Akdeniz bölgelerindeki tesislerin fiyat tarifelerinin asıldığına ilişkin görüntüleri yayınladı. 
     
Tesisler ucuzladı      Haberde, Türkiye’deki ekonomik krizin etkisiyle mark karşılığı büyük ölçüde tesislerin büyük ölçüde ucuzladığı ifade edildi. Havalimanlarında ve karayollarında tatilcilerin yığıldığını, Türkiye’nin gözde ülkelerin başında geldiğini kaydeden Sat 1, Almanların buldukları her türlü araçla yollara düştüğünü aktardı. 
     
Turizmin yıldızları Türkiye ve Küba      Almanya’da en çok talep gören turizm ülkelerinin başında Türkiye ve Küba’nın geldiği, Avrupa’da yılın turizm yıldızlarının Türkiye ve Küba olduğu bildirildi. Öger Tur Başdanışmanı Hüseyin Baraner, Avruap’da bu yıl turizm yıldızlarının Küba ve Türkiye olduğunu belirterek, "Türkiye, Almanya’da gerçekten çok ilgi gören bir ülke oldu. Eski sorunları aştı. Sizde mi bu sene Türkiye’ye gidiyorsunuz sohbetleri başladı" dedi. 
     "Geçen yıl Türkiye’yi 2.3 milyon Alman ziyaret etti. Bu sene de 3 milyon Alman turist Türkiye’yi tercih edecek" diyen Baraner, Türkiye’nin bu başarıyı yakalamasının nedenini de "Türkiye ilk defa güne değil geleceğe yönelik profesyonel bir reklam kampanyası yaptı" diye açıkladı. 
     



 GÜNCEL 
















</TEXT>
</DOC>
