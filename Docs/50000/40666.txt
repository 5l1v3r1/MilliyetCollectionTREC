<DOC>
<DOCNO> 40666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur03.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Yermez'i İstanbul'da özel bir ekip sorguluyor 
</HEADLINE>
<TEXT>

     İşadamı Üzeyir Garih'in katil zanlısı olarak aranırken Kayseri'de yakalanan firari er Yener Yermez, karayoluyla İstanbul'a getirildi. 
     Yermez, Çevik Kuvvet Şube Müdürlüğü'ne bağlı ekiplerin de katılımıyla yoğun önlemler alınan Gayrettepe'deki Asayiş Şube Müdürlüğü'ne saat 01.10 sıralarında ''Akrep'' diye tabir edilen bir araçla ulaştırıldı. Yermez, cinayet soruşturmasını yürüten Cinayet Büro Amirliği'ne çıkartıldı. 
     Yener Yermez'in sorgusunun, İstanbul Emniyet Müdür Yardımcısı Niyazi Palabıyık başkanlığındaki uzman bir ekip tarafından yapılacağı belirtildi. 
     Yermez, Emniyet Müdürlüğü'nde çarpraz sorgu yöntemiyle sorgulanmaya başladı. Sorguya MİT Bölge Müdürlüğü görevlileri de katılıyor. 
     Yermez'in, şubeye getirilmeden önce Kartal Devlet Hastanesi'nde sağlık muayenesinden geçirildiği öğrenildi. 
     Bu arada, akşam saatlerinde İstanbul Emniyet Müdürlüğü'nden ayrılan Emniyet Müdür Vekili Hasan Özdemir, saat 22.37 sıralarında tekrar şubeye geldi. Özdemir'in yanında, görevleri ve kimlikleri açıklanmayan albay rütbesinde 2 askeri yetkili olduğu da görüldü. 
     

</TEXT>
</DOC>
