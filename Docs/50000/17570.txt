<DOC>
<DOCNO> 17570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/ekonomi/eko08.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa vadeli kamu kağıtlarında beyan kalkıyor 
</HEADLINE>
<TEXT>

MUSTAFA ÖZYÜREK Vergi Dünyası 
     Hazine Kasım 2000 ve Şubat 2001 krizlerinden sonra, astronomik oranlarla borçlanmaktadır. Rant kesimi Hazine kağıtlarından 2000 yılında elde ettiği faiz gelirlerinden vergi ödememiştir. 
     Devlet tahvili, Hazine bonosu gibi kamu kağıtları faizlerinde Gelir Vergisi stopaj oranı sıfırdır. Oysa, mevduat faizlerinden ve repo gelirlerinden 16 Gelir Vergisi stopajı yapılmaktadır. Devletin daha kolay borçlanabilmesi için kamu kağıtları faizleri stopaj dışı tutularak, beyan yoluyla vergilendirilmesi öngörülmüştür. Ancak 2000 yılı faiz gelirlerine uygulanan enflasyondan arındırma oranı 151 olarak belirlenince kamu kağıtları faizleri beyan dışı kalmıştır. 
     
Bireysel yatırımcı      2000 yılı için uygulanmamış olsa da kamu kağıtları faizlerinin beyanını zorunlu kılan düzenlemenin kaldırılması, Hazine yetkililerinin değişmez talebi haline gelmiştir. Maliye yetkililerinin sıcak bakmadığı bu talep Kemal Derviş’in açıkladığı programda yer alınca, konu tekrar gündeme gelmiştir. 
     Programda yer alan "Bireysel yatırımcıların kamu kağıtlarından elde ettikleri gelirlerin beyanname dışı tutulması suretiyle kamu kağıtlarına olan bireysel talep artırılacaktır" ifadesinden, kamu kağıtları faizlerinin tümüyle beyan dışı kalmasının istendiği anlaşılmaktadır. Ancak, Maliye yetkililerinin, kısa vadeli kamu kağıtlarının faizlerinin beyan dışı kalmasını uygun bulmadıkları, buna karşılık uzun vadeli kamu kağıtlarının faizlerinin beyan dışı kalması yönünde hazırlık yaptıkları haberleri gelmektedir. 
     
Vergi yükü adaleti      Maliye Bakanlığı yetkilileri, borsa kazançlarının vergilendirilmesinde olduğu gibi üç ay içinde elden çıkarılan kamu kağıtlarından elde edilen gelirlerin beyan edilmesi zorunluluğunun devam etmesini, üç aydan fazla süre ile elde tutulan kamu kağıtlarının gelirlerinin beyan dışı tutulmasının daha doğru olacağını ileri sürmektedirler. Üç aydan uzun vadeli kamu kağıtlarına talebi artıracak olan bu düzenleme, uygulamada bazı karışıklıklara yol açabilir. 
     Tasarruf araçlarındaki vergi yükünün dengeli dağılması esastır. Mevduat faizlerinden ve repo gelirlerinden 16 stopaj yapılırken, kamu kağıtları gelirlerinden hiç stopaj yapılmaması ve beyanname alınmaması dengeyi bozabilir. Beyan mecburiyeti kalktığı takdirde kamu kağıtları gelirlerinden bir miktar stopaj yapılması düşünülebilir. 
     Maliye Bakanlığı’nca yapılan hazırlıkların ne ölçüde hayata geçeceği, ekonominin yeni patronu Kemal Derviş’in görüşü belli olduğunda anlaşılacaktır. Kesin olan, kamu kağıtları gelirlerinin beyanıyla ilgili olarak kısa sürede yasal düzenleme yapılacağıdır. 
     


 EKONOMİ 



















</TEXT>
</DOC>
