<DOC>
<DOCNO> 4357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sonspo01.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Tüzük Tadil Kongresi başladı 
</HEADLINE>
<TEXT>

     Beşiktaş Kulübü Tüzük Tadil Kongresi başladı. 
     Lütfi Kırdar Uluslararası Kongre ve Sergi Sarayı Rumeli Salonu'nda gerçekleştirilen kongreye, kulüp başkanı Serdar Bilgili katılmazken, 19 yönetim kurulu üyesinin 8'i toplantıda yer aldı. 
     Asbaşkan Necati Akçağlılar, genel sekreter Hüsnü Güreli, asbaşkan İzzet Ceylan, yöneticiler İbrahim Altınsay, Aziz Çankırı, Berk Ekşioğlu, Fikret Orman ve Ali Ertem kongrede yer alırken, kogre üyelerinin de tüzük tadil kongresine fazla ilgi göstermediği gözlendi. 
     İlk olarak yapılan başkanlık divanı seçiminde, kongre divanı başkanlığına Erdoğan Tuncer seçildi. İhsan Coşkun, Ali Rıza Aral, Serhat Pekinel ve Ahmet Köksal da başkanlık divanı yönetim kuruluna getirildi. 
     Bu arada kongre divanı başkanı Erdoğan Tuncer'in isteğiyle 3 gün önce şehit edilen Diyarbakır Emniyet Müdürü Ali Gaffar Okkan ve 5 polis memuru için 1 dakikalık saygı duruşunda bulunuldu. Öte yandan İçişleri Bakanı Sadettin Tantan'a telgrafla taziyetlerin bildirilmesi kararı oybirliğiyle alındı. Daha sonra, Beşiktaş Kulübü Tüzüğü'ndeki değişiklikler madde madde okunmaya başlanarak, üyelerin onayına sunuldu. 




</TEXT>
</DOC>
