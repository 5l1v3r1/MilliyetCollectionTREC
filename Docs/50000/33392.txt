<DOC>
<DOCNO> 33392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/guncel/gun01.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye destek 
</HEADLINE>
<TEXT>

G - 8 zirvesinin sonuç bildirgesinde Türkiye ve Arjantin’deki reformların desteklendiği belirtildi 
     CENOVA 

     Cenova’da düzenlenen, dünyanın sanayileşmiş en zengin 7 ülkesi ile Rusya’nın oluşturduğu G - 8 zirvesi dün bir nihai bildirgeyle sona erdi. 
     Türkiye ve Arjantin gibi ülkelerde reformların desteklendiği de ifade edilen sonuç bildirgesine göre, G - 8 ülkelerinin tümü, sera etkisi yapan gazların atmosfere yayılımının azaltılması ihtiyacı konusunda anlaştı, ancak üzerinde asıl uzlaşılması gereken Kyoto Anlaşması’na ilişkin görüş ayrılıkları giderilemedi. 
     Dünyadaki iklim değişikliğiyle ilgili Rusya'nın teklif ettiği uluslararası konferans fikrini kabul eden liderler, bunun sanayi, bilim ve sivil toplum uzmanlarının katılımıyla 2003 yılında Rusya'da yapılacağını duyurdu. 
     G - 8 bildirgesinde, dünyada yoksulluğu azaltmaya yönelik yatırım ve ticaretin daha açık olmasına çalışılacağı belirtilirken, gelişmekte olan ülkelerin reformlarını yapabilmeleri için dayanışma ve işbirliğine güçlendirilerek devam edileceği kaydedildi. 40 yoksul ülkeden 23'ünün toplam 74 milyar dolar olan borçlarının 53 milyar dolarının silinmesi ortak metne eklendi. 
     
     Berlusconi endişeli 
     Zirvenin kapanışında konuşan İtalya Başbakanı Berlusconi, G - 8 ülkelerinin Türkiye ve Arjantin’deki problemler konusunda endişe duyduğunu vurgulayarak, "İki ülkeyi etkileyen problemler konusunda duyulan endişeyi kimse göz ardı edemez" dedi. 
     Küreselleşme karşıtı Cenova Sosyal Forumu’nun Sözcüsü Vittorio Agnoletto, iki gün boyunca yaptıkları gösterilerin başarıya ulaştığını belirterek, merkezlerine yapılan baskıyı protesto için salı günü tüm İtalya’da yürüyeceklerini açıkladı. 
     



 GÜNCEL 











</TEXT>
</DOC>
