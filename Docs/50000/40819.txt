<DOC>
<DOCNO> 40819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo12.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakatlar kervanına Johnson da katıldı 
</HEADLINE>
<TEXT>

     Fenerbahçe, Kocaelispor ile yapacağı Birinci Süper Lig 4. hafta karşılaşmasının hazırlıklarını, bu sabah tek idmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 1.5 saat süren idmanda sarı-lacivertli futbolcular, koşunun ardından çift kale maç yaptı. 
     A Milli Futbol Takımı kampından dönen futbolcuların da katıldığı ve yağmur altında yapılan idmanda, ülkelerinin milli takımlarından bugün dönecekleri bildirilen Lazetiç ve Zoran Mirkoviç yer almadı. 
     Sol ayak arka adalesinde çekme bulunan Johnson, tesislerde tedavi olurken, Ankaragücü maçında gözüne darbe alan Rapaiç çalışmayı erken bıraktı. Hırvat futbolcu, idman öncesi bir süre teknik direktör Denizli ile görüşürken, sakatlığı bulunan Serhat ise kaleci antrenörü Nurettin Yıldız ile birlikte çalıştı. 
     PAF takımdan Erhan'ın da yer aldığı idmanın çift kale maç bölümünde ise kırmızı takım, yeşil takımı 7-2 yendi. Antrenman maçında, galip takımın gollerini Ceyhun, Yusuf 2 , Andersson 2 , Mustafa Doğan ve Erhan atarken, yeşil takımın golleri ise Ogün ve Ali Akdeniz'den geldi. 
     Bu arada Bilecik Fenerbahçeliler Derneği'nin 8 Eylül Cumartesi günü yapılacak açılış törenine bazı yöneticilerin de katılacakları bildirildi. 
     Fenerbahçe, Kocaelispor maçı hazırlıklarını yarın basına kapalı yapacağı idmanla tamamlayacak. 






</TEXT>
</DOC>
