<DOC>
<DOCNO> 31594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/guncel/gun01.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem geliyorum’ dedi 
</HEADLINE>
<TEXT>

Gündüz altı hafif depremle kıpırdayan Erzurum gece 5.4'le uyandı. Balkonlardan atlayan 45 kişi ayağını kolunu kırdı... 
     CEM BAKIRCI Erzurum DHA 

     Erzurum'un Pasinler ve Tekman ilçelerinde artarda meydana gelen depremler, bölgedeki vatandaşlarda panik yarattı. Önceki gün saat 16.30'da başlayan altı öncü sarsıntının ardından gece yarısı yaşanan 5.4 büyüklüğündeki son depremle halk sokaklara fırladı. Paniğe kapılarak balkonlardan atlayan 45 kişi hafif yaralanırken, vatandaşların çoğunluğu, geceyi arazilerde ve arabalarda geçirdi. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, Pasinler ilçesinde önceki gün saat 16.30'da 3.3, 18.39'da 3.4, 19.15'te 3.1, 20.36'da 3.4, 20.50'de 2.7 ve 20.53'te 2.9 büyüklüğünde altı hafif deprem kaydedildi. 
     
     Asıl şok gece yarısı 
     Vatandaşları korkutan asıl depremse gece yarısı meydana geldi. Saat 00.42'de, merkez üssü Erzurum'a 20 kilometre uzaklıktaki Tekman ilçesinde Richter ölçeğine göre 5.4 büyüklüğünde orta şiddetli deprem oldu. Altı saniye süren depreme uykuda yakalanan vatandaşların büyük kısmı panikle sokaklara fırladı. Erzurum Valisi Osman Derya Kadıoğlu "Kriz masamız çalışmalarını sürdürüyor. Çok şükür, can kaybı yok" dedi. 
     
BÜYÜKLÜK TARTIŞMASI      Boğaziçi Üniversitesi Kandilli Rasathanesi ve Deprem Araştırma Enstitüsü depremin aletsel büyüklüğünü 5.4 olarak açıklarken, Atatürk Üniversitesi Deprem Araştırma Merkezi Müdürü Yard. Doç. Dr. Ali Aydın şunları söyledi "Bu depremin büyüklüğü 5.4 değil, 4.4'tür. Ölçümler bölgedeki altı ayrı istasyon tarafından yapılıyor, bu nedenle yanılmamız söz konusu olamaz. Kandilli'nin Doğu'da deprem ölçüm cihazı yok. Yanılgı buradan kaynaklanmış olabilir." 
     
Erzurum’un ALTI OYUKBelediye Başkanı Uykusuz, "Her gün kuyulardan 110 bin metreküp su çekiliyor. Şehrin altı boşaldı. Deprem açısından sakıncalı" dedi 
     Erzurum Büyükşehir Belediye Başkanı Mahmut Uykusuz, şehrin içme suyu ihtiyacını karşılayan kuyu sularının, depremler açısından büyük tehlike oluşturduğunu söyledi. 
     Uykusuz, Erzurum'un içme suyu ihtiyacının, halen 49 kuyudan günde çekilen 110 bin metreküp sudan karşılandığını bildirdi. Erzurum'un, göç nedeniyle nüfusunun arttığını belirten Uykusuz, "İçme suyu ihtiyacı da arttı" dedi. Kuyulardan çekilen su miktarının artmasının "şehrin altını boşalttığını" savunan Uykusuz, şöyle konuştu "Erzurum'da son günlerde yer sarsıntılarının fazla görülmesinin kuyu sularının şehrin altını boşaltmasından kaynaklandığını düşünüyorum." 
     
     Mühendisler karşı 
     Jeofizik Mühendisleri Erzurum Temsilcisi Rufai Çınar da, kuyu sularının içme suyu olarak kullanılmasının, başvurulacak son yöntem olduğunu söyledi. Çınar, yeraltı sularının kaynaklarının beslenmesi gerektiğini ve yeraltından çekim miktarının dengelenmesi gerektiğini ifade ederek, "Aksi takdirde en küçük bir sarsıntıda, önü alınamayacak büyük tehlikeler ortaya çıkabilir" dedi. 
     
Osmaniyeli şaştı, kaldı      Hasan KILIÇ OSMANİYE DHA 

     Osmaniye'de 3 hafta önce meydana gelen depremde hasar gören bir ev için Prof. Dr. Ahmet Mete Işıkara, "Oturulamaz" derken, Bayındırlık İl Müdürlüğü, "orta hasarlı" raporu verdi. Evsahibi Seyit Duman, "Şimdi biz kime güveneceğiz " diye konuştu. 
     
Şok takibi yapılmalıydı’Oğuz Gündoğdu Ekip de var alet de, ama farklı ellerde bu yüzden kullanılamıyor 
     İHSAN YILMAZ İstanbul 

     Jeofizik Mühendisleri Odası İstanbul Şube Başkanı Yrd. Doç. Dr. Oğuz Gündoğdu, 5.4’lük depremin olduğu Erzurum Pasinler'de aktivitenin günler öncesinden başladığını belirterek, "O bölgeyi sismograflarla deprem kaydedici ağ gibi çevirerek artçı şok takibi yapılmalıydı. Türkiye'de ekip de var, alet de. Ama ayrı ayrı kurumlarda olduğu için bir şey yapılamıyor" dedi. 
     Mikro düzeydeki aktivitelerin takip edilmesiyle bazı değerlendirmeler yapılabileceğini belirten Gündoğdu, şöyle dedi "Bu cihazlar portatif, istenilen yere taşınıyor. Bazı depremlerde bu yapıldı. Tabii herkes kendi aletini kuruyor, birbirine destek bile vermiyor. Depremin sahibi fiiliyatta Kandilli olarak görülüyor. Nerede hareket başladıysa oraya cihazlar gönderilip takip yapılabilir." 
     
     Bu mantıkla olmaz’ 
     Bazı kurumların araştırma sonuçlarını gizlediğini ve kendilerine vermediğini belirten Gündoğdu, şunları söyledi "Bu mantıkla bir yere varılmaz. TÜBİTAK MAM bir kez bu tür bir işe girdi. Denizli'deki aktivite başlayınca cihazları oraya götürüp koydular. İki ay gidip geldiler, ama verilerden haberimiz yok. İnsanların güvenliğiyle ilgili konuda sonuca vardıysan 'vardım', yoksa 'varmadım' dersin. 
     



 GÜNCEL 












</TEXT>
</DOC>
