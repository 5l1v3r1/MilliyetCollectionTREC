<DOC>
<DOCNO> 19743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sontur10.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in oğlu Antalya'da DJ'lik yaptı 
</HEADLINE>
<TEXT>

     Devlet Bakanı Kemal Derviş'in küçük oğlu Erol Derviş, Antalya Kaleiçi'ndeki Mumm Clup'te dün gece saat 22.00'de başlayan ve yarın sabah sona erecek olan ''Grand Opening Party''de, diskjokeylik yaptı. 
     Kaleiçi'nde, ''marjinal club'' olarak bilinen ''Mumm Club'', 36 saat sürecek olan bir partiye ev sahipliği yapıyor. Türkiye'nin birçok kentinin yanı sıra Avusturya, Hollanda, Rusya ve Almanya'dan, bu partiye katılabilmek için gelen turistlerin de katıldığı özel partide dansçı kızlar gösterileri ile nefes kesiyor. 
     Anadolu Ajansı'nın haberine göre, DJ'leri Nihat, Arda, Corteks ve Türkiye'nin üç bayan DJ'inden biri olan Alev'in yanı sıra Devlet Bakanı Kemal Derviş'in, bu parti için ABD'den gelen ve ''DJ E'' olarak ünlenen oğlu Erol da görev aldı. Erol Derviş, partide, tecno, house, house-tech ve trans türü müzik çaldı. 
     Partiyi izleyen gazetecilere, ''DJ E'' olarak tanıtılan ve kimliği açıklanmayan Erol Derviş, bir süre sonra magazin muhabirleri tarafından tanındı. 
     Bu tür partilerin süreceğini belirten Mumm Clup İşletme Müdürü Ümit Erbay, ''Hedefimiz bir hafta sürecek olan çok özel rekor bir parti daha düzenlemek. Ancak, bu partiyi yaz sezonunun sonuna doğru planlıyoruz'' dedi. 
     Uzun süreli partilerin sık sık tekrarlanacağını da belirten Erbay, 15 gün sonra yapılacak 36 saatlik ikinci partinin ''Number One Tv''den naklen yayınlanacağını söyledi. 
     







</TEXT>
</DOC>
