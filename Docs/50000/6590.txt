<DOC>
<DOCNO> 6590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sontur02.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu Konut eski yöneticilerine 'görevi kötüye kullanmaktan" dava 
</HEADLINE>
<TEXT>

     Toplu Konut İdaresi eski Başkanı Mehmet Kemal Ünsal'ın da aralarında bulunduğu 4 bürokrat hakkında, ''görevlerini kötüye kullandıkları'' iddiasıyla 3'er yıla kadar hapis cezası istemiyle dava açıldı. 
     Ankara Cumhuriyet Başsavcılığı, Toplu Konut İdaresi Başkanlığı'nca, Samsun-Kurupelit konutlarının pazarlanması ve yöre halkına tanıtımı amacıyla yapılan promosyon çalışması ve bu kapsamda yer alan harcamaların, Başbakanlık Tasarruf Genelgesi ile TOKİ İhale Yönetmeliği'ne aykırı olduğu iddiasıyla, Ereğli Demir Çelik İşletmeleri Yönetim Kurulu Üyesi, eski Toplu Konut İdaresi Başkanı Mehmet Kemal Ünsal, eski Başkan Yardımcısı İsmail Akyol, Türkiye Atom Enerjisi Kurumu İdari ve Mali İşler Başkanı, eski Toplu Konut İdaresi Daire Başkanı İsmail Kozan, eski Toplu Konut İdaresi Daire Bakanı Ayhan Sevil hakkında yürütülen soruşturma tamamlandı. 
     Toplu Konut İdaresi'nin 4 eski yöneticisi hakkında, Ankara 5. Ağır Ceza Mahkemesi'ne açılan davanın iddianamesinde, 29 Temmuz 1998 tarihli Başbakanlık Tasarruf Genelgesi ile Başbakanlık Toplu Konut ve Kamu Ortaklığı İdaresi Başkanlığı İhale Yönetmeliği'nde ''reklam ve tanıtım'' giderleri konusunda düzenleme olduğu kaydedildi. 
     İddianamede, Samsun-Kurupelit'te inşa edilen 968 adet konutun pazarlanması ve yöre halkına tanıtımı amacıyla yapılan promosyon harcamaların, işin tanımında yer almadığı ileri sürülerek, işin müşavir firma Invese İnşaat Yatırım ve Danışmanlık Ticaret Limited Şirketi'ne verildiği belirtildi. İddianamede, şöyle devam edildi 
     'Sanıkların, 29 Temmuz 1998 tarihli Başbakanlık Tasarruf Genelgesi'ne ve Başbakanlık Toplu Konut ve Kamu Ortaklığı İdaresi Başkanlığı İhale Yönetmeliği'nin 1 ve 3. maddelerine aykırı işlemde bulunmak suretiyle görevlerini kötüye kullandıkları, ön inceleme raporları, ekli belge ve evrak kapsamında anlaşılmıştır.'' İddianamenin son bölümünde, sanıkların Türk Ceza Kanunu'nun TCK ''görevi kötüye kullanma'' hükmünü içeren 240. maddesine göre 1'er yıldan 3'er yıla kadar hapis cezasına mahkum edilmeleri istendi. 




</TEXT>
</DOC>
