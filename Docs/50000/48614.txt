<DOC>
<DOCNO> 48614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo06.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Oktay istikrarı yakaladı... 
</HEADLINE>
<TEXT>

     Fenerbahçe'nin bu sezonki yeni transferlerinden Oktay Derelioğlu, istikrarı yakaladı. 
     Türkiye ve Avrupa Şampiyonlar Ligi'nde ilk maçlarda fazla oynama şansı bulamayan golcü futbolcu, oynadığı son 4 maçta birer gol atmayı başardı. 
     Ligde ilk 9 hafta sonunda toplam 320 dakika forma giyme şansı bulan Oktay, Avrupa Kupaları'nda ise 7 maçta 225 dakika oynadı. 
     Ligin ilk haftasında Samsunspor maçında 69. dakikada oyuna giren golcü futbolcu, ikinci haftada İlk 11'de sahaya çıktığı İstanbulspor maçında ikinci yarının başında oyundan alındı. Üçüncü haftada Ankaragücü maçı kadrosuna alınmayan Oktay, 4. haftada Kocaelispor ve beşinci haftada da Yimpaş Yozgatspor maçlarında kadroda olmasına rağmen oynamadı. 6. haftada Galatasaray derbisinde ilk 11'de çıkan ancak 64. dakikada yerini Andersson'a bırakan Oktay, yedinci haftada Denizlispor maçında 77. dakikada oyuna girdi. Golcü futbolcu, ligin ilk 7 haftasında golle tanışamadı. 
     Avrupa'da ise Glasgow Rangers maçları, İstanbul'daki Olympique Lyon ve Almanya'daki Bayern Leverkusen maçlarında kadroya alınmayan golcü futbolcu, FC Barcelona maçının ikinci 45 dakikasında oynadı ama gol atamadı. 
     Fenerbahçe formasıyla ligde ve Avrupa kupalarında son 4 maçta ilk 11'de başlayan Oktay, kendisinden beklenen golleri atmayı başladı. 
     Ligin 8. haftasında zorlu Çaykur Rizespor deplasmanında 65. 
     dakikada takımının beraberlik golünü kaydeden Oktay, 9. haftada da Antalyaspor maçında takımının ilk golüne imza attı. Fransa'da Olympique Lyon karşısında Fenerbahçe formasıyla ilk kez Şampiyonlar Ligi'nde 90 dakika sahada kalan Oktay, 35. dakikada takımını öne geçirmesine rağmen, yenilgiye engel olamadı. Dünkü maçta 40. dakikada mükemmel bir kafa golü atan Oktay'ın, son dakikalarda bir şutu da direkten döndü. Fenerbahçe'nin İsveçli golcüsü Andersson'dan bu sezon henüz gol sesi çıkmazken, Avrupa Şampiyonlar Ligi ön eleme rövanş maçında Glasgow Rangers'a bir gol atan Serhat da bu maçtan sonra golü unuttu. 
     






</TEXT>
</DOC>
