<DOC>
<DOCNO> 30486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/soneko02.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de kritik gün...Derviş bugün Köhler ve O'Neill ile görüşecek 
</HEADLINE>
<TEXT>

     Devlet Bakanı Kemal Derviş, Uluslararası Para Fonu IMF ve Dünya Bankası'nın Türkiye'ye krediyi ertelemesine ilişkin tıkanıklığın aşılması amacıyla bugün Washington'da önemli temaslar gerçekleştirecek. 
     Derviş, bugün önce Dünya Bankası Başkan Vekili Sven Sandström ile Dünya Bankası'nda kahvaltıda biraraya gelecek. Daha sonra ABD Hazine Bakanı Paul O'Neill ile bakanlık binasında görüşecek olan Bakan Derviş, buradan, IMF Başkanı Horst Köhler ile görüşmek üzere IMF'ye geçecek. 
     IMF, sekizinci gözden geçirmenin ardından Türkiye'ye serbest bırakılacak 1.5 milyar dolarlık kredinin karara bağlanacağı İcra Direktörleri Kurulu toplantısını, Telekom ve bankacılık konularında yeterli ilerleme sağlanamadığı gerekçesiyle ertelediğini açıklamıştı. Bu kararın ardından Dünya Bankası da, toplam 1.7 milyar dolarlık kredinin görüşüleceği İcra Kurulu toplantısını IMF ile paralel olarak ertelemişti. 
     Derviş, Köhler ile görüşmesinin ardından Türkiye saatiyle, sabaha karşı saat 00.45'te, Türkiye'nin Washington büyükelçiliğinde temaslarına ilişkin basina bilgi verecek. 
     Devlet Bakanı Derviş, yarın da ABD Ticaret Temsilcisi Robert Zoellick ile biraraya gelecek. Derviş'in daha sonra Washington'dan ayrılması bekleniyor. 
     
     
     

</TEXT>
</DOC>
