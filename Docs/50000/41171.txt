<DOC>
<DOCNO> 41171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/dunya/adun.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bond şirket kurtaracak 
</HEADLINE>
<TEXT>

İngiliz istihbarat örgütü MI5, ülkenin büyük şirketlerinin yöneticileriyle toplantı düzenleyerek "Dış yatırımlarınızdaki ortak ve rakipleriniz hakkında casusluk yapalım" dedi 
     DIŞ HABERLER SERVİSİ 

     Şimdiye kadar dünyaya hakim olmak isteyen çılgın bilim adamlarına ve uluslararası suç örgütlerine karşı tek başına savaşarak dünyayı türlü felaketlerden kurtaran ünlü İngiliz ajan James Bond artık şirket kurtaracak. Daha doğrusu İngiliz istihbarat servisi MI5, Soğuk Savaş sonrası değişen dünya koşulları nedeniyle kendisine böyle bir görev biçti ve Kraliçe’nin yanı sıra iş dünyasının da emrine amade olduğunu açıkladı. 
     The Independent gazetesinin haberine göre, "Açık bir toplumda gizli işler" adıyla Millbank’taki karargahında bir seminer düzenleyen MI5, İngiliz iş çevrelerinden en büyük 64 şirket yöneticisini davet ederek yeni misyonunu açıkladı. Küreselleşen dünyada çetin rekabet koşullarını hatırlatan MI5 Başkanı Sir Stephen Lander "Bizden çekinmeyin, bilgiye ulaşmak için yardım isteyin. Biz, sizin için varız" diyerek şirket yetkililerine samimi bir şekilde "hizmetinizdeyiz" mesajı verdi. 
     
     ABD başlattı 
     BP, Rolls Royce, HSBC, Allied Domecq, Consignia, BT, Ernst and Young, Cadbury Schweppes ve BAE Sistem gibi büyük firmaların katıldığı davette MI5 Başkanı Lander, istihbarat servisinin İngiliz şirketlerinin dış yatırımlarında aktif olarak devreye girebileceğini, yabancı ortaklar ve rakipler hakkında sağlıklı bilgiler toplayabileceğini anlattı. 
     Organize suç çeteleri, uyuşturucu kaçakçıları ve kara para aklayıcılarının giderek daha etkin bir şekilde ekonomik faaliyetlere karıştığını belirten Lander, özellikle Doğu Avrupa’daki yatırımlarda dikkatli olunmasını istedi. Lander, "Risk değerlendirmesini iyi yapmazsanız yanlış bir ortakla iş yapabilirsiniz" uyarısında bulundu. 
     
     Hükümet de izledi 
     Toplantıya hükümetten de üst düzey yetkiller katıldı. Haberde, MI5’ın "hizmetleri" karşılığında şirketlerden para tahsil edip etmeyeceği belirtilmedi. 
     İstihbarat örgütlerinin iş dünyası için çalışmasının ilk kez ABD’de bir kaç yıl önce uygulanmaya başlandığını kaydeden The Independent, Echelon bilgi izleme ve dinleme sisteminin bunun en somut göstergesi olduğunu yazdı. 
     
     Önceden siyasileri fişliyordu 
     İngiliz gizli servisi MI5’ın başından ayrılıp "Açık Sır" adıyla anılarını kitaplaştıran eski Başkanı Leydi Stella Rimington, gizli servisin Soğuk Savaş yıllarında sol kesimi abartılı bir biçimde hedef aldığını ve bu dönemde birçok kişinin "fişlendiğini" söyledi. Rimington "Oysa, bu kişilerin hiçbiri devlet için tehlike oluşturmuyordu" dedi. MI5’ın ilk ve son kadın direktörü olan Rimington, gizli servisin genel seçim dönemlerinde milletvekili adaylarının dosyalarını da kontrol ettiğini ve önemli bir olumsuzluk bulması halinde, seçimden sonra başbakanı uyararak bu kişilerin bakan olmasının önüne geçtiğini anlattı. 
     



 DÜNYA 











</TEXT>
</DOC>
