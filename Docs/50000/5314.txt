<DOC>
<DOCNO> 5314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/yazar/cemal.html </URL>
<DATE> 2001/02/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Devlet Bahçeli inandırıcı olmak istiyorsa... 
</HEADLINE>
<TEXT>

     İki MHP milletvekili, Cahit Tekelioğlu ve Mehmet Kundakçı Meclis çatısı altında DYP milletvekili Fevzi Şıhanlıoğlu'nu yumrukladılar. Şıhanlıoğlu fenalaştı, kalp krizinden öldü. 
     Meclis'te saldırı ve ölüm 
     Nereden bakarsan bak, tatsız. 
     Saldırı fotoğraflarla da tespit edildi. Savcılık bunun üzerine harekete geçip suçüstü işlemi yaptı ve MHP'li iki milletvekili hakkında yakalama emri çıkarttı. İfadeler alındı ve Ağır Ceza'da dava açıldı. 
     Bundan sonrası yargının... 
     Benim dikkatim ise iki gündür MHP'nin üstünde. Partili milletvekillerini, MHP yönetimini izliyorum. 
     Ne yapacaklar diye. 
     Açıklamalarını okuyorum. Tepkilerini değerlendirmeye çalışıyorum. Televizyon ekranlarına yansıyan hallerine tavırlarına bakıyorum. 
     Ama yok 
     Aradığımı bulamıyorum. 
     Sanki hepsi ağız birliği yapmışlar. Eleştirmiyorlar arkadaşlarını. Yarım ağızla bile olsa eleştiri yok. 
     Kınama yok. 
     "Yaptıkları ayıptır " diyen yok. 
     "Keşke yapmasalardı " diyen yok. 
     "Yaptıkları çirkindir " diyen yok. 
     Ya ne yapıyorlar Basına kızanlar var. DYP'yi eleştiriyorlar. MHP İçel milletvekili Tekelioğlu "yargısız infaz"dan söz edebiliyor. Sanki Şıhanlıoğlu'nun tepesine inen kendi yumruğu değilmiş gibi. Attığı yumruktan hiç pişman değilmişçesine bir üslup sergiliyor. 
     Mehmet Şandır. 
     MHP Grubu Başkanvekili. CNN Türk'ün akşam haberlerinde, Editör programında söylediklerine kulak kesiliyorum. DYP'ye veryansın ediyor. DYP'nin bilinçli bir gerilim politikası izlediğini, Meclis'i çalıştırmamak için tertiplendiğini anlatıyor. 
     Dikkat kesiliyorum. 
     Acaba ağzından aynı zamanda milletvekili arkadaşlarının saldırısını ayıplayan, doğru bulmayan, eleştiren, kınayan bir söz çıkacak mı diye. 
     Ama nafile 
     Yarım ağızla dahi olsa çıkmıyor. Saldırıyı ayıplamıyor. Zevahiri kurtarmak için dahi olsa eleştirmiyor, kınamıyor milletvekili arkadaşlarını. "Tazyik altında" kaldıklarını söylüyor. "Bu olayın müsebbibi DYP'dir" diyor ama atılan yumruklara hiç değinmiyor. 
     Günlük deyişle 
     Zeytinyağı gibi suyun üstüne çıkıyor. 
     Olacak şey değil. 
     Ama şaşırtıcı mı .. 
     Bir başka saldırı gözümün önüne geliyor. Geçen yıl nisan ayı. Olayın kahramanı ise MHP Ordu milletvekili Cemal Enginyurt. 
     Saldırı bir gece vakti televizyon ekranlarından canlı olarak izlenmişti. O tarihlerde Devlet Bakanı olan MHP milletvekili Sadi Somuncuoğlu parti yönetimine rağmen Cumhurbaşkanlığı'na adaylığını koymak üzere Meclis'e gelmişti. MHP Ordu milletvekili Cemal Enginyurt, anayasal hakkını kullanmak isteyen Somuncuoğlu'nu kaba kuvvetle durdurmaya çalışmıştı. Bakan'la korumalarına tekme sille saldırıp makam arabasını dan dan yumruklarken bağırıyordu 
     "Öldürürüm ulan sizi " 
     Olan biteni o sırada araba içinde izlemekte olan bir MHP yöneticisinin, örgütten sorumlu genel başkan yardımcısı ve Ankara milletvekili Şefkat Çetin'in tepkisi ilginçti 
     "35 yıllık davayı kimsenin keyfine bırakamayız. Bizde töre çalışır." 
     Hukuk değil töre 
     MHP tabanında hatırı sayılır bir nüfuz alanına sahip bu yöneticinin ertesi gün düzenlediği basın toplantısında Sadi Somuncuoğlu için söyledikleri daha ilginçti 
     "Töreyi çiğnemiştir. Bundan böyle artık MHP üniformasını giyemez." 
     Peki, ya saldırgana, hukuku çiğneyene, Enginyurt'a ne yapılacaktı Meclis çatısı altında anayasal hakkını kullanmak isteyen bir milletvekiline kaba kuvvetle engel olmaya çalışan MHP milletvekili hakkında ne düşünüyordu parti 
     Yanıt yine ibret vericiydi 
     "Ne ceza verilecek ki kendisine, çok değerli bir milletvekili arkadaşımızdır. Ülkücü tavrını koymuştur. Tahrike, provokasyona uğramıştır." 
     
Ayıplamak bile yok mu      Yani, aynı tarz aynı cevap 
     Tahrik, provokasyon... 
     Geçen sefer Somuncuoğlu tahrik etmişti. Bu sefer de DYP'liler oyuna getirmiş... 
     Geçelim. 
     Eğer MHP yönetimi, eğer MHP Genel Başkanı Devlet Bahçeli, MHP'lilerin karıştıkları bu gibi saldırı olayları karşısında suskun kalmaya, bunları geçiştirmeye devam ederlerse, kamuoyu önüne çıkıp en azından, "Bu arkadaşlarımızı kınıyoruz, ayıplıyoruz, doğru yapmadılar " bile diyemezlerse, MHP'nin değiştiği ya da geliştiği konusunda inandırıcı olamazlar. 
     Eski hamam eski tas diyenler haklılık kazanır, haklı çıkar. 
     
     





İkinci aşama 


Dışpolitika berbat 


Nasret Finans... 


'Dokununulmazlık zırhı kaldırılmalı' 


Önemli olan parmak 


Devlet Bahçeli inandırıcı olmak istiyorsa... 


Siyasetin silahı 


Kadınların beş ahret sorusu 


Sezer'in YÖK kuşatması 


Üniversiteler kimin umurunda 


Bir tartışmanın ortaya koyduğu 


Yaptırımlara dikkat... 


"Sümer Yatırım" tamam, diğerleri kapatılıyor 


Koçaryan'ın oltası... 


Körfez'de Ecevit farkı 


Bir öküzün itirafı 


Mikro kredi ABD'de var, bizde yok 


Sıfırdan milyoner olanlar 


</TEXT>
</DOC>
