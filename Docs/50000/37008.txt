<DOC>
<DOCNO> 37008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/spor/yuru.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum hayranlığı 
</HEADLINE>
<TEXT>

     ÖMER ÜRÜNDÜL 

     Medyadaki Daum hayranlığı, Beşiktaş takımı hakkında doğru teşhisler yapılmasını engelliyor. Daum, kariyeri belli, kendisini ispatlamış teknik direktör. Onu beğenmek, güvenmek herkesin en doğal hakkı. Ama körü körüne hayranlık duyup yaptığı hataları görmezden gelmek veya süzememek, Beşiktaş’a zarar veriyor. 
     Geçen sene Scala’nın ipi çekildikten sonra Daum göreve başladı. Çoğu maçta takım tertibi ve taktik anlayışta büyük hatalar yaptı. Ama Alman hocayı eleştirmek yerine alınan kötü sonuçlar hep Scala’ya fatura edildi. 
     Mehmet Özdilek’in jübilesinde Milan galibiyeti, etrafı toz pembe yaptı. Methiyeler yazıldı. Daum’a topyekün güvenoyu tazelendi. Beşiktaş, geçen senenin çok önünde denildi. Halbuki geçen senenin ilk üç ayında Avrupa’da ve ligde mükemmel bir Beşiktaş vardı. Ne çabuk unutuldu 
     Ligin açılış maçında beklenmedik bir şok yaşandı. Skor önemli değil. Ahmet Dursun penaltıyı atsa Beşiktaş maçı da kazanırdı. Ama genelde oyuna hükmeden, pozisyonlar üreten ve farklı galibiyeti hakeden taraf Trabzonspor’du. Daum, inanılmaz teknik adam yanlışları sergiledi. Defans kurgusu ve bu bölgedeki oyuncu seçimi baştan aşağıya hataydı. Stoper Erman’ı sağ kulvara çekti. Defansın ortasında tandemi hiç beceremeyecek ve de aralarında uyum sağlayamayan Ahmet - Ümit ikilisi vardı. Sol kulvarda da kanat savunucusu özelliklerini bilmeyen İbrahim. Ayrıca, en önemli görev yerlerinden biri olan ön liberoya, bu işi hiç beceremeyecek Yasin’i monte etti. Bütün bu yanlışların üstüne rakibin ne yapacağını ölçüp biçmeden defans bloku, çizgi halinde öne çıkarak arkasında kırk metre genişlik bıraktı. Devre sonunda yenen gole kadar geniş alanda beş tane gole yakın ciddi Trabzon atağı gelişti. Ama Daum yine uyanmadı. 
     Beşiktaş bu sezon tek kulvarda mücadele edecek. Dolayısıyla geçen seneki gibi fiziki tahribata uğramayacak. Arkasında büyük seyirci desteği var. Eldeki kadro yeterli sayılır. Eğer iyi bir çalıştırıcı olan Daum, teknik hatalarında ısrar etmezse takım başa güreşir. Ama Daum, bildiğini okumaya devam edip medya da ne yapıyorsun’ demezse işler çorbaya döner, taraftardaki Nouma hayranlığı mecburen medyaya da sıçrar, bu sene de tren erken kaçar. Tabii ki Daum da... 
     



 SPOR 


























</TEXT>
</DOC>
