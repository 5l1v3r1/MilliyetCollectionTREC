<DOC>
<DOCNO> 13143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/soneko02.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper ev sahipleri açıklandı...Rekortmen, yılda 370 milyar kira alıyor 
</HEADLINE>
<TEXT>

     Türkiye'nin, önemli bölümü kamuoyunun tanımadığı isimlerden oluşan kira zenginleri de belli oldu. Türkiye'nin en fazla kira geliri elde eden vatandaşı, 369 milyar 825 milyon liralık kazanç ile İzmir'den çıktı.Maliye Bakanlığı'ndan edinilen bilgiye göre, bu yılın Ocak ayında verilen gayrımenkul sermaye irat beyannameleri, Gelirler Genel Müdürlüğü'nün Bilgi İşlem Merkezi'nde değerlendirildi. Bu değerlendirme sonucunda, Türkiye'nin en fazla kira geliri elde eden 100 mükellefi ile 81 ilin en fazla kira kazancı bulunan 5'er ismi de belirlendi. 
     Değerlendirme sonuçlarına göre, Türkiye'de kiralardan en fazla para kazanan 100 vatandaşının 77'si İstanbul'da bulunuyor. Bunu 17 kişi ile Ankara izliyor. İlk 100 rekortmenin arasında 2 İzmirli, 1 Adanalı, 1 Bursalı, 1 İçelli, 1 de Sakaryalı vatandaş yeralıyor. 
     Türkiye'nin en fazla kira geliri elde edenler listesinin ilk sırasını, ismini gizli tutan İzmirli bir vatandaş işgal ediyor. Bu kişinin 2000 yılı için beyan ettiği kira geliri 369 milyar 825 milyon 270 bin lira olarak belirlenirken, bunu İstanbul'dan Hüseyin Engin Muratoğlu izliyor. 
     Muratoğlu'nun yıllık kira geliri de 249 milyar 910 milyon 320 bin lirayı buluyor. İstanbul'dan Latife Tatari 240 milyor 652 milyon liralık kira geliri ile listenin üçüncü, yine İstanbul'dan Hikmet Nazif Kurşunoğlu 200 milyar 887 milyon 430 bin liralık kira geliri ile dördüncü sırasında yeralıyor. 
     İstanbul'dan Halime Ezgin 199 milyar 614 milyon 50 bin lira, Ahmet Tatlıcı 178 milyar 273 milyon 800 bin lira, Turgut Can Elgiz 176 milyar 75 milyon lira, Atilla Uras 173 milyar 499 milyon 70 bin lira, Sudi Özkan 167 milyar 439 milyon 860 bin lira, Belma Barut da 163 milyar 168 milyon 670 bin liralık kira geliri ile bu grubu takip ediyor. 
     Mustafa Koluman, Zeynel Abidin Edem, Orhan Naci Bakır, Sernur Dinçkök, Sevinç Gürsel, Korkmaz Yiğit, Meral Sürmeli, Meri B. Malki de, kira milyarderleri listesinde tanınan isimler olarak yeralıyor. 
     Listede Koluman'ın yıllık kira geliri 129 milyar 388 milyon 330 bin lira, Erdem'in 112 milyar 416 milyon 960 bin lira, Bakır'ın 111 milyar 921 milyon 320 bin lira, Dinçkök'ün 99 milyar 465 milyon 470 bin lira, Gürsel'in 94 milyar 329 milyon 100 bin lira olarak veriliyor. 
     Aynı şekilde Korkmaz Yiğit'in 80 milyar 183 milyon 650 bin lira, Meral Sürmeli'nin 72 milyar 945 milyon 420 bin lira kira kazancı olduğu görülen listede Meri Malki'nin de geçen yıl 69 milyar 511 milyon 340 bin lira kira kazancı bulunduğu belirtiliyor. 




</TEXT>
</DOC>
