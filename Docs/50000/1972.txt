<DOC>
<DOCNO> 1972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/siyaset/siy03a.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çağdaşlık Avrupa demek değil' 
</HEADLINE>
<TEXT>
Askerden siyasi demeç 
"Çağdaşlık Avrupa demek değil" diyen Harp Akademileri Komutanı Orgeneral Org. Şenoğul "AB'nin isteklerini kabul edersek irtica ve bölücülükten kurtulamayız" 
     UTKU ÇAKIRÖZER, SERHAT OĞUZ İstanbul 

     Askerlerin siyasi konularda demeçlerinin yasal olup olmadığı tartışılırken, Harp Akademileri Komutanı Orgeneral Nahit Şenoğul, "AB'nin isteklerini kabul edersek irtica ve bölücülükten kurtulamayız. Barışa ve adalete ihtiyacımız var" dedi. 
     Şenoğul, "Avrupa Güvenlik ve Savunma Kimliği, Avrupa Birliği ve Türkiye" konulu sempozyumun kapanış konuşmasında da çok sert açıklamalarda bulundu. AB'ye girerken, üniter yapının ve ulus devletinin zarar görmesinden kaygı duyduklarını vurgulayan Şenoğul'un konuşmasından çarpıcı bölümler şöyle 
     
     TÜRKİYE'Yİ TANIYORUZ "Türkiye'nin AB'ye girmesini en çok isteyenlerden daha çok istiyoruz ancak girerken, üniter yapımızın ve ulus devletin zarar görmesinden kaygı duyuyoruz. Türkiye'nin her köşesinde görev yapan, Türkiye'yi çok iyi tanıyan ve gerçeklerini çok iyi bilen insanlar olarak, bu kaygılarımızı dile getiriyoruz." 
     
     PKK VE YUNANİSTAN SEVİNDİ "Kaygılarımızın haklılığını gözlerimizin önünde cereyan eden olaylar gösteriyor. PKK yandaşları, Türkiye'nin adaylığını desteklemek için Avrupa kentlerinde gösteri yaptılar. Bu, mantıkla bağdaşır mı Adaylığımız açıklanınca bizden daha çok Yunanistan ve Kıbrıslı Rumlar sevindi, laik cumhuriyetimizi yıkmak isteyenler sevindi. Belki de en çok Diyarbakır'a büyükelçi seçmeye giden Claudia Roth sevindi. Bütün bunlar sizlere bir şeyler ifade etmiyor mu " 
     
     ULUS DEVLET ÖLMEDİ "'Türkiye mozaiktir, ulus devlet ölmüştür, AB'ye üye olan hangi ülke bölünmüştür, Kıbrıs Türkiye'ye ayak bağıdır' gibi söylemler, halkımızın kafasını karıştırmaktadır. Oysa ne Türkiye mozaiktir, ne ulus devlet ölmüştür ne de Kıbrıs, Türkiye'ye ayak bağıdır. Türkiye mozaik olsaydı, Atatürk 'Ne mutlu Türküm diyene' demez, bunun yerine 'Ne mutlu Türk olana' derdi. Ulus devlet de ölmemiştir, dimdik ayaktadır ve daha uzun süre önemi artacaktır. 
     Kuzey Kıbrıs, Türkiye'nin Akdeniz'deki nefes borusudur. Türkiye dünyada tek başına kalsa dahi, nefes borusunun sıkılmasına müsaade etmeyecektir." 
     
     BÖLÜNENLER ADAY OLDU "AB'ye üye olan hiçbir ülke bölünmedi, ancak bölündükten sonra bazı ülkeler AB'ye aday olabildiler. Eğer AB'nin isteklerini aynen kabul edersek, Türkiye, irtica ve bölücülük sorunlarıyla uğraşmaktan başka hiçbir iş yapamayacak." 
     
     BARIŞIN HİZMETKARLARI "Avrupalı dostlarımız, 'Üniter yapı ve ulus devletten vazgeçin' derlerse, biz de onlara üniter yapımızdan ve ulus devletimizden asla vazgeçemeyeceğimizi, bunların tartışmasını dahi kabul etmeyeceğimizi ve Türk ulusundan yeni bir ulus çıkartmanın olanaksız olduğunu kesinlikle söylemeliyiz. Yine ısrar ederlerse, bu kez onlara 'Çağdaş uygarlık demek sadece Avrupa demek değildir' diyebilmeliyiz. 
     Dünyada hiçbir millet coğrafyasıyla çağdaş uygarlığa ulaşmadı. Hiçbir ülke de coğrafyası önemli diye Türkiye'yi çağdaş uygarlık düzeyine ulaştıramaz." 
     Çağdaş uygarlık düzeyine ancak ekonomimizi, demokrasimizi geliştirerek, zengin kültürümüzü dünyaya tanıtarak, çok ama çok çalışarak ve halkımızın moral ve motivasyonunu yükselterek ulaşabiliriz. Bunun için de ülkemizin acilen barış ve adalete ihtiyacı vardır. Barışı ve adaleti sağlamak için de sıfat ve makamımız ne olursa olsun hepimiz barışın ve adaletin efendileri yerine hizmetkarları olmayı içimize sindirebilmeliyiz." 
     
     TANRI YARDIMI "AB'ye girmek çok zorlu mücadeledir. Bu mücadelede Tanrı'dan ülkemize ve ulusumuza yardımcı olmasını ve Avrupalı dostlarımızdan bizim samimiyetimizi istismar etmemelerini diliyorum. Türkiye AB'ye üye olsun veya olmasın, Avrupa Güvenlik ve Savunma Kimliği AGSK karar mekanizmalarının içinde bulunsun veya bulunmasın, Türkiye Cumhuriyeti hükümetleri yeni stratejiler belirlemek, devletin bekaasını sağlamak ve halkın refahını yükseltmek için yeni tedbirler almak zorunda olduğu kanaatini taşıyoruz." 
     


 SİYASET 
























</TEXT>
</DOC>
