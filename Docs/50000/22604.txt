<DOC>
<DOCNO> 22604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/soneko27.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2. seans böyle geçti... 
</HEADLINE>
<TEXT>

     İMKB Ulusal-100 Endeksi, günün 2. seansını 267.60 puan kayıpla 12,643.75 puan seviyesinden tamamladı. Hisse senetleri 2. seansta ortalama yüzde 2.07 oranında değer kaybetti. 
     Hazine ihalelerine beklenenden az talep gelmesi Borsa'da, 2. seansta dalgalı bir seyre neden oldu. Seansın başlarında olumlu beklentilerle 13 bin seviyesini aşan Endeks, en yüksek 13,105 puanı gördü. Ancak, Hazine'nin 6 ve 10 aylık ihalelerinin ilk sonuçları alındığında beklenenden az talep geldiği görüldü ve satışlar başladı.Endeks, ilk etapta 12,569 puana gevşedi. İlk bir saat 12,639 puanla geçildi. 
     Seansın ikinci yarısında 12,700 seviyelerine hafif toparlanma olduysa da yeni bir satış dalgasıyla bu kez 12,500 seviyesinin altına inildi. Kapanışa doğru en düşük 12,455 puanı gören Endeks, günü son dakika alımlarıyla 12,643.75 puandan tamamladı. Hisse senetleri günün tamamında ise yüzde 0.29 değer kazandı. Kapanışta mali endeks 337.48 puan kayıpla 18,283.48 puana, sınai endeksi 231.74 puan kayıpla 9,540.39 puana, hizmet endeksi de 185.64 puanlık kayıpla 7,186.47 puana geriledi. Böylece, ilk seansa göre mali grup hisseler ortalama yüzde 1.81, sınai grubu hisseler yüzde 2.37, hizmet grubu hisseler de yüzde 2.52 oranında değer yitirdi. 
     2. seansta işlem gören toplam 305 hisse senedinden 241'i değer kaybetti. 34 hisse senedi değer kazanırken, 30 hissenin fiyatında ise bir değişiklik olmadı. Seansta, 445 trilyon 26 milyar 167 milyon liralık işlem hacmi oluştu. İki seansın işlem hacmi toplamı da, 735 trilyon 590.5 milyar lira olarak gerçekleşti. 2. seansta, Garanti Bankası, Yapı Kredi Bankası, Sabancı Holding, Akbank ve Ereğli Demir Çelik en yoğun işlem gören hisseler oldular. 







</TEXT>
</DOC>
