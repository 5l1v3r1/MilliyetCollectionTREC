<DOC>
<DOCNO> 37897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/yazar/sazak.html </URL>
<DATE> 2001/08/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sakarya’da deprem sanki dün olmuş 
</HEADLINE>
<TEXT>

H l toz duman içinde enkaz kaldıran bir kent. Prefabrik barakaların önünde çıplak ayaklı çocuklar dolaşıyor. Tam bir savaş manzarası... AMA SAKARYA MUHAREBESİ KAYBEDİLMİŞ 
     Depremin ikinci yılında Sakarya, Bağdat gibi... Savaştan beter manzarayla karşılaşıyoruz. Körfez Savaşı'nda 60 gün süreyle bombalanan kente Ecevitler'le birlikte gitmiştik. Yüksek binalar yerle bir olmuş, yollar köprüler yıkılmış, kentin can damarı sanayi tesisleri bombalanmıştı. 
     Adapazarı da Marmara depreminde ağır yıkıma uğradı. 25 bin konut yok oldu, 20 bin konut orta hasarlı ama oturulamaz halde. Alüvyonlu zemin 17 Ağustos gecesi on binlerce insanı evsiz bırakırken, 4 bine yakın can aldı. Depremin merkez üssü Gölcük olmasına karşın Adapazarı'nda zarar çok daha büyük oldu. Sakaryalıları deprem kadar vuran ise ilgisizlik oldu. Halk bu yüzden tepkili, Ankara'ya kırgın, medyaya tepkili... Nedeni de İzmit'le Bolu arasında kaybolup adeta cezalandırılmak 
     
VEREM OLMAK İŞTEN DEĞİL      Kenti gezerken şu duyguya kapıldık 20 - 30 yıl arayla deprem felaketine uğrayan Adapazarı'nı yeniden kurmak amacıyla mı, kent kaderine terk edilmiş Deprem sanki dün olmuş gibi, hala enkaz kaldırma uğraşı sürüyor, yollar toz dumandan geçilmiyor. İnsan burada verem olur 
     Manzarayı görünce anlıyoruz ki, vatandaşın isyanı boşuna değil. Vali Cahit Kıraç, canla başla çalıştıklarını söylüyor, depremden sonraki 40 günde 2.5 milyon ton moloz kaldırılmış. 1500 kilometre içme suyu ve kanalizasyon şebekesi döşenmiş. Asfaltlama ise sona bırakılmış. Ağustos sıcağında insanların bu sağlıksız, her türlü hastalığa açık havayı soluması yakında önlenecekmiş. 
     
İŞSİZLİK SALLIYOR      Adapazarı, Türkiye'nin son 10 yılında otomotiv başta, sanayi yatırımlarıyla öne çıkmış bir bölge. "Patates tarlasında Toyota yetiştirme" projesi, Japonları bile bölgeye çekmişti. Önce Japonlar gitti, ardından deprem geldi ve nihayet ekonomik kriz öldürücü darbeyi vurdu. Küçük ve orta işletmeler can çekişiyor, 35 bin kişi işini kaybetmiş. 3 bin mark olan borcunu ödeyemediği için intihar eden esnaf var. İşsizlik fayı Adapazarı'nı sallamaya devam ediyor. 
     Sakarya deprem savaşı kaybedilmiş 
     Ticaret Odası, Ankara'yı bir "kurtarma modeli" hazırlamaya çağırıyor. Nihayet dün bir milletvekiline rastladık. DSP'li Ramis Savaş, Sakarya'nın sorunlarını Başbakan Ecevit'e bir raporla sunmuş. Halk bakanları, başbakanı görmek istiyor. Yaşar Okuyan, Yalova'ya giderken uğramış, Koray Aydın, konut yapımı için geliyormuş. Ankara - İstanbul arasında koca kent nasıl oluyor da "kuş uçmaz, kervan geçmez" şekilde kaderine terk edilmiş. Vatandaş tepkili. 
     
KONUT AÇIĞI 40 - 50 BİN      Umutlar 8500 yeni konuta çevrilmiş. Ancak on binlerce "evsiz" yurttaş için sayı yetersiz. 40 - 50 bin konut açığı gözüküyor. 
     Prefabrikler kaldırılıyor. 
     Ev sahibi olmayan "kiracılar" sokağa bırakılma kaygısındalar. Yeni konutlara ise deprem korkusuyla geçilmiyormuş. Ancak Karaman - Camili Köy'de konutlar yapılırken, MTA zemin taraması yapmış. Sağlam gözüküyor. Binalara yerleşim başlamış. Müteahhit farkları ödenirse, yerleşim hızlanacak. Fark kararnamesi Çankaya'da bekliyormuş 
     Ve insan manzaraları... 
     
10 MİLYONLA GEÇEN BİR AY      Anamur prefabrik köyünde Lavanta Sokak'ta kibrit kutusu evde Kollar ailesi yaşıyor. Sennüre Hanım, Kızı Meltem'le depremzedenin trajedisini anlatıyor. Baba işsiz oğlu asgari ücretle çalışıyor, veresiye alınan ekmek dışında elde kalan 10 milyonla bir ay geçiniyorlar. Eve et girmiyor. 
     Barakaların arasındaki çıplak ayaklı çocuklar, Güneydoğu izlenimi uyandırıyor 
     Emirdağ prefabrikte Yıldırım ailesi... Hasret Hanım, oğlunu askere gönderiyor, baba özürlü, çalışamıyor ve prefakrikten çıkmaları isteniyor. Onlar da sokakta kalmak üzereler... Devlet yüzde 70'i tamamlanmış kooperatiflere yardım ediyormuş, yüzde 60'la kaybediyorlar 
     
BU SAVAŞ KAYBEDİLMİŞ      Ve "gülümseyen gelecek." 
     Şapkasında böyle yazıyor Mehmet Uzan'ın. O tam bir deprem mağduru. Evi yıkılmış, hisseli olduğu için mahkemelik. Tepki dolu 
     "Sosyal patlama olmaz diyorlar... Beni durduran Allah korkusu. Her şeyimizi kaybettik." 
     Halk burnundan soluyor. Harabe kenti görünce niye öfkelendiklerini anladık. Haksız değiller 
     Savaşta bombalanmış olsaydı,2 yılda en azından enkaz kaldırıldı. 
     Bağdat'ı Bosna'yı gördük, "Sakarya deprem savaşı" Ankara'da kaybedilmiş 
     
     







Yılmaz Anayasa bağlamında 
konuşurum 


Sesimi duyan var mı .. 


Kendine uzak rüzgarlar 


Bu kış da çok zor geçecek 


Depremin üvey evladı... 


Sakarya’da deprem sanki dün olmuş 


Millet toptan delirecek’ 


Final Fantasy Teflon İnsanlar 


Kat irtifakı kurulamaz 2 


"3. binyıl"ın başındaki Türkler 


Derviş ve hükümet "kur kapanı"nı aşabilecek mi 


"Patlıcan mevsimi" boşa geçti 


</TEXT>
</DOC>
