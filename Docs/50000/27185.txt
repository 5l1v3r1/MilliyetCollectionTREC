<DOC>
<DOCNO> 27185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/yazar/bila.html </URL>
<DATE> 2001/06/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Meclis zırhı duruyor 
</HEADLINE>
<TEXT>

     TBMM Uzlaşma Komisyonu'nun hazırladığı 37 maddelik Anayasa değişikliği paketi liderlere sunuldu. 
     Değişiklik paketi, genel olarak daha demokratik, daha özgürlükçü, daha sivil bir anayasa öngörüyor. Bu nedenle olumlu bir çalışma olarak nitelenebilir. 
     İfade ve yayın özgürlüğünün genişletilmesi, üst aramaların yazılı izne bağlanması, seçim öncesi seçim yasalarıyla oynanmasının önlenmesi, MGK'da sivil üye sayısının artırılması, kadın - erkek eşitliğinin Anayasa'ya taşınması gibi olumlu adımlar sayılabilir. 
     Ancak, değişiklik paketinde "hassas" konularda siyasi bir çekingenlik gözleniyor. 
     Örneğin idam cezası... 
     İdam cezası fiilen uygulanmamakla birlikte, Anayasa için öngörülen hükümde tümüyle kaldırılmıyor. Savaş, yakın savaş tehlikesi ve terör suçları dışında idam cezası verilemeyeceği öneriliyor. Bunun nedeni belli Abdullah Öcalan. Türkiye'nin Öcalan sorunu olmasa, idam cezasını tümüyle kaldırmaya niyetli olduğu bu değişiklik paketinden de anlaşılıyor. Uzlaşma Komisyonu, bu hüküm önerisiyle Öcalan'ın idam cezasının infazı için açık kapı bırakıyor. 
     Uzlaşma Komisyonu'nun çekingen davrandığı bir diğer konu da milletvekili dokunulmazlığı. Mevcut dokunulmazlık maddesine, "üç ayda sonuca bağlanır ve oylamalar gizli yapılır" hükmüyle bir parça işlerlik kazandıran yeni hüküm önerisi, yine de "dokunulmazlık zırhı"nı koruyor. Dokunulmazlığı Meclis kürsüsüyle sınırlamıyor. Oysa kamuoyundaki beklenti artık bu zırhın kaldırılması yönündeydi. Türkiye'de bir eski bakan veya milletvekilinin iki polis arasında görünmesi giderek sıklaşmaya başladı. Artık bu onurlu görevleri yürüten insanların banka boşaltmak, karşılıksız çek vermek, ticarete aracı olmak, bizzat ticaretle uğraşırken bu işe siyaseti karıştırmak gibi zaaflarının bulunmaması gerekiyor. Hukuk dışında yaptıkları işler yüksek yargı tarafından saptanabiliyorsa, dokunulmazlık zırhları olmamalı. Milletvekilliği, bu tür insanlara kalkan yapılmamalı. 
     Anayasa değişiklik paketi iyi niyetle hazırlanmış kapsamlı bir girişim ama başta dokunulmazlık olmak üzere eksiklikleri mutlaka giderilmeli. 
     Medeni Yasa'da köklü bir reform hazırlayan Meclis, aynı kararlılığı Anayasa'da da göstermeli. 
     
     







Kürt meselesi 


Açıklamalar... 


Meclis zırhı duruyor 


Danışıklı dövüş 


İnsan gibi muamele... 


Dokun ma mak 


40 


Kaç soru yapan kazanır 


Postmodern manda 


Destek, ama ne şartla 


Takas sınavı 


Vazgeçin "Onuncu Yıl Marşı"ndan .. 


CHP'de Günay aday 


Sevineyim derken hüzünlendim 


Kooperatif yönetici değildir 


Ankara’da first class’ yaşam 


</TEXT>
</DOC>
