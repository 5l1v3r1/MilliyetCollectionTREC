<DOC>
<DOCNO> 21181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/soneko24.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Maliye Bakanı "Siyaset ve ekonominin ayrılması önemli" 
</HEADLINE>
<TEXT>

     Belçika Maliye Bakanı Reynders basın toplantısında, Türkiye'nin ulusal programını açıkladığını, bu programın tamamen Türk Hükümeti tarafından ortaya konulduğunu söyledi. Bunu önemli bir süreç olarak niteleyen konuk Bakan, ''AB de bu programın iyi şekilde uygulanmasını görmek istiyor. IMF ve Dünya Bankası'nın da desteğiyle bunun daha iyi uygulanacağına inanıyoruz. Bizler, sizlere ve yeni programınıza çok güveniyoruz. Güzel bir program. Parlamento ve hükümetin bu konuda ilerleme kaydedeceğine inanıyoruz'' dedi. 
     Bir programa sahip olmanın önemli, ama uygulamanın çok daha önemli olduğunu vurgulayan Belçika Maliye Bakanı, Türkiye'nin bu konuda önünde güçlükler bulunduğunu bildiklerini kaydetti. Bunu finans kesiminde, bankacılık alanında uygulamanın zor iş olduğunu anlatan Reynders, ''Politika ve ekonomi arasında kesinlikle ayrım olmalı. Politika ve ekonominin birbirinden ayrılması çok önemli. Bu benim ülkemde de çok önemli. Gelişmeler için desteğimizi ifade ediyorum'' diye konuştu. 
     Türkiye ile AB arasında özel temaslar gerçekleştireceklerini anlatan Reynders, Ekim ya da Kasım ayında ulusal program çalışmalarının da değerlendirileceğini bildirdi. Türkiye'nin 13 aday ülkenin en önemlilerinden birisi olduğunu kaydeden konuk Bakan, Türkiye'deki gelişmeleri bütün dünyaya göstermek istediklerini ifade etti. Reynders, Türkiye'nin Avrupa ailesinin bir üyesi olacağına inandığını da vurguladı. 
     Reynders, Türkiye ile ilgili düşüncelerini IMF ve Dünya Bankası toplantılarında da dile getireceklerini belirtti. 
     
     'Yabancılara seçenek sunmalısını' 
     Daha sonra soruları yanıtlayan Belçika Maliye Bakanı, Belçikalı firmaların enerji, bankacılık gibi çeşitli sektörlerdeki yatırımlarla ilgilendiklerini kaydetti. Yabancı yatırımcılar için net bir çerçeve elde edebilmek için Türkiye'deki durumu net olarak görebilmenin önemine işaret eden Konuk Bakan, ''Bunu da belli yasalarla yapacaksınız. Yabancı yatırımcılar güvenle gelip, burada yatırım yapacak. Onlara bir takım seçenekler sunmalısınız. Bizler de her sektörde yerimizi almak istiyoruz'' dedi. 
     Reynders, Ekim veya Kasım'da ülkesinde bir Türk Haftası düzenlemek için gayret göstereceğini de belirtti. 






</TEXT>
</DOC>
