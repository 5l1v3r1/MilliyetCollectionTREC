<DOC>
<DOCNO> 46676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sondun11.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
General Dostum büyük taaruza hazırlanıyor 
</HEADLINE>
<TEXT>

     Alman Der Spiegel dergisi, Afganistan'daki Taliban yönetimine karşı mücadele eden Kuzey İttifakı'nın, büyük bir taarruz hazırlığı içerisinde olduğunu yazdı. 
     Özbek General Raşid Dostum, dergiye yaptığı açıklamada, birliklerinin Mezar-ı Şerif kentini kuşattığını, çevredeki bazı önemli yerlerin ele geçirilmesinden sonra bu kenti ele geçirmek için büyük bir taarruz başlatacaklarını söyledi. 
     Amerikan füzelerinin, kentteki kışlayı tümüyle yıktığını, havaalanına da ağır hasar verdiğini belirten Dostum, 4 bin Taliban üyesinin kendi saflarına katıldığını, 5 bin Taliban yandaşının daha kendilerine destek vermelerini beklediklerini kaydetti. 
     Dostum, ''Sadece Rusya'nın vaat ettiği silahlar henüz elimize geçmedi. Adamlarımın kalaşnikoflara ve mühimmata ihtiyacı var'' dedi. 
     İran'da sürgünde yaşayan eski Afganistan Başbakanı Gülbeddin Hikmetyar ise Der Spiegel'e verdiği demeçte, ülkesine dönerek iktidar mücadelesine katılmak ve Amerikalılara karşı savaşmak istediğini söyledi. 
     Hikmetyar, binlerce destekçiye sahip olduğunu iddia ederek, ''Amerika, Afganistan'da ikinci Vietnam yaşayacak. ABD, bir zamanlar Sovyetler Birliği'nin yaptığı hatayı tekrarlayarak, tuzağa düştü'' dedi. 
     Amerikan kara birliklerinin Afganistan'daki dağlarda yapılacak çatışmalarda hiç şansı olmadığını öne süren Hikmetyar, ''ABD'nin kuracağı kukla hükümete iştirak edenler vatan hainidir'' diye konuştu. 
     Hikmetyar, ''Bin Ladin, Afganistan'daki haklı davamızın finansmanını yapmıştır. Ruslarla mücadeleden de hiçbir zaman kaçınmamıştı'' dedi. 
     Lübnan'daki Hizbullah lideri Muhammed Hüseyin Fadlallah'ın da görüşlerine yer verilen haberde, Fadlallah'ın, ''ABD'nin Afganistan'daki saldırıları, Ortadoğu'da da bazı Arap ülkelerine büyük zarar verebilecek bir patlamaya vesile olabilir'' dediği belirtildi. 
     






</TEXT>
</DOC>
