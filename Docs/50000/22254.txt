<DOC>
<DOCNO> 22254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sondun04.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş karılı Tom Green'e verilen cezanın ardından ABD'de çokeşliler tedirgin 
</HEADLINE>
<TEXT>

     ABD'de çokeşliliğin poligami yaygın olduğu Utah eyaletinde, sayıları 30 bin olduğu tahmin edilen çokeşlilerin, 5 eşli ve 29 çocuklu kişiye verilen ağır cezanın ardından tedirgin oldukları bildirildi. 
     Utah eyaletinde yaşayan 52 yaşındaki Tom Green'in aldığı 25 yıl hapis ve 25 bin dolar para cezası, ülkede çokeşliliğin yeniden mercek altına alınmasına vesile oldu. 
     Konu televizyon programlarında sık sık tartışılmaya başlanırken, Green'in avukatı John Bucher, müvekkilinin tek suçunun ''çenesini kapalı tutmamak'' ve ''özgürce yaşam tarzını savunmak''olduğunu ileri sürdü. 
     ABD'nin orta kesimlerinde, pek çok ailenin çokeşliliği seçtiği ve sessiz, sakin bir yaşam sürdüğü, Green'in başına gelenlerin ardından tedirgin olan bu ailelerin, çok eşliliği ''yeraltına'' indirmesinin kesin olduğu yorumları yapılıyor. 
     Çokeşlilik ABD'de 50 yıldır ilk kez mahkemeye getirilirken, Utah eyaleti, çokeşliliği bir çeşit ibadet sayan Mormon tarikatının yerleştiği bir bölge olarak biliniyor. Çokeşlilik eyalette 1890 yılında yasaklanırken, Mormon Kilisesi de çokeşliliğin bırakılması çağrısında bulunmuştu. 
     Green'in, resmen tek bir kişiyle evli olduğu, daha önceki eşlerinden boşanmasına karşılık hepsiyle aynı evde yaşamayı sürdürdüğü belirtiliyor. 5 eşli, 29 çocuk sahibi Green'in boşandığı her bir eşinin, hükümetten belli bir miktar yardım aldığı ve bu sayede Green ailesinin, devletin 54 bin dolarlık yardımıyla haksız kazanç elde ettiği savunuluyor. Çokeşliliğin ''Tanrı huzurunda'' bir çeşit ibadet olduğunu ileri süren Green'in eşleri, hep birlikte mutlu olduklarını ve başka insanların işlerine karışmaması gerektiğini belirtiyor. 







</TEXT>
</DOC>
