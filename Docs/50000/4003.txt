<DOC>
<DOCNO> 4003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/spor/spo04.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da kuşku hesapları 
</HEADLINE>
<TEXT>

Bordo - Mavili Kulübün, İstanbul’daki sekiz banka şubesinde gizli hesabı ortaya çıktı 
     ERGUN ATA 

     TRABZONSPOR’da yaşanan son gelişmeler, yönetimi hayrete düşürmeye devam ediyor. Çek ve haciz şaşkınlıkları henüz atlatılmadan, bu kez de kulübün İstanbul’daki çeşitli bankalarda ortaya çıkan hesapları kuşku dolu tartışmaları beraberinde getirdi. Yapılan araştırmalar sonucu bulunan hesapların, Yönetim Kurulu Karar Defteri’ne geçilmediği de saptandı. 
     ARAŞTIRMALARDA İktisat Bankası, Finansbank ve Sümerbank Güneşli, Pamukbank, Vakıfbank Sefaköy, Kentbank Merter, Toprakbank İkitelli, Egebank Avcılar şubelerinde kulüp adına açılmış hesaplara rastlandı. Eski Başkan M.Ali Yılmaz’a kulüp tarafından verilen ve 41 milyon doları bulan çeklerin de bu şubelerden alınan çek defterlerinden kesilmesi kuşkuları daha da artırdı. 
     BU arada karar defterinde yer aldığı öne sürülen 5 Ocak 1999 tarihli," M.Ali Yılmaz ya da herhangi iki yöneticiyi hesap açmaya yetkili kılan " kararı, eski yöneticiler anımsayamadı. Kararın altında bulunduğu iddia edilen imzaların kriminal incelemeye alınması ve dava konusu yapılması gündeme geldi. Banka hesaplarında çıkan 5 milyara yakın paraya da kulüp kayıtlarında rastlanamadı. 
     
     Haciz karmaşası 
     TRABZONSPOR Onursal Başkanı Mehmet Ali Yılmaz’ın, 19 milyon 532 bin 582 dolarlık alacağına mahsuben, Küçükçekmece 3. İcra Müdürlüğü’nde başlattığı icra davasından önce, üçüncü bir şahıs aracılığıyla haciz işlemi yaptırmak istediği ortaya çıktı. Yılmaz’ın çekleri önce Davut Özbek’e verip, haciz başvurusu yaptığı bildirildi. Ancak yatırılması gereken bu rakamın yüzde 15’lik tutarı olan 3 milyon dolarlık teminat bulunamayınca vazgeçildi. 
     
     Sergen ile sorun yok 
     TRABZONSPOR Futbol Şube Sorumlusu Serdar Bali, Sergen hakkındaki spekülasyonların kendisini şaşırttığını söyledi. Bali, "İnanın şu ana kadar Sergen ile ilgili tek sorun yaşamadık. En büyük sorunu, sorunsuzluk. Parasını alamadığı için idmana çıkmadığı haberleri doğru değil. Para konusunda en küçük sorunu bize taşımadı. Arkadaşlarıyla da sorunu yok" diye konuştu. 
     
     Önce savunma 
     TEKNİK Direktör Sadi Tekelioğlu, Trabzonspor’da şampiyonluğun yaşandığı yıllardaki savunma anlayışını kurmak istediğini söyledi. Savunma oyuncuları ile özel olarak ilgilenen Tekelioğlu, "Hücum özellikleri olarak olumlu bir görüntü veriyoruz. Ama savunmada bazı zaafların olduğu gerçek. Bu nedenle zaman zaman özel idmanlarla zaafları ortadan kaldırmaya çalışıyoruz" dedi. 
     
     Yabancı telaşı 
     TRABZONSPOR, yedi yabancısından en azından birinin sözleşmesini feshetmek isterken, transferin kapanmasına beş gün kalması nedeniyle telaş yaşamaya başladı. Jarko ve Iwan’ı bırakmak isteyen yöneticiler, Löbe ve Lange’ye de teklif gelmesi halinde, vazgeçebileceklerini bildirdiler. Lange’yi kiralamak isteyen Brugges ile masaya oturulacak. 
     
     Orman projesi 
     YÖNETİM, "Trabzonspor Ormanı Projesi" için düğmeye bastı. Yasal işlemler için gerekli olan 1.5 milyar bankaya yatırıldı. Genel Sekreter Mehmet Ongan, 500 dönümlük orman arazisinde piknik yerleri, spor alanları, çocuk parkları yapacaklarını söyledi, "Bir ağaç diken 100 dolar versin diyeceğiz" dedi. 
     


 SPOR 



























</TEXT>
</DOC>
