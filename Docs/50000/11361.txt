<DOC>
<DOCNO> 11361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sonspo09.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakatlanan Ayhan,Tunç ve Fevzi çalışmayı yarım bıraktı 
</HEADLINE>
<TEXT>

     Beşiktaş, Trabzonspor ile yapacağı derbi maçın hazırlıklarını, bugün tek antrenmanla sürdürdü. 
     Teknik direktör Christoph Daum yönetiminde gerçekleştirilen idmanda siyah-beyazlı futbolcular, önce istasyon çalışması yapıp, daha sonra çift kale maç oynadı. 
     Alman teknik adam, istasyon çalışması sırasında futbolcuları 2 gruba ayırarak yarış yaptırdı. 
     Engelli yarışta, başarılı olamayan gruba şınav çektiren Daum, ayrıca dayanıklılık çalışması da uygulattı. Siyah-beyazlı futbolcuların neşeli oldukları gözlenen çalışmada, daha sonra taktik ağırlıklı çift kale maç yapıldı. Antrenman maçında da çalışmayı sürekli kesen Alman çalıştırıcı, futbolcularına yaptıkları hatalar nedeniyle uyarılarda bulundu. Bu arada antrenman bitiminde Mehmet, Bayram, Münch ve Karhan'ı sahada tutan Daum, kale önüne tahtadan bir baraj oluşturarak, bu futbolcularına serbest atış çalışması yaptırdı. Öte yandan sol ayak arka adalesinde çekme olan Ayhan, kasığında çekme bulunan Tunç ile dizinde ağrı olan Fevzi, Daum'dan izin isteyerek çalışmayı yarıda bıraktı. 
     Beşiktaş'ın milli futbolcusu Tayfur, kaburgasındaki sakatlığa karşın idman aksatmıyor. Göğüs bölgesine özel bir bandaj taktırarak çalışmalara çıkan Tayfur, yalnızca engelli çalışmalarda arkadaşlarından farklı hareketler yapmak zorunda kalıyor. Tayfur, bu sakatlığına karşın taktırdığı özel bandajla herhangi bir sorun yaşamadan hem idmanlara, hem de maçlara çıkabildiğini söyledi. Diğer yandan siyah-beyazlılar, Trabzonspor maçı hazırlıklarını yarın saat 16.00'da BJK İnönü Stadı'nda yapacakları tek antrenmanla sürdürecek. 
     Daha önce anlaşması olduğu Alman RTL televizyon kanalına FC Bayern Münih'in bugün Arsenal ile yapacağı Avrupa Şampiyonlar Ligi maçını yorumlamak için Almanya'ya gideceği belirtilen Daum'un, bu kararından vazgeçtiği öğrenildi. Antrenör Bülent Albayrak, Daum'un RTL kanalını telefonla aradığını ve önlerinde Trabzonspor ile yapacakları önemli bir maç olduğu için Almanya'ya gidemeyeceğini belirttiğini söyledi. Albayrak, Daum'un bu yorum için RTL kanalından alacağı paradan da vazgeçtiğini kaydetti. 




</TEXT>
</DOC>
