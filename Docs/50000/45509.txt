<DOC>
<DOCNO> 45509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/siyaset/siy01.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SOL’da ilginç flört 
</HEADLINE>
<TEXT>

Erdal İnönü’nün ekibi ile Özgürlük ve Dayanışma Partisi’nin dirsek teması su yüzüne çıktı, seçim ittifakı sinyali verildi 
     MESUT HASAN BENLİ Ankara 

     Özgürlük ve Dayanışma Partisi ÖDP ile Erdal İnönü ve arkadaşlarının kurmayı planladığı oluşum arasındaki flört, önceki akşam Murat Karayalçın’ın sahibi olduğu Sosyal Demokrat Hareket Dergisi’nin 5. yıldönümü nedeniyle verilen yemekte su yüzüne çıktı. Gecede, Karayalçın’ın özel ilgi gösterdiği ÖDP Genel Başkan Yardımcısı Yıldırım Kaya, "Türkiye’de sol değerlere sahip bütün güçlerin beraber hareket etmesi gerekir" dedi. 
     
     CHP’nin yönü, Şeyh Edebali 
     Uzun zamandır İnönü ve arkadaşlarıyla görüşmeler yaptıklarını belirten Kaya, Milliyet’in sorularını yanıtladı, Kaya şunları söyledi "Şu anda sosyal demokrat bir parti yok. İnönü ve arkadaşları Türkiye’de sosyal demokrat parti kurma mücadelesi veriyorlar. CHP, sosyal demokrat duruş yerine yüzünü Şeyh Edebali’ye dönmüş durumda. Sosyal demokratlarla ittifak arayışındayız. Ve bu anlamda bütün sol değer sahibi insanları bir araya getirmeyi planlıyoruz." 
     Kaya, uzun zamandır "Gökkuşağı Projesi" yürütüklerini ve bu anlamda sol anlayışa sahip bütün güçlerin proje kapsamında yer alması için mücadele ettiklerini söyledi. Kaya, "Gökkuşağı’nın renkleri arasında sosyal demokratlara da yer vardır. Türkiye’de sosyal demokratlardan sosyalistlere kadar geniş mücadele birlikteliğinin oluşması gerekiyor. Bu seçim ittifakı şeklinde de olabilir. Biz solda yer alan bütün kesimlerle birlikte hareket etmeyi sorumluluk olarak kabul ediyoruz" diye konuştu. 
     



 SİYASET 











</TEXT>
</DOC>
