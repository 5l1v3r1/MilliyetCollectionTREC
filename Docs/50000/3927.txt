<DOC>
<DOCNO> 3927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur09.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Komisyonu hain saldırı yüzünden çalışmalarını erteledi 
</HEADLINE>
<TEXT>

     TBMM İçişleri Komisyonu, Diyarbakır Emniyet Müdürü Gaffar Okkan ve 5 polis memurunun şehit olması nedeniyle, gündemindeki yasa tasarılarını görüşmedi. 
     İçişleri Komisyonu Başkanı Mehmet Pak, İstanbul’da polise yönelik saldırıların ardından Diyarbakır’da meydana gelen saldırı sonucunda, Okkan ve 5 polisin vatan hainleri tarafından hunharca katledildiğini belirterek, bu nedenle komisyonunun gündemindeki kanun tasarılarını gelecek hafta görüşeceğini söyledi. 
     Ülkenin bölünmez bütünlüğünü yıkmak isteyenlerin hiçbir zaman amacına ulaşamayacağını kaydeden Pak, saldıyı gerçekleştirenlerin en kısa zamanda yakalanarak, adalet önünde hak ettikleri cezaya çarptırılacaklarını ifade etti. 
     Komisyon Üyesi ve MHP Tokat Milletvekili Hasan Hüseyin Balak, Okkan ile 1983 yılında Şanlıurfa’da birlikte çalıştığını belirterek, "Okkan, hiçbir referans ve torpile gerek olmaksızın kendi liyakatı ile önemli görevlerin üstesinden gelmiştir" dedi. 
     Polis teşkilatının sıkıntılar içinde olduğunu, bunu giderecek makamın ise TBMM olduğunu kaydeden Balak, "Siyasi taasuptan kurtulup, sessiz yığın olan polislerin ihtiyaçlarını karşılamalıyız. Çünkü polisler, bugün aldıkları yetersiz ücretler nedeniyle suçun merkezi olan varoşlarda yaşıyorlar. Türkiye Cumhuriyeti tarafından sefaletin göbeğine itiliyorlar" diye konuştu. 
     Balak, polislerin durumunu düzeltmek amacıyla hazırlayacağı kanun teklifleri için üyelerden destek istedi. 
     




</TEXT>
</DOC>
