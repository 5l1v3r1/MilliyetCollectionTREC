<DOC>
<DOCNO> 26376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/spor/spo07.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözü yaşlı şampiyon 
</HEADLINE>
<TEXT>

Dünya Boks Şampiyonu Ramazan Paliani, ödül olarak kazandığı 150 Cumhuriyet Altını ile kalp hastası annesini ameliyat ettirecek 
     FUAT ERCAN 

     TÜRKİYE, Ramazan Paliani’nin Belfast’taki son zaferinden büyük mutluluk duyarken, o altın madalyasını almak için çıktığı kürsüde tarifi imkansız duygular yaşadı. İstiklal Marşı eşliğinde Ay - Yıldızlı bayrağımız göndere çekilirken, gözlerinden yanaklarına süzülen iki damla yaşın biri mutluluk, diğeri dram yüklüydü. Boynunda altın madalya, aklında annesi vardı. 
     KALP hastası olan annesini ameliyat ettirmek için gereken parayı bir türlü denkleştiremeyen Paliani, umudunu Dünya Şampiyonası’nda kazanacağı altınlara bağlamıştı. Ve sonunda Ramazan, amacına ulaştı. Şampiyon boksörümüz şimdi, ödül olarak alacağı 150 Cumhuriyet Altını ile annesini ameliyat ettirmek için Gürcistan’a koşacak. Onu da sağlığına kavuşturup çifte mutluluk yaşayacak. 
     ÜLKEMİZE iki Avrupa Şampiyonluğu’nun ardından bir de Dünya Şampiyonluğu armağan eden Ramazan Paliani, gözünü "koleksiyonumdaki tek eksik" dediği olimpiyat altınına dikecek. Formunun zirvesinde olduğunu belirten Paliani, "Kilomda benden daha iyisi yok. Türkiye’ye bir de olimpiyat altını sözüm var. Bunu da Atina 2004’de başaracağım" dedi. 
     



 SPOR 























</TEXT>
</DOC>
