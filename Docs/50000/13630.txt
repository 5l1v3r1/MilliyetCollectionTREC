<DOC>
<DOCNO> 13630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sondun08.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya PKK için uyardı... Yeniden silahlı mücadeleye başlayabilir" 
</HEADLINE>
<TEXT>

     Federal İçişleri Bakanı Otto Schily, Almanya'da yasaklanan PKK'nın, barışçı ve politik bir yola girdiği yönünde hiçbir belirti bulunmadığını belirterek, terör örgütünün Türkiye'de her an yeniden silahlı mücadeleye dönebileceğini ve Avrupa'da da eylemlere başlayabileceğini söyledi. 
     Schily, başkent Berlin'de bugün, Federal Anayasayı Koruma Dairesi'nin 2000 yılı raporunu açıklarken yaptığı konuşmada, 1993 yılından bu yana Almanya'da yasaklanan PKK'nın, barışçı ve politik bir yola girdiği yönünde hiçbir belirti bulunmadığını kaydetti. 
     Schily ayrıca, örgüt yandaşlarının giriştiği ve 1999 yılında 2 bin 536 olan eylem sayısının 2000 yılında 791'e gerilediğini, ancak bunun sadece terör örgütü elebaşısı Abdullah Öcalan'ın 1999 yılında tutuklanmasıyla ilgisi olduğunu ifade etti. 
     Almanya'daki yabancı aşırı örgüt üyelerinin sayısının da 2000 yılında bir önceki yıla göre 59 bin 700'den 58 bin 800'e gerilediğine işaret eden Schily, aşırı dinci örgütlere 31 bin 450, aşırı solcu örgütlere 18 bin 600, aşırı milliyetçi gruplara ise 8 bin 750 kişinin üye olduğunu belirtti. ''Şeriatın prensiplerine uygun bir toplum düzeni yaratmak isteyen Milli Görüş'ün, 27 bin üye ile en büyük yabancı örgüt olduğunu'' söyleyen Schily, ''Karases'' olarak bilinen Cemalettin Kaplan'ın oğlu Metin Kaplan'ın 4 yıl hapis cezasına çarptırılmasından sonra da, bu kişinin başında bulunduğu örgütün eylemlerini sürdürdüğünü kaydetti. 
     Schily, Almanya'daki en büyük tehlikenin hala aşırı sağcılar olduğuna dikkati çekerek, ırkçı eylemlerin sayısının 2000 yılında 51 bin 400'den 50 bin 900'e gerilemesine rağmen, özellikle gençlerin ''ırkçı konserlerden'' etkilenmelerinin üzücü olduğunu söyledi. Yasaklanması gündemde olan aşırı sağcı Almanya'nın Milliyetçi Demokratik Partisi'nin NPD üye sayısını 2000 yılında bir önceki yıla göre 6 binden 6 bin 500'e çıkarttığını kaydeden Schily, birçok şiddet olayına parti liderlerinin de katıldığının altını çizdi. 
     Endişe verici diğer bir gelişmenin de sayıları gittikçe artan aşırı sağcı internet sayfaları olduğunu belirten Schily, 1999 yılında sayıları yaklaşık 330 olan bu sayfaların sayısının 2000 yılında 800'e yükseldiğini ifade etti. Schily ayrıca, aralarında DHKP-C gibi örgütlerin de bulunduğu aşırı solcu örgütlerin yapılarında ve eylemlerinde 2000 yılında büyük bir farklılığın göze çarpmadığını söyledi. 




</TEXT>
</DOC>
