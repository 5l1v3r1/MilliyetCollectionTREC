<DOC>
<DOCNO> 40639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/soneko20.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Kümülatif maaş artışı Bakanlar Kurulu'na sevk edildi" 
</HEADLINE>
<TEXT>

     Maliye Bakanı Sümer Oral, kamu çalışanlarının maaşlarında kümülatif yüzde 41.5 oranında artış sağlamak amacıyla 15 Eylül 2001 tarihinden geçerli olmak üzere yapılacak ek artış oranını belirleyen karar taslağının Bakanlar Kurulu'na sevk edildiğini açıkladı. 
     Oral, yaptığı yazılı açıklamada, 3 Eylül'de TEFE'deki kümülatif artışın Ağustos sonu itibariyle yüzde 39.5 olarak açıklandığını, bu yılın ilk yarısında kamu çalışanlarının aylıklarında Ocak ayında yüzde 10, Nisan ayında yüzde 2.5, Mayıs ayında yüzde 10.1, Haziran ve Temmuz aylarında ise yüzde 5 olmak üzere kümülatif yüzde 36.8 oranında artış sağlandığına dikkat çekti. 
     Oral açıklamasında, ''Açıklanan enflasyon rakamlarına göre yüzde 41.5 39.5 artı 2 puan kümütatif maaş artışını sağlamak amacıyla 15 Eylül tarihinden geçerli olmak üzere yapılacak ek artış oranını belirleyen Bakanlar Kurulu Kararı Taslağı Bakanlar Kurulu'na sevk edilmiştir'' dedi. 
     Bakan Oral, Bakanlar Kurulu Kararı'nın tekemmül etmesini takiben 15 Eylül'den geçerli olmak üzere maaş artışını sağlayacak tel emrinin ilgili saymanlıklara iletileceğini bildirdi. Devam eden 2002 yılı bütçe çalışmalarının Yüksek Planlama Kurulu'na ve hükümete sunulacak noktaya doğru ilerlediğini kaydeden Bakan Oral, 2002 yılı bütçesinin programın en önemli dilimi olacağını, üretim ve istihdam, sağlıklı bir kamu maliyesi ile birlikte programın birinci önceliğe sahip hedefi özelliği taşıdığını belirtti. İlk defa 2002 yılında performans bütçeleme süreçleri ve yeni bütçe kod yapısının pilot olarak uygulanmaya başlanacağına işaret eden Oral, girdi bazlı bütçelemeden çıktı bazlı bütçeleme sistemine yönelik önemli bir adım atıldığını ifade etti. 







</TEXT>
</DOC>
