<DOC>
<DOCNO> 1921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur22.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtbank davası açıldı 
</HEADLINE>
<TEXT>

     İstanbul DGM Cumhuriyet Savcılığı, 2.5 aydır yürütülen soruşturma sonucu Tasarruf Mevduatı Sigorta Fonu’na devredilen Yurtbank’la ilgili davayı açtı. 
     Davanın iddianamesinde, bankanın eski sahibi Ali Avni Balkaner’in, "Cürüm işlemek için teşekkül oluşturmak" ve "Banka yoluyla dolandırıcılık" suçundan 2456 yıl 7 ay ile 6471 yıl arasında ağır hapis ve edindiği haksız menfaatin 2 katı ağır para cezasına çarptırılması istendi. 
     İstanbul DGM Cumhuriyet Başsavcısı Aykut Cengiz Engin tarafından verilen bilgiye göre, Yurtbank’ın sahipleri ve bazı yöneticileri hakkında, Bankacılık Düzenleme ve Denetleme Kurulu ile Yurt Ticaret ve Kredi Bankası A.Ş vekillerinin başvuruları üzerine, Cumhuriyet Savcıları Muzaffer Yalçın ve Turan Çolakkadı tarafından yapılan hazırlık tahkikatı tamamlandı. 
     Cumhuriyet Başsavcılığı’nın 2000 2272 hazırlık sayılı iddianamesi ile İstanbul DGM’de kamu davası açıldığı belirtilerek, hazırlık tahkikatında toplanan delillere göre, bankanın eski sahibi Ali Avni Balkaner’in, TCK.’nın "Cürüm işlemek için teşekkül oluşturmak ve bu teşekkülde yönetici olmak" suçunu düzenleyen 313 1 ve 4, "Banka yoluyla dolandırıcılık" suçunu düzenleyen 504 3’ncü maddesine göre cazalandırılması istendi. 
     Davanın iddianamesinde müşteki sayısının 718 olduğu belirtilerek, Ali Avni Balkaner’e verilecek cezanın bu sayının bir fazlasının uygulanarak verilmesi öngörüldü. 
     Buna göre, iddianamede Balkaner hakkında, üzerine atılı suçlardan toplam en az 2456 yıl, en fazla 6471 yıl ağır hapis cezası isteniyor. Balkaner’in, haksız edindiği paranın 2 misli ağır para cezasına çarptırılması da öngörülüyor. 
     




</TEXT>
</DOC>
