<DOC>
<DOCNO> 38898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/spor/ytan.html </URL>
<DATE> 2001/08/25/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzonspor keyif veriyor 
</HEADLINE>
<TEXT>

     Tamam... Trabzonspor’un güvendiği dağlarına karlar yağdı. Top kullanma becerisi yüksek oyuncular ve özellikle Brezilyalılar inanılmaz pas hataları yaptılar. Evet... Çok rahat ve de çok kolay pozisyonlardaki top kayıpları Trabzonspor’un oyun kurgulamasını olumsuz yönde etkiledi. Ama Trabzonspor’un ilk yarıda dört net pozisyonu ve bir de golü vardı. Sommers, Aurello, Da Silva’nın hiç de yabana atılmayacak pozisyonları ilk yarıda farkın kaçmasına yol açtı. 
     Şunu kabul etmek gerekir. Trabzonspor’un dördü yabancı olan bu kadrosu çok genç. Puan mücadelesindeki bu kıran kırana bir savaşı kaldıracak güçte değil. Dünyanın öbür ucundan gelmişler, havasını, suyunu, huyunu, tercih ve taleplerini bilmediğiniz 30 bin kişinin önünde top oynamak öyle kolay değil. Adamın kimyası bozulur. 
     Trabzonspor, Gökdeniz’in kullandığı sağ dış kulvarı geçen iki haftaya oranla bu kez biraz daha fazla kullandı. Trabzonspor’un top kayıplarının getirdiği olumsuzluğun yanı sıra ilk yarıda bir başka yetersizliği daha yaşadı. O da Marco Aurello’nun kazandığı her topla kendi ekseni etrafında dönmesi. Görevi gereği Sambacı dikine oynasa Trabzonspor hücumda daha etkin olacak. 
     Ne var ki, Trabzonspor savaşıyor ve boğuşuyor. Kazanmak için canını - dişine takıyor. Trabzonspor’da yardımlaşma, kademeye girme ve paylaşım mükemmel... Defansta Mehmet Kahraman ve Macit’in ilk toplara müdahalesi, ön liberoda Jarro’nun akın karşılaması da aynı oranda güzel. 
     Hızlı düşünüp, çabuk oynadığı zaman Trabzonspor’un seyrine doyum olmuyor. Hele farkı bulduktan sonra. 
     Ve bir de elbette Hami... Onun da üretimine doyum olmuyor. Klasik füzeleri insanı kendinden geçiriyor. 
     Erol Ersoy mükemmel bir müsabaka yönetti. Pozisyon ve faul kaçırmadı, bravo doğrusu. Bursaspor’un ilk goldeki ofsayt ve üçüncü gol öncesi faul itirazları bize göre yersizdi. 
     



 SPOR 























</TEXT>
</DOC>
