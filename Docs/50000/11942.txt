<DOC>
<DOCNO> 11942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/yazar/uras.html </URL>
<DATE> 2001/03/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hayat devam ediyor 
</HEADLINE>
<TEXT>

     Piyasayı iyi bilen bir büyüğüm, "Evladım" demişti, "Mısır Çarşısı’nın arkasına dolanacaksın. Kurukahveci Mehmet Efendi’nin önündeki kahve kuyruğuna, Hasırcılar Sokağı’ndaki Namlı Bakkaliye’deki pastırma ve turşu kuyruğuna bakacaksın. Dükkanlar kalabalık ise, kuyrukta müşteri var ise, halkın durumu iyidir. Müşteri yok ise, halkın durumu kötü demektir." 
     Büyük sözü dinlerim. Hafta sonu Kapalıçarşı turuna, Kurukahveci Mehmet Efendi’nin dükkanının önünden başladım. Hafta sonu olmasına rağmen dükkanın önünde bırakınız kuyruk, müşteri bile yoktu. Namlı Bakkaliye’ye girdim. Turşular, sucuklar, pastırmalar dizi dizilmiş müşteri bekleniyor. Kasadaki iki bayandan biri gitmiş. Normalde kalabalıktan yaklaşılamayan pastırma tezgahında tek müşteri yok. Pastırmalar ağzının suyunu akıtıyor. Kuşgömü’nün kilosu 17 milyon 800 bin lira. 
     Fincancılar Caddesi’nin iki yanına sıralanan manifaturacılar toptan mal satıyor. Anadolu’ya mal yolluyor. Sırt hamalları yere çökmüş iş bekliyor. Fincancılar’daki hamal bölüğünün yüz tayfası var. Tayfaların hepsi Malatya’nın Pötürge’sinden. Bölükbaşı Şükrü Öztürk "çay ısmarlamakta ısrarcı oldu". "Abi" diyor, "Günde üç - dört kamyon yüklüyoruz. Anadolu bu kadar mal çekiyor." 
     Kapalıçarşı’da dikkatimi çeken, kiralık dükkan sayısının fazlalığı oldu. Ortalıkta ne yabancı, ne yerli müşteri dolanıyordu. Dükkan sahipleri kapıda müşteri bekliyordu. 
     Tahtakalede "neler var, neler yok" diyerek Tomruk Sokak boyunca yürüdüm. Yolun iki yanındaki işportacılar tezgahları toparlamış. Emniyet müdürü sokağa iki polis göndermiş, üç aydır polisler işportacıların tezgah açmasına izin vermiyor. Tezgah sahipleri "Abi, bu güç günlerde perişanık .." diye inliyor. Polis de üzgün. "Abi benim de içim sızlıyor ama emir emirdir" diyor. 
     Piyasa şaşkın. İnsanlar neyi beklediklerini bilmeden bir şeyler bekliyor. Ama hayat devam ediyor... 
     
     





Küçük ilanlar 


Herkese de banka olmaz 


Emel, evindeki o erkek kim 


Son şans Yeni reçeteyle Ulusal Program... 


Siyasetin ortası Sinema 


Nankör kediler partisi 


Süngümüz düştü... 


Su ve telefon 


Taliban, Mona Lisa’yı ele geçirdi 


İktisatçılar 


CHP'nin solu 


Çetin ceviz 


Hayat devam ediyor 


</TEXT>
</DOC>
