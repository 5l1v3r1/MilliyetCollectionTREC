<DOC>
<DOCNO> 37285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur03.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste Saadet ve Ak Parti arasında koridor savaşı... 
</HEADLINE>
<TEXT>

     Saadet Partisi, FP'den ayrılan milletvekillerinin kurduğu Adalet ve Kalkınma Partisi ile, Meclis'te odalarının aynı koridorda bulunmasını istemiyor. 
     Fazilet Partisi'nin kapatılmasıyla kurulan Saadet Partisi ile Adalet ve Kalkınma Partisi'nin Meclis'te komşu olmak istememesi oda sıkıntısına yol açtı. 
     Meclis Başkanlığı, bugün grup kuran Adalet ve Kalkınma Partisi'ne kapatılan FP'nin grup yöneticilerinin kullandığı odalardan bir bölümünü önerdi. Daha önce kurulan Saadet Partisi grup yöneticilerinin odalarının da bulunduğu bu koridorda iki partinin komşu olmak istememesi sorun yarattı. 
     Ak Parti'nin şimdilik FP'den kalan odaları kullanacağı, ancak Meclis yeni yasama yılına başlamadan önce başka odaların tahsis edilmesini isteyeceği bildirildi. Bu durumda Saadet Partisi'nin odalarının bulunduğu koridorun en sonundaki komisyon odalarının bölünerek Adalet ve Kalkınma Partisi'ne verilmesi bekleniyor. 
     Bu odalardan çıkmak zorunda kalacak olan komisyonların rahat çalışabilmelerini sağlamak üzere de halen Anavatan Partisi tarafından kullanılan Grup Yönetim Kurulu toplantı salonunun bu partiden geri alınmasının düşünüldüğü bildirildi. 
     

</TEXT>
</DOC>
