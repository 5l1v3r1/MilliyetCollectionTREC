<DOC>
<DOCNO> 46383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sontur11.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de 400 kaçak.... 
</HEADLINE>
<TEXT>

     İzmir'in Seferihisar İlçesi Sığacık mevkii sahilinde, bir balıkçı teknesiyle yurtdışına kaçma hazırlıkları yapan Türk ve yabancı uyruklu çok sayıda kaçak yakalandı. 
     Alınan bilgiye göre, Sahil Güvenlik Ege Deniz Bölge Komutanlığı'na bağlı ''TGSG-67'' botu, Gök Liman mevkiinde, denize açılma hazırlıkları yapan Edremit Limanı'na kayıtlı ''Kartal 9'' adlı balıkçı teknesini durdurdu. Teknede yapılan aramada, Yunanistan adalarına kaçmak için bölgeye geldikleri belirlenen çok sayıda kaçak bulundu. 
     Balıkçı teknesi, Sığacık Limanı'na çekildi. 
     Tekne kaptanının denize atlayarak kaçmayı başardığı, birinin düşük yapma ihtimali bulunan iki hamile kadın ve ayağı kırık bir erkeğin, ekiplerce Seferihisar Devlet Hastanesi'ne sevk edildiği bildirildi. 
     Sayıları açıklanmayan, ancak 350 - 400 arasında oldukları tahmin edilen kaçakların sorgularının sürdürüldüğü belirtildi. 
     






</TEXT>
</DOC>
