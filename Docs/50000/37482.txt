<DOC>
<DOCNO> 37482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur19.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer "Hiçkimse politik çıkar için dini kullanamaz" 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'de laiklik ilkesinin gereği olarak devletin sosyal, ekonomik, siyasal ya da hukuksal açıdan din kurallarına dayandırılamayacağını belirterek, laikliğin ulusal birliğin temel taşı olduğunu söyledi. Sezer, hiçkimsenin kişisel ya da politik çıkar sağlamak amacıyla dini kullanamayacağını belirtti. 
     Nevşehir'de düzenlenen Hacı Bektaş Veli şenliklerine katılarak bir konuşma yaptı. Sezer, Atatürk'ün çağdaş ve dinamik bir yapıyla kurduğu laik, demokratik Türkiye Cumhuriyeti'nin insan haklarına saygılı bir hukuk devleti olduğunu söyledi. Sezer, çağdaşlığın, demokrasinin ve hukuk devletinin temeli olan laikliğin, Türkiye Cumhuriyeti'nin kuruluş ve varoluş felsefesinin özü ve değiştirilemez niteliği olduğunu vurgulayarak, laiklik ilkesinin gereği olarak devletin sosyal, ekonomik, siyasal ya da hukuksal temel düzeninin din kurallarına dayandırılamayacağını söyledi. 
     Sezer, şöyle devam etti "Kutsal din duyguları devlet işlerine ve politikaya karıştırılamaz. Temel hak ve özgürlükler, din ve mezhep ayrımı yaratmak ya da bu kavram ve görüşlere dayalı bir devlet düzeni kurmak amacıyla kullanılamaz. Hiç kimse, kişisel ya da politik çıkar sağlamak amacıyla dini, din duygularını ya da dince kutsal sayılan değerleri kötüye kullanamaz. Hiç kimse, dini inanç ve düşüncelerinden ve dini inancının gereklerini yerine getirip getirmemesinden dolayı kınanamaz ve suçlanamaz. Laiklik, ulusal birliğimizin temel taşıdır." 
     Hiçbir kişiye, aileye, zümreye ya da sınıfa ayrıcalık tanınamayacağını kaydeden Sezer, devlet organlarının tüm işlemlerinde yasa önünde eşitlik ilkesine uygun olarak hareket etmek zorunda olduklarını söyledi. 
     Önemli bir dönemeçteyiz 
     Cumhurbaşkanı Sezer, Türkiye'nin bugün önemli bir dönemeçten geçtiğini belirterek, içinde bulunulan güç koşullar ile ekonomik sıkıntıların birlik, dirlik ve dayanışmanın artırılmasını zorunlu kıldığını bildirdi. 
     Yaşanan ekonomik sıkıntıların aşılmasında toplumun tüm kesimlerine ve tüm yurttaşlara görev düştüğünü vurgulayan Sezer, özel çıkarların bir yana bırakılarak, ülkenin geleceğinin ve toplumsal çıkarların ön planda tutulmasının zorunluluğuna dikkat çekti. Sezer, şöyle konuştu 
     "Tarihi boyunca karşılaştığı tüm güçlüklere karşın, birlik ve esenlik içinde birarada yaşama başarısını gösteren Türk Ulusu'nun, bugünkü sıkıntılarını da elbirliğiyle aşacağı kuşkusuzdur. Türkiye, çağdaş uygarlık yolunda hızla ilerlemeyi, kalkınarak güçlenmeyi ve gelişmeyi sürdürecek, dünyanın önde gelen ülkeleri arasında hakettiği yeri alacaktır. Bu, ulus olarak temel ereğimizdir. Ulusumuza, devletimize ve demokrasimize inancımızı her koşulda korumamız, aydınlık bir geleceğin kurulabilmesinin de anahtarıdır." 
     Daha güzel yarınlar için, yaşamın her alanında çatışma yerine uzlaşmayı, kavga yerine hoşgörüyü, karanlık yerine aydınlığı seçmek gerektiğini belirten Sezer, "21'inci yüzyıla girerken Yüce Atatürk'ün 'Gerçek yol gösterici ilimdir' sözü gibi, Hacı Bektaş Veli'nin 'İlimden gidilmeyen yolun sonu karanlıktır, düşünce karanlığına ışık tutanlara ne mutlu' sözleri de bugünümüzü ve geleceğimizi aydınlatmaktadır" dedi. 







</TEXT>
</DOC>
