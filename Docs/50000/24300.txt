<DOC>
<DOCNO> 24300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko22.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ekonomi bakanlığını yürütmesi beklenen Tremonti ile görüştü 
</HEADLINE>
<TEXT>

     İtalya'nın başkenti Roma'ya bugün beraberinde bir heyetle gelen Devlet Bakanı Kemal Derviş, ilk olarak İtalyan Meclisi'ne giderek, yeni kurulacak hükümette Ekonomi Bakanlığı'nı yürütmesi beklenen Giulio Tremonti ile özel bir görüşme yaptı. 
     Derviş, Forza İtalya Partisi'nin çalışma odasında yapılan ve yaklaşık yarım saat süren görüşme sonrasında basına yaptığı açıklamada, ''çok olumlu ve iyi bir görüşme oldu. Ben onlara ekonomik programı anlattım, onlar da bana İtalya'nın ekonomik durumunu ve 2002 yılında Euro'ya geçme hazırlıklarının ne aşamada olduğunu anlattılar'' dedi. 
     Derviş, İtalyan Meclisi'ne yaptığı ziyaret sırasında, halen Dışişleri Bakan Yardımcılığı görevini yürüten Umberto Reanieri ile de ayaküstü sohbet etti. 
     Derviş ve beraberindeki heyet daha sonra Türkiye'nin Roma Büyükelçiliği binasında, aralarında Pirelli, Fiat, Telekom-İtalya, İveco ve Agip gibi birçok önemli firmanın yetkilileri ile Confindustria İtalya Sanayicileri Konfederasyonu temsilcilerinden oluşan 30 kişilik bir heyetin de bulunduğu öğle yemeğine katıldı. Devlet Bakanı Derviş'in, öğleden sonra İtalyan Hazine ve Maliye Bakanlığı yetkilileri ile bir görüşme yapması beklenirken, akşam da Bretton-Wood Enstitüsü tarafından düzenlenen akşam yemeğinde ''21. Yüzyıl Dünya Ekonomisinde IMF ve Dünya Bankası'nın Rolü'' konulu bir konuşma yapacak. Derviş, İtalya'ya geliş sebebi olan Avrupa Üniversitesi Enstitüsü'nün düzenlediği konferansa katılmak üzere yarın da Floransa kentine geçecek. Alınan bilgiye göre Bakan Derviş, Roma'dan Floransa kentine tren ile geçecek. Derviş'e İtalya gezisi sırasında eşinin yanı sıra TÜSİAD üyesi Aldo Kavlowski, Maurizio Magnabosco, Alberto Moggi, Alessandro Guerrera, Guiseppe Farina eşlik ediyor. 







</TEXT>
</DOC>
