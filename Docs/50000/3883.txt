<DOC>
<DOCNO> 3883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun09.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times "Anma günü Türkiye ile ilişkileri bozacak" 
</HEADLINE>
<TEXT>

     İngiltere’de yayımlanan The Times gazetesi, Cumartesi günü Londra’da Prens Charles’ın da katılımıyla yapılacak "Yahudi soykırımı kurbanlarını anma gününe" Ermeni toplumu temsilcilerinin de son anda dahil edilmesinin Türkiye’yi kızdıracağını yazdı. 
     Gazetede çıkan yazıda, Kraliçe Elizabeth’in katılmayacağını resmen açıkladığı bu ilk anma töreninin daha yapılmadan büyük tartışmalara yol açtığı hatırlatılarak, gecenin canlı yayınını yapacak olan BBC-2 TV’sinin de hükümetin bütün programın kontrolünü ele geçirmesine izin verdiği için eleştirilerden payını aldığı kaydedildi. 
     Yazıda, İçişleri Bakanlığı’nın, Ermeni temsilcilerinin anma programında istedikleri gibi yer almalarına Dışişleri Bakanlığı’nın ticari kaygıları öne sürerek yaptığı müdahale sonucu engel olduğu öne sürülerek, sonuçta Ermeni temsilcilerinin sadece konuk olarak geceye katılmaları noktasına gelindiğini bildirdi. 
     Yahudi lobilerinin büyük bölümünün de İngiltere’nin hazırladığı anma programı ve çizilen çerçeve üzerinde büyük memnuniyetsizlikleri bulunduğu belirtilen yazıda, bu lobilerin temsilcilerinin, İngiltere’nin yaklaşımı yüzünden bu anma gününün birkaç yıl içinde önemini yitirerek, "Diana’yı anma günleri" gibi silinip gitmesinden endişeli oldukları vurgulandı. 
     İngiliz hükümetinin Ermeni toplumu temsilcilerinin heyet halinde gecede yer almalarına izin vererek büyük bir risk aldığı kaydedilen yazıda, "Diplomatik ilişkiler büyük krize girebilir" uyarısında bulunuldu. 
     Ermenilerin anma törenlerinde yer alması konusunun parlamentoda da büyük bir bölünmeye yol açtığı belirtilen yazıda, Londra-Ankara ilişkilerini zedeleme ihtimali büyük olan soykırım iddiaları konusunda da hatırlatmalarda bulunuldu. Yazıda, daha ziyade Ermeni lobilerinin görüşleri doğrultusunda toparlandığı anlaşılan bu bilgilerden sonra, İngiltere’nin resmi görüşünün ise soykırım yapıldığı öne sürülen dönemde Doğu Anadolu’da meydana gelen olayların bir soykırım olarak adlandırılamayacağı şeklinde olduğuna dikkat çekildi. 
     Anma gününün baştaki planında 1939 yılındaki ve sonraki olayların bulunduğu ve sözde Ermeni soykırımının programa son bir-iki günde Ermeni lobilerinin baskılarıyla alındığı belirtilen yazıda, geceye ikisi o günkü olayları yaşamış yaklaşık 20 kişilik bir Ermeni heyetinin davet edildiği ifade edildi. 
     1915-1916 olaylarını yaşadıkları öne sürülen 90 yaşlarında Yerevant Shekerdenian ve Anig Bodossian’ın yanı sıra Ermeni toplumunun dini liderlerinin de gecede bulunacakları hatırlatılan yazıda, İngiltere’nin, bu durumun kendisine de Fransa’da olduğu gibi "pahalıya patlamasından korktuğu" bildirildi. 
     




</TEXT>
</DOC>
