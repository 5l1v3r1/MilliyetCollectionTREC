<DOC>
<DOCNO> 31887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/soneko17.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıların gözü Tekel'in pazarında 
</HEADLINE>
<TEXT>

     Özelleştirmeden sorumlu Devlet Bakanı Yılmaz Karakoyunlu, yeni Tütün Yasası ile birlikte İngiliz Imperial Tabacco, Alman Reestma ve İspanyol ve Fransız ortaklığı olan Altadis'in Tekel ile ilgilendiğini söyledi. 
     Cumhurbaşkanı Ahmet Necdet Sezer tarafından veto edilen ve Tütün üretimi ve satışı ile Tekel'in özelleştirilmesine ilişkin düzenlemeleri kapsayan 4685 Tütün Yasası ile ilgili hükümetin görüşlerini açıklayan Karakoyunlu, veto gerekçelerinden olan Tekel'in fabrikalarının ve işletmelerinin değerinin altında satılması olasılığını gerçekçi olmadığını söyledi. 
     Bu alanda faaliyet gösteren dünya firmalarının Tekel ile ortaklık kurmak istediklerini anlatan Karakoyunlu'nun sözlerine Tekel üst yönetimi açıklık getirdi. Buna göre, Tekel'in markalarının piyasada etkisinden dolayı yabancı şirketler Tekel'in Ballıca, İstanbul ve inşaatı biten Akhisar sigara fabrikaları ile ortaklık şeklinde işbirliği niyetindeler. 
     Bakan Karakoyunlu, yeni tütün yasasıyla, çiftçileri keyfi tütün üretmek yerine, Türkiye'de sigara endüstrisinin, tütün mamülleri endüstrisinin ihtiyacı olan miktarda ve kalitede tütün üretmeye yöneltmenin amaçlandığını bildirdi. 
     Karakoyunlu, uzun yıllardan beri uygulanan popülist politikalar sonucunda tütün üretiminin artırıldığını vurgularken, 'talebi bulunmayan ürünler Tekel'e satın aldırılarak, tütünde stok dağları oluşturulmuştur. Halen 1991 yılından bu yana alına gelmekte olan ve Tekel depolarında muhafaza edilen 500 bin ton tütün stoku mevcuttur' dedi. 
     Bundan dolayı Tekel'in Haziran 2001 tarihi itibariyle tütün alımlarından kaynaklanan görev zararının yaklaşık 2 katrilyon lira olduğunu ve bedelin halen Tekel'e ödenmediğini söyleyen Karakoyunlu, bu bedelin vergi borcu ile mahsubuna da müsaade edilmediğini bildirdi. 
     Devlet Bakanı Yılmaz Karakoyunlu, sigara ithalatıyla birlikte Türkiye'nin yabancı sigara cennetine çevrileceği iddialarının de doğru olmadığını ifade ederken, Sigara ithalatında fiyatın aşağı yukarı 6 milyon liraya yaklaştığı bir yerde, herhangi bir firmanın bir sigara ithal etmesi söz konusu olamayacağını belirtti. 
     Karakoyunlu,'Çünkü sözü edilen sigaraların Türkiye'deki üretim esaslarına göre teşekkül etmiş satış fiyatları, 1.5 milyon lira civarındadır. İthal edilmesi durumunda her bir sigaranın satış fiyatında aşağı yukarı 3.5 - 4 milyon lira gibi bir zararın söz konusu olduğu dikkate alınırsa, bu sigaraların herhangibir şekilde ithal yoluyla Türkiye'ye getirileceğini beklemek mümkün değildir.'' 
     Nitekim 1999, 2000 ve 2001 yıllarında hiçbir şekilde Türkiye'de sigara ithalatı yapılmadığına dikkati çeken Karakoyunlu, eldeki mevcut istatistiklere göre sadece 1999 yılında ithalatta numune olması kaydıyla 60 bin adet sigara ithalatının yapıldığını vurguladı. 
     'Yılda 2 bin ton veya 2 milyar adet adet sigara ürütenlerin, serbestçe o markadan sigara ithal edebileceklerine'' ilişkin, yasanın 6. maddesindeki hükmün yeni bir hüküm olmadığını vurgulayan Karakoyunlu, ''Bu hüküm 1986 yılında 3219 sayılı yasanın 17 maddesi ille ona dayalı çıkarılmış bulunan Bakanlar Kurulu kararının 5. maddesinde bu yetki tanınmış ve 1986 yılından bu yana da hukuk olarak ithal yetkisi sağlayan hükmüyle uygulamaya konulmuştur. Sadece bu kanunla bunun getirildiği iddiası doğru değildir'diye konuştu. 
     Ayrıca 2 bin ton veya yılda 2 milyar adet sigara üretenlerin hepsinin, 'ithal edecekleri sigarayla ülkeyi yabancı sigara cennetine çevireceği' iddialarını da abartılı bulan Karakoyunlu, eldeki istatistiklere göre yabancı sigara imalatında 2 bin ton veya 2 milyar adet yıllık üretimin miktarını aşan sadece 4 sigara bulunduğuna işaretetti. Karakoyunlu şöyle devam etti 
     'Bunlar Marlboro, Parliament, Winston ve Montecarlo sigaralarıdır. Bu sigaraların ithaline serbestliği varmış gibi gözükmekle birlikte, ithal sigara, üretilecek sigarayla kıyaslandığında Türkiye için fevkalade pahalıdır. Bugün duty free shoplar için Tekel'in ithal etmiş olduğu sigara fiyatını esas almak suretiyle herhangi bir şekilde bir sigarayı ithal etmeye kalktığımızda, uygulanmakta olan yaklaşık 10 vergi ve tütün fonuyla birlikte, bir sigaranın maliyeti neredeyse 6 milyon liraya gelmektedir. 5 milyon 908 bin liraya...'' 
     Devlet Bakanı Karakoyunlu, bir soruyu yanıtlarken de, Başbakan'ın direktifleriyle 4 Bakanın bir araya gelerek, tütüne alternatif ürün projelerinin altyapılarının hazırlanmasına yönelik çalışmaları yapmakla görevlendirildiğini bildirdi. Karakoyunlu, Tütün Yasası'nı Cumhurbaşkanı'na aynen gönderip göndermeyeceklerine ilişkin soruya karşılık da, şunları söyledi 
     'Sayın Cumhurbaşkanımızın gönderdiği gerekçelerle ilgili, Bakanlar Kurulu'nda ben malumat arz ettim. Şimdi sizlere de arz ettiğim malumat o malumattır, o bilgilerdir. Sayın Başbakanımız dünkü görüşmelerinde, dünkü açıklamalarında bunda Eyül ayının bekleneceğini ifade ettiler.' 







</TEXT>
</DOC>
