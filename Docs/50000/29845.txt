<DOC>
<DOCNO> 29845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/ekonomi/eko08.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışı vergisi 100 dolar olacak 
</HEADLINE>
<TEXT>

Vergi Dünyası MUSTAFA ÖZYÜREK 
     Son ek vergi paketi, vergileme ilkelerine ters düşen hükümleri ve hazırlanış biçimi ile çok tartışıldı. Önce Başbakanlık’ta hazırlandığı belirtilen bir taslağın bakanların imzasına açıldığı haberleri geldi. Başbakanlık’ta hazırlanan taslak, Kurumlar Vergisi, Gelir Vergisi, KDV, Gümrük Vergisi beyannameleri ile diğer beyannamelerden maktu vergiler alınmasını öngörüyordu. Ayrıca bankalarca açılacak vadeli mevduat hesaplarından, uçak biletlerinden birer milyon, cep telefonlarından 1.5 milyon, otomobillerden 12 milyon, yurtdışı çıkışlarından 50 dolar vergi alınması düşünülmüştü. 
     Ek vergi alınması öngörülen vergi beyannameleri, tapu işlemleri üzerinden şu anda Damga Vergisi, eğitime katkı payı ve Özel İşlem Vergisi olarak çeşitli vergiler alındığı, cep telefonundan eğitime katkı payı, Özel İşlem Vergisi gibi maktu vergiler, konuşma ücretlerinden KDV ve özel iletişim vergisi olarak nispi vergiler alındığı dikkate alındığında bir koyundan çok post çıkarılmaya çalışıldığı sonucuna varılıyordu. 
     
Özel işlem vergisi artabilir      Ayrıca Özel İşlem Vergisi’ni 10 katına kadar artırma yetkisi olduğu düşünülünce istenen ek vergiler için yeni kanun çıkarılması teknik olarak gereksiz oluyordu. 
     Maliye Bakanlığı devreye girerek, Bakanlar Kurulu yetkisinde olan düzenlemeleri dışında bırakarak, mevduat hesaplarına, 1 milyon Özel İşlem Vergisi ve yurtdışına çıkacak olanlardan 50 dolar harç alınmasını öngören dört maddelik bir tasarı hazırlandı, Meclis’te hızla görüşülerek yasalaştı. 
     Vergi mükelleflerinin ve kamuoyunun yeni ek vergi yasasında yer almayan, ancak daha önce Başbakanlık’ça hazırlanan taslakta yer alan düzenlemelerin Bakanlar Kurulu kararı ile yürürlüğe konulacağını ve düşünülen ek vergilerin Özel İşlem Vergisi olarak alınacağını unutmaması gerekir. 
     Yeni yasada yurtdışına çıkanlardan 50 dolar harç alınacağı, Bakanlar Kurulu’nun bu harç miktarını 100 dolara kadar çıkarabileceği hükme bağlanıyor. 1984 yılında çıkarılan 2985 sayılı kanunla yurtdışına çıkanlardan 100 dolar fon alınıyordu. Bu fon 21.03.1996 tarihinde kaldırılmıştı. 
     
Kelle vergisi gibi      Şimdi yurtdışı çıkışlarda önce 50 dolar harç alınacak sonra 100 dolara çıkarılacak. Bu vergi, kelle vergisi niteliğinde çağdışı bir vergidir. Vergisini ödediği kazancı ile döviz alıp yurtdışına çıkan vatandaşlara, yurtdışına çıktıkları için 50 dolar ceza kesilmiş oluyor. 
     Kanunda yurtdışına çıkış harcından muaf tutulacakları belirleme yetkisi Bakanlar Kurulu’na verilmektedir. Anayasa Mahkemesi’nin kararlarına göre istisna ve muafiyetlerin kanunlarla belirlenmesi gerekmektedir. Yasa bu açıdan Anayasa’ya aykırılık taşımaktadır. 
     Dışarıya açılmayı, küreselleşmeyi amaçlayan bir ekonomik programın uygulandığı, Avrupa Birliği’ne girmek için çabalandığı bir dönemde, yurtdışına çıkışı cezalandırmak akıl alır bir davranış değildir. 
     Bankalarda Türk lirası ve döviz olarak açılan vadeli hesaplardan, 1 milyon lira Özel İşlem Vergisi alınması hem çok düşük hasılat sağlayacak hem de vadeli hesap açılmasını caydıracak nitelikte bir vergi. 
     



 EKONOMİ 



















</TEXT>
</DOC>
