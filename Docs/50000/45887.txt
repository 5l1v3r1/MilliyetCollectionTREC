<DOC>
<DOCNO> 45887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/spor/yurundul.html </URL>
<DATE> 2001/10/09/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
İngiltere ve Almanya 
</HEADLINE>
<TEXT>

     Talihsiz İsveç maçından sonra Şenol Güneş’e yapılan küçük düşürücü ağır eleştiriler bizi çok üzmüştü. Kesinlikle Güneş’in savunucusu değiliz. Hatta Slovakya deplasmanında TRT’de yorum yaparken takım savunmasındaki hatalar yüzünden Güneş’i ilk 20 dakikada sürekli eleştirdik. Ancak İsveç maçında takım tertibi, taktik anlayış ve oyuncu değişiklikleri açılarından hiçbir teknik adam yanlışı yoktu. Rakip pozisyon bulamazken, en çok arzuladığı ölü top kazanamazken bir tesadüf golü attı. En çok kafamıza takılan konu da, "böyle şeker gibi bir grupta elimizi kolumuzu sallaya sallaya Japonya’ya gitmemiz gerekirdi. Güneş sayesinde baraj maçlarına kaldık" gibi oryantal yorumlardı. 
     Günümüz futbolunda garantinin olmadığını, belli bir ekole sahip İsveç’in bugüne kadar bir Dünya ikincisi, bir de Dünya üçüncüsü olduğunu, Hollanda gibi bir devin grubunda ilk ikiye giremediğini, Almanya’nın beraberlik yettiği kendi sahasındaki maçta skor avantajına sahipken, İngiltere’den beş gol yediğini bir ay evvel yazmıştık. 
     Bu konudaki haklılığımızı açıkça belgeleyen iki yeni canlı örnek şu anda karşımızda. İngiltere kendi evinde Yunanistan’ı yenerse grup birincisi olacak beraberliği son saniyede kurtarıp, Japonya’ya gidiyor. Aslında beraberlik yetmiyordu. Ama Almanya da kendi sahasında Finlandiya’yı yenemedi. Bu şok sonuçları alan İngiltere ve Almanya, Dünya kupalarının gediklilerinden. Sürekli üst sıraları zorlayan, şampiyonluklar kazanan takımlar. Biz ise 52 yıldır Dünya Kupası’na katılamadık. Bir ay sonra hayati önem taşıyan baraj maçları yapacağız. Artık kişisel suçlamaları, demogojileri, oryantal yorumları, "biz dememiş miydik" gibi küçük lafları bir tarafa bırakıp, ulusal takıma moral ve destek verelim. 
     



 SPOR 
























</TEXT>
</DOC>
