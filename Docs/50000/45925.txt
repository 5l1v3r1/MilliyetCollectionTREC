<DOC>
<DOCNO> 45925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun14.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan mülteci akınını önlemek için Afgan sınırına çit çekiyor 
</HEADLINE>
<TEXT>

     Pakistan hükümeti, Afganistan'dan mülteci akınını önlemek için sınıra çit çekmeyi planlıyor. 
     Edinilen bilgiye göre, uzun vadede mülteci sorununun önüne geçmek isteyen hükümet, sınıra yerleştireceği çitlerle Afganların Pakistan'a kaçışını engelleyecek. 
     ABD'nin hava harekatının ardından önemli çapta bir mülteci sorunuyla karşı karşıya kalan Pakistan, hasta ve yaşlılar dışında sınırı kimseye açmak istemiyor. 
     Hükümet, tüm önlemlere karşın, yine de sınırdan yasadışı geçişleri engelleyemiyor. 
     Yetkililer, tüm sınır boyunca çit çekmenin zorluğuna dikkat çekerek, sadece Afgan mültecilerin kaçak olarak Pakistan'a girebildikleri bölgelere bu önlemin uygulanabileceğini kaydediyor. 
     Bu işlemin pahalı olacağına dikkat çeken yetkililer, ancak kaçak girişleri önlemek için uzun vadede bunun şart olduğunu ifade ediyor. 
     






</TEXT>
</DOC>
