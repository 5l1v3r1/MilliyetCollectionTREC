<DOC>
<DOCNO> 49374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/yazar/bila.html </URL>
<DATE> 2001/10/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Cumhuriyet ve köy - kent 
</HEADLINE>
<TEXT>

     Cumhuriyetin 78. yılını bugün kutluyoruz. Değeri her geçen gün daha iyi anlaşılan, demokratik - laik Cumhuriyetimizin 78. yılını... 
     Afganistan görüntülerinden sonra, 21. yüzyılın eşiğinde dünyaya "örnek" olarak gösterilen, "model" olarak önerilen Türkiye Cumhuriyeti, yakasından paçasından çekiştirilmesine karşın, bugünlere ulaşabilmişse, bunu Atatürk'ün ileri görüşlülüğüne borçludur. Temelinin sağlam atılmış olmasına borçludur. 
     Atatürk'ün kurup gençliğe emanet ettiği Cumhuriyet, soyut bir kavram, kağıt üzerinde bir yönetim biçimi değildir. İçi dolu bir yaşam biçimi ve hedefidir. 
     Çağdaş uygarlığa onun bilimine, teknolojisine, ekonomisine, üretimine, refahına ulaşma, onu adil biçimde paylaşma, geliştirme ve yaşamadır. 
     Cumhuriyet modern yaşamdır... 
     Kitaptır, okuldur, hastanedir, yoldur, köprüdür, barajdır, elektriktir, çimentodur, çeliktir, arabadır, gemidir, uçaktır, bilgisayardır, uydudur... 
     Cumhuriyet'in 78. yılında açılışına katıldığımız Ordu - Mesudiye Çavdar Yöresi Köy - Kent Projesi bize bunları düşündürdü. 
     Atatürk Cumhuriyeti'nin temellerini daha da sağlamlaştırmak, onun gösterdiği hedefe daha çabuk varabilmek açısından, Çavdar köyünde gördüklerimizi, bir "Cumhuriyet modülü" olarak tanımlayabiliriz. Bu modüller çoğaldıkça demokratik - laik Cumhuriyet'in hedefine hızla yaklaştığı görüşülecektir. 
     Çavdar modülünde ne var 
     Küçük ölçekli modern bir kent var. Küçük ölçekli modern, açık bir ekonomi var. 
     Tam donanımlı çağdaş bir okul var. Tam donanımlı çağdaş bir sağlık merkezi var. Tam donanımlı çağdaş bir spor kompleksi var. Kız ve erkek çocukların birlikte okudukları, birlikte oynadıkları çevre düzenlemesi yapılmış köy merkezleri var. Ambulans var. İtfaiye aracı var. Kız ve erkek çocukların başına birlikte geçtikleri internete bağlı bilgisayarlar var. 
     Köylülerin küçük güçlerini birleştirerek kurdukları kalkınma kooperatifinin işletiminde orman ürünleri tesisi var. Köy - kent bünyesindeki dokuz köyün ihtiyaçlarını karşıladıktan sonra çevre köylere, ilçelere ihraç ettikleri mobilyaları, okul sıraları, sandalyeleri, çeşitli orman ürünleri var... 
     Özetle, çağdaş değerlerle örülmüş, ekonomisiyle, eğitimiyle, sağlığıyla, kadın - erkek eşitliğiyle, sosyal yaşamıyla, dünya bağıyla içi doldurulmuş bir küçük kent nüvesi var... 
     Cumhuriyet, demokratik, laik, ekonomik ve sosyal içeriğini bu örnek yaşam alanları ve seçimiyle yaygınlaştırmalı, sağlamlaştırmalı ve zenginleştirmelidir. 
     Bu çok zor ve pahalı bir olay mıdır 
     Değil. Çavdar Köy - Kenti'nden aktardığımız bu görüntünün maliyeti 50 trilyon lira. Köy - Kentlilerin deyişiyle, Türkiye'de en küçük yolsuzluk boyutu kadar .. 
     Köy - kentler, Cumhuriyetimizin çağdaş uygarlık düzeyini yakalamasına en fazla katkıyı yapacak kırsal kalkınma modeli olarak yaygınlaştırılmalıdır. 
     
     







Son nutuk 


Cumhuriyet ve köy - kent 


Uzun, "sıcak" bir kışa doğru 


Küreselleşme sona eriyor mu 


Tayyip Erdoğan olayı 


Cumhuriyet ve barış... 


Üniversite gençlik Cumhuriyet 


Bridget Jones komik değildir 


Demirel’e iki ay verelim, halletsin 


Mavi Yolculuk’ mevsimi bitti 


</TEXT>
</DOC>
