<DOC>
<DOCNO> 26137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/ekonomi/aeko.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank zirve’ye çıkıyor 
</HEADLINE>
<TEXT>

Bakan Derviş, MHP’li Devlet Bakanı Bal’ın karşı çıktığı Emlakbank’ın kapatılmasında kriz çıkmaması için başta Başbakan Ecevit olmak üzere koalisyon ortaklarından destek isteyecek 
     SERPİL ÇEVİKCAN Ankara 

     Açıklanan ekonomik programın aksamadan yürütülmesi konusunda büyük çaba gösteren ekonomiden sorumlu Devlet Bakanı Kemal Derviş, Telekom ve hububat alım fiyatlarının ardından bu kez Emlakbank engeliyle karşılaştı. 
     Telekom konusunda Ulaştırma Bakanı Enis Öksüz, hububat konusunda da Tarım ve Köyişleri Bakanı Hüsnü Yusuf Gökalp ile karşı karşıya gelen Derviş, bu kez de MHP’li Devlet Bakanı Faruk Bal’ın "Emlakbank kapatılmamalı" açıklamasıyla Uluslararası Para Fonu IMF karşısında zora girdi. 
     
     24 Haziran’a yetişmeli 
     Önceki gün New York’ta bir açıklama yaparak Emlakbank’ın kapatılmasına karşı olduğunu belirten Bal’ın bu demeci, Derviş’in tüm programını alt üst etti. 
     Bu hafta Emlakbank’ın kapatılmasına ilişkin yasayı Meclis’ten geçirmeyi ve 24 - 25 Haziran tarihlerinde yapılacak İcra Direktörleri toplantısında, IMF’den ikinci desteği almayı planlayan Derviş, Bal engeli ile karşılaştı. 
     
     Yeni kriz olmasın’ 
     Kulislere yansıyan bilgilere göre, Derviş Faruk Bal’ın "Emlakbank kapatılmamalı" açıklamasının ardından yakın çevresine şu değerlendirmede bulundu "Eğer Emlak Bankası’nın kapatılmasına ilişkin düzenleme yapılamazsa IMF icra direktörlerinin programımızı gözden geçirecekleri toplantı en az 15 - 20 gün ertelenir. Bu da yeni bir kriz demektir. Bu işi en kısa sürede çözmek zorundayız" 
     
     Liderlere mesaj 
     Derviş’in kamu bankalarının tek çatı altında toplanması ve rehabilite edilmesi konusunda IMF’ye verilen taahhüt gereği Emlak Bankası’nın da kapatılması gerektiğini söylediği belirtildi. 
     Derviş’in bugün başta Başbakan Bülent Ecevit olmak üzere koalisyon ortaklarına konunun aciliyetine ilişki bilgi vereceği ve Emlakbank konusunda bir kriz yaşanmaması için destek alacağı kaydedildi. 
     



 EKONOMİ 

























</TEXT>
</DOC>
