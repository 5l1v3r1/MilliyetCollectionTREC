<DOC>
<DOCNO> 13633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/soneko02.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Derviş'e destek çıktı, siyasilere "acele edin" dedi 
</HEADLINE>
<TEXT>

     TÜSİAD Başkanı Tuncay Özilhan, her geçen günün Türkiye'deki krizi derinleştirdiğini belirterek, ekonomik zorlukları aşmak için kaynak arayışındaki Devlet Bakanı Kemal Derviş'in programına destek çağrısında bulundu. 
     Türk-Amerikan Konseyi konferansına katılmak üzere Washington'da bulunan Özilhan, bir açıklama yayımlayarak, Türkiye'nin son ekonomik krizi arkasında bırakması için ekonomik programı uygulamaya yönelik yasaları çıkarması gerektiğini kaydetti. 
     Özilhan, Şubat ayında dövizin dalgalanmaya bırakılmasından bu yana bir ay geçmesine rağmen hükümetin henüz piyasaları ve halkı, krizi aşmak için gerekli adımları atacağı kararlılığında olduğuna ikna edemediğini ileri sürdü. Özilhan, ''Ankara'nın bu süreçteki tutumu, bizi ekonomik kriz üzerinde düşünmeye yönelttiği gibi, aynı zamanda siyasi bir krizle karşı karşıya olduğumuz noktasına götürüyor'' dedi. 
     TÜSİAD Başkanı açıklamasında, Brezilya, Arjantin, Şili ve Meksika'da güvenilirliğin kaybının, bankacılık sisteminde ciddi krizlere yol açtığını belirtirken, Türkiye'nin de benzer bir süreci yaşadığı ve kendi iç dinamiklerinin krizi genişlettiğini ifade etti. Açıklamada, Türkiye'nin istikrar programının, kamu sektörünün payını azaltmaya yönelik kritik adımların atılmaması, kamu bankalarının siyasetten arındırılmaması ve bankacılık sektöründe uluslararası standartların uygulamaya konulmaması yüzünden zarar gördüğü de belirtildi. 
     Özilhan, Devlet Bakanı Kemal Derviş'in temaslarının Washington'da olumlu yorumlandığını ve programı destekleme niyetinin çok güçlü olduğunu gözlemlediklerini de belirtti. 
     TÜSİAD Başkanı, ''önemli olan, bu desteğin zamanlı gelmesi ve yeterli miktarda olması. Her geçen gün, krizi derinleştiriyor'' dedi. Türkiye'nin hızla iç borç yükümlülüklerini kolayca karşılayabilmekten uzaklaştığını kaydeden Özilhan,''ekonomideki darboğazları aşabilmek için yabancı fonların sağlanması büyük önem taşıyor. Darboğazları aşabilmek, hükümetin yeni ekonomik program çerçevesinde yasal adımları atma kararlılığına dayanıyor'' ifadesini kullandı. 
     




</TEXT>
</DOC>
