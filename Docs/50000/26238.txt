<DOC>
<DOCNO> 26238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun21.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan McVeigh yorumu "İyiler kötünün hakkından geldi" 
</HEADLINE>
<TEXT>

     ABD Başkanı George Bush, Oklahoma'da 1995 yılında bir kamu binasını bombalayarak 168 kişinin ölümüne yol açan Timothy McVeigh'in idamı için, ''İyiler, kötünün hakkından geldi'' dedi. 
     Bush, Indiana'daki Terre Haute Cezaevi'nde zehirli iğneyle yapılan infazın ardından Beyaz Saray'da yaptığı konuşmada, Oklahoma bombacısının idamının, intikam değil, adalet anlamına geldiğini savundu. Bush, Oklahoma'da olanların herkesi çok incittiğini ve kayıpların hiçbir şekilde karşılanmasının mümkün olmadığını kaydetti. 
     Polis ve mahkemenin, McVeigh'in adalet önüne çıkarılmasında ve yargılanmasındaki çabalarını öven Bush, ''Ebedi adalet dağıtmak bizim işimiz değil'' dedi ve McVeigh'in ailesine de huzur diledi. McVeigh'in avukatı Robert Nigh da, idamdan sonra gazetecilere bir açıklama yaptı. Nigh'ın, çok üzgün ve gergin olduğu gözlendi. ABD'de ölüm cezası için moratoryum uygulanması çağrısında bulunan Nigh, ''McVeigh, herkesin zannettiğinin aksine, duyarlı biriydi. En çok düşündüğü şey, Terre Haute'deki bu cezaevinde kendisinden sonra ölüm sırasını bekleyen 20 mahkumdu. Bu mahkumların 18'inin siyah olduğunu görmezden gelemeyiz. İdam cezalarının daha çok siyahlara uygulandığı gerçeğini gizleyemeyiz. Biz, fakirleri ve siyahları idam ediyoruz'' dedi. 
     Nigh, yakınları öldürülenlerin, ölüm cezası uygulamasını ''iyileşme sürecinin bir parçası'' olarak görmemelerini istedi ve ''Bugün biz Tim McVeigh'in anne babasını, kızkardeşini de öldürdük. Onların acıları hiç geçmeyecek'' diye konuştu. 
     Bu arada, Adalet Bakanı John Ashcroft'un, Oklahoma'da kapalı devre televizyondan McVeigh'in idamını izleyen, kurbanların aileleriyle idamdan önce biraraya geldiği ve bu ailelere teşekkür ettiği belirtildi. Ashcroft, FBI'ın kısa süre önce bulduğu delillerin değerlendirilmesi için McVeigh'in idamını bir ay ertelemiş, ancak ikinci ertelemeye karşı çıkmıştı. 
     

</TEXT>
</DOC>
