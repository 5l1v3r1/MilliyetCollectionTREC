<DOC>
<DOCNO> 11619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/spor/spo06.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bizi kimse tutamaz" 
</HEADLINE>
<TEXT>

Kocaelispor Teknik Direktörü Hikmet Karaman, Samsunspor’u puansız göndereceklerini ileri sürdü, "Rakibimizi yenmemiz halinde çıkışımız engellenemez. Hedefimiz üç puan" diye konuştu 
     MUSTAFA BAĞDİKEN DHA 

     "Biz daha iyiyiz" 
     KOCAELİSPOR, konuk edeceği Samsunspor’u eli boş gönderip, haftayı üç puanla kapatmanın hesaplarını yapıyor. Teknik Direktör Hikmet Karaman, "Rakibimizi yenersek, bizi kimse tutamaz" dedi. Sakat Telat’ın dışında eksikleri bulunmadığını belirten Karaman, "Samsunspor çok iyi bir ekip. Ancak biz onlardan daha iyiyiz. Saha avantajını en iyi şekilde değerlendirip, maçtan üç puanla ayrılacağız" diye konuştu. 
     
     Taraftara çağrı 
     YEŞİL - Siyahlı taraftarlardan da destek isteyen Karaman, "Bu karşılaşmayı kazanıp, üst sıralara doğru tırmanışa geçeceğiz. Rakibimizi yendiğimiz takdirde çıkışımız engellenemez" ifadelerini kullandı. Maç saatini beklemeye başlayan Körfez ekibinde hafif sakatlıkları bulunan Pazin ve Orhan Ak iyileşti. Uzun bir sakatlık döneminin ardından takımla çalışmalara başlayan Mısırlı Ayman da hazır duruma geldi. 
     
     "Tansiyon yükselmesin" 
     SEZONUN ilk yarısında rakiplerini 1 - 0 yenmelerine rağmen, daha sonra cezalı futbolcu oynatmaları nedeniyle üç puanın silindiğini hatırlatan Teknik Direktör Hikmet Karaman, "Bazı kesimler bunu gündeme getirip, tansiyonu yükselmeye çalışıyor. Bu çok yanlış" dedi. Genç hoca, centilmence bir mücadele olmasını dileyip, "İki taraf da kazanmak istiyor. Zevkli ve çekişmeli bir karşılaşma olmasını diliyorum. Hak eden kazansın" dedi. 
     


 SPOR 


























</TEXT>
</DOC>
