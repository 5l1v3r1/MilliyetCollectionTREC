<DOC>
<DOCNO> 49540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/spor/yurundul.html </URL>
<DATE> 2001/10/30/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Takım ruhu 
</HEADLINE>
<TEXT>

     ALİ Sami Yen’de bu gece Şampiyonlar Ligi’nin başladığı yıldan beri en kritik grup maçı oynanacak. Galatasaray, alınacak neticeye göre ya ikinci tura yükselecek, ya UEFA’ya devam edecek, ya da Avrupa mesaisine havlu atacak. Aynı ihtimaller PSV için de geçerli. İşte iki takım açısından da böylesine hayati önem taşıyan bir maç. 
     PSV, alışılmış Hollanda ekolüyle ayağa çabuk pas yaparak, sahaya yayılan organize bir takım. İlerde çoğalma prensibi içinde orta saha çeşitlemeleri, kanat kombinezonları ve kişisel driplingler gibi çok yönlü ofansif girişimler sergiliyorlar. Bilhassa sağ kanat bindirmeleri can alıcı. Bu artılarının yanında eksileri de var. 90 dakika içinde zaman zaman kopukluklar gösteriyorlar. Kontrolü elden kaçırıyorlar. Takım savunmaları ve oyun disiplinleri Fransa temsilcisi Nantes ayarında değil. 
     Galatasaray, kilit isimlerini transferde kaybetmesine rağmen bugüne kadar iki kulvarda da beklenenin çok üstünde bir performans ortaya koydu. Sistem sayesinde makinanın dişlileri arıza göstermiyor. Lucescu eldeki kadronun yapısını göz önünde tutarak, kontrollü anlayışla yüksek tempoyu birleştiriyor. Bütün futbolcular oturmuş sistemin katkısıyla birbirlerini tamamlıyorlar. Yardımlaşmaya özen gösteriyorlar. Ayrıca Galatasaraylı futbolcular günümüzün ana stratejisini savunma güvencesini ihmal etmemek zihinlerine iyice monte ettiler. PSV’nin erken gol bulmak için düşündüğü şok hücum planlarında tuzağa düşmemek için dikkatli olmak şart. Önce rakibin ne yapmak istediğini ölçüp, biçmek gerekir. Galatasaray, bu gece pozisyon da bulur, gol de. Önemli olan gol yememek. 
     Bu maçın önemi büyük, tansiyonu yüksek. Galatasaray’da kısıtlı kadro dolayısıyla aşırı trafikten yorgunluk var. Ayrıca fazlaca baş ağrıtabilecek sakatlık problemleri de var. Ama bütün bunların yanında başarıyı getirecek en önemli faktörlerden olan takım ruhuna sahipler. 
     



 SPOR 

























</TEXT>
</DOC>
