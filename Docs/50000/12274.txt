<DOC>
<DOCNO> 12274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/dunya/dun02.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da en ırkçı Yunanlı 
</HEADLINE>
<TEXT>

     GÜVEN ÖZALP Brüksel 

     Avrupa Birliği'nin hazırlattığı bir çalışma, Birlik içinde yabancılara "iyi gözle bakmayan" ülkelerin başını Yunanistan'ın çektiği ortaya çıkardı. Yabancılara tahammül edemeyenlerin oranı, Yunanistan'da yüzde 27'ye çıkarken, bu ülkenin en yakın takipçileri Belçika ve Danimarka oldu. 
     Yunanistan, araştırmanın büyük bölümünde yabancılara karşı tutumuyla ilk sıraya yerleşirken, "bu ünvanını kaptırdığı alanlarda da" AB ortalamsının çok üstünde yer aldı. AB'de çalışmak için Müslüman ülkelerden gelenleri kabul etmeme oranının yüzde 68'e ulaştığı Yunanistan'da, bu oranın Doğu Avrupa'dan gelenler için yüzde 69'a çıkması dikkat çekti. 
     Yabancıların işsizlik oranını yükselttiğine inanan Yunanlıların oranı yüzde 85'i bulurken, bu kişilerin suç işleme potansiyelini ortalamadan fazla görenlerin oranı yüzde 81 oldu. 
     Günlük hayatının, başka bir ulustan insanların bulunması nedeniyle olumsuz etkilendiğini düşünen Yunanlıların oranı ise AB ortalamasının iki katından fazla bir oranla, yüzde 38 olarak belirlendi. 
     
     


 DÜNYA 











</TEXT>
</DOC>
