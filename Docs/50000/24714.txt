<DOC>
<DOCNO> 24714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sontur12.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Bal "Emlakbank'la ilgili düzenlemeyi ben istedim" 
</HEADLINE>
<TEXT>

     Devlet Bakanı Faruk Bal, Emlakbank'ın bankacılık bölümünün Devlet Bakanı Kemal Derviş ile ilgilendirilmesine ilişkin genelgenin düzenlenmesi talebinin kendi bakanlığından gittiğini söyledi. 
     Devlet Bakanı Faruk Bal, Başbakan Yardımcısı ve MHP Genel Başkanı Devlet Bahçeli'nin Almanya ve Fransa'yı kapsayan yurt dışı gezisinin ikinci bölümüne katılmak üzere Paris'e gitti. 
     Gazetecilerin sorularını da cevaplandıran Bal, Başbakan Bülent Ecevit'in, Emlakbank'ın bankacılıkla ilgili bölümünün Devlet Bakanı Kemal Derviş ile ilgilendirilmesine ilişkin yayınladığı genelge hakkındaki bir soru üzerine, konunun Türk kamuoyuna yanlış bir şekilde aksettirildiğini belirterk, şunları söyledi 
     ''Doğrusu şudur Şubat ayı içinde yaşadığımız kriz süreci içersinde 3 kamu bankası gecelik borçlanmalarında ihtiyaç duydukları yüksek paraları bulabilmek için piyasadan yüksek faizler vermek suretiyle borçlanma yoluna gitmişlerdi. Bundan dolayıdır ki, krizin 3 gününde gecelik faizler yüzde 7500'lere varmıştır. O aşamada, 3 kamu bankasının birbirlerine rakip olarak piyasalardan bu yükseklikle faizlerle borçlanmaları memleketimizin menfaatine bir sonuç doğurmuyordu ve krizi derinleştiriyordu. 
     İşte o aşamada biz MHP'nin milli menfaatlere olan hassasiyetini de ön plana çıkarmak suretiyle Emlakbank'ın bankacılıkla ilgili bölümünün bize yüklenmiş olduğu siyasi sorumluluktan feragat ettiğimizi açıklamıştık. Bu şu manaya geliyordu 3 kamu bankası bir üst kurulda yönetimleri birleştirilmek suretiyle birbirlerine rakip olmaktan ve yüksek faizle borçlanmaktan kurtarılıp aynı zamanda da yeniden yapılandırma prosedürü içersinde ortak hareket edebilme imkanına sahip olacaktı. Bu kararın gereği yerine getirilmiştir. 16 Nisan tarihinde Emlakbank'ın bir genel kurulu yapılmak suretiyle yeni yönetim seçilmiştir ve fiilen Emlakbank Kemel Derviş'in yönetimine geçti.'' 
     Bu şekilde gerçekleştirilmiş olan fiili durumun resmi olarak da düzeltilmesi gereğine işaret eden Bakan Bal, şöyle devam etti 
     ''Sayın Başbakan Ecevit'e, ben 15 gün önce yazdığım bir yazıyla fiilen Kemal Derviş'in yönetiminde bulunan Emlakbank'ın bankacılık bölümününü fili duruma uygun bir biçimde Sayın Derviş'in bakanlığı ile ilgilendirilmesini talep etmiştim. 
     Sayın Başbakan da bu talep doğrultusunda 2 bakan arasındaki görevleri dağıtmak ve koordine etme görevi ve yetkisinin gereği olarak bu genelgeyi düzenlemiştir. Bu genelgenin düzenlenmesi için talep bakanlığımızdan gitmiştir.'' 
     
     







</TEXT>
</DOC>
