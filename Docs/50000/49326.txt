<DOC>
<DOCNO> 49326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/ekonomi/eko01.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomide kritik hafta 
</HEADLINE>
<TEXT>

Bankalar ve ekonomi yönetimi bugün Derviş’in de katılımıyla toplanırken, sendika ve odalar kapsamlı toplantı yapacak 
     ANKARA Milliyet 

     Ekonominin gündemi, peşpeşe yapılacak önemli toplantılarla belirlenecek. Sendikalar, odalar ve sivil toplum kuruluşları bugün kapsamlı bir toplantıda biraraya gelecek. Aynı gün bankalar ve ekonomi yönetimi de, Devlet Bakanı Kemal Derviş’in başkanlığında toplanacak. Bu toplantıda, ekonominin canlandırılmasına yönelik tedbirler görüşülecek. 
     Türkiye Odalar ve Borsalar Birliği TOBB çağrısı üzerine sendika ve oda başkanları biraraya geliyor. Bugün yapılacak toplantıya TİSK, Türk-İş, Hak-İş, Türkiye Ziraat Odaları, Türkiye Esnaf Odaları Konfederasyonu başkanları katılacak. Toplantının tek gündemi Odalar Birliği’nin hükümetle yaptığı görüşmeler neticesinde ortaya çıkan somut önerileri işçi, işveren ve esnaf kesimiyle paylaşılması. 
     TOBB’un önerileri aynı gün akşamı Kemal Derviş’in başkanlık edeceği toplantıda da ele alınacak. istanbul’da yapılacak bu toplantıya bankalar, Hazine, Bankacılık ve Düzenleme Kurumu yetkilileri katılacak. Karşılıklar Kararnamesi’nin değiştirilmesi, kamu bankalarının kredi verme şartlarının esnetilmesi gibi önerilerin detayları bu toplantıda görüşülecek. 
     
     Sendikaların talebi 
     Öte yandan işçi sendikaları 9 kasım 2001 tarihinde İstanbul’da bankalar, özel sektör temsilcileri, Odalar Birliği katılımıyla yapılması planlanan reel sektör toplantısının ertelenmesini istiyor. Çünkü aynı gün Ankara’da büyük bir miting düzenlenecek. Emek Platformu bünyesinde yeralan işçi sendikaları yarın yapılacak toplantıda genel grev tarihini belirlemeye çalışacak. 
     



 EKONOMİ 















</TEXT>
</DOC>
