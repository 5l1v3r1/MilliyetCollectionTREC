<DOC>
<DOCNO> 35107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/soneko20.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası tahvil ihalesinde izlenecek yöntemi açıkladı 
</HEADLINE>
<TEXT>

     Merkez Bankası, Hazine tarafından yarın düzenlenecek bir yıl vadeli 6 ayda bir kupon ödemeli yüzde 4 faizli dolar cinsinden tahvillerin Merkez Bankası aracılığı ile doğrudan satışına açıklık getirdi 
     Merkez Bankası'ndan yapılan açıklamaya göre, ihraç tarihi yarın olan ve 2 Ağustos 2002 tarihinde geri ödemesi gerçekleştirilecek tahviller için yarın teklifler alınacak ve aynı gün valörlü olarak satılacak. Senetler minumum 10.000 dolar ve katları halinde olup 10.000 doları nominal karşılığı net bedel 9.680 dolar olarak belirlendi. İhraç edilecek senetlerin kupon ödemeleri 1 Şubat 2002 ve 2 Ağustos 2002 tarihinde yapılacak. 
     Katılımcılar yarın 9.00-12.00 saatleri arasında nominal taleplerini Hazine İşlemleri Müdürlüğü'ne bildirecekler. ABD Doları tahvil bedelleri söz konusu kuruluşlar tarafından satış gününde Merkez Bankası'nın Citibank New York nezdindeki 10939927 nolu ABD Doları hesabına ''Hazine'' referansı ve New York saati ile saat 10.00'dan önce alacak geçecek şekilde, nihai alıcının ''Hazine'' olduğu belirtilerek ve masrafları üstlenilerek transfer edilecek. Hamiline ait olacak senetler Hazine'nin aksine bir duyuruda bulunulmadığı sürece erken itfaya tabi tutulmayacak. 
     Ödenmeleri gerektiği tarihten itibaren faizler 5 yıl, anaparalar ise 10 yıl sonra Hazine lehine zaman aşımına uğrayacak. Kamu kurumlarının yapacakları ihale ve sözleşmelerde, Hazinece satılan milli emlak bedellerinin ödenmesinde Merkez Bankası'nca Resmi Gazete'de yayımlanan günlük değerleri üzerinden teminat olarak kabul edilecek. 







</TEXT>
</DOC>
