<DOC>
<DOCNO> 2323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur06.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Beyaz Enerji'yle ilgili araştırma önergesi verdi 
</HEADLINE>
<TEXT>

     Fazilet Partisi, ''Beyaz Enerji Operasyonu'' ile gündeme gelen yolsuzluk iddialarının incelenmesi amacıyla Meclis Araştırması açılmasını istedi. 
     FP Konya Milletvekili Teoman Rıza Güneri ve arkadaşları tarafından TBMM Başkanlığı'na sunulan önergenin gerekçesinde, Türkiye'nin enerji ihtiyacını karşılayabilmesi için 3.5-4 milyar dolarlık yeni yatırıma ihtiyacı olduğu vurgulandı. Türkiye'nin bu enerji krizini yaşarken kendisini çepeçevre saran bir yolsuzluk sarmalı ile karşı karşıya olduğu ifade edilen gerkeçede, şöyle denildi 
     'Son olarak 'Beyaz Enerji Operasyonu' ile gördük ki bu yolsuzluk hastalığı enerji alanına da bulaşmıştır ve enerji yönetiminin üzerindeki 'yolsuzluk, rüşvet ve usulsüzlük' gibi ciddi ithamlar mevcuttur. Enerji yönetimimiz, bugün projeleri konuşacağına maalesef yolsuzluklar girdabına düşmüştür. 
     Enerji Bakanlığı'nda zamanaşımına uğramış birçok usulsuz ve yolsuzluğun olduğu, bu operasyonla üzerine gidilen yolsuzluk ve usulsüzlüklerin, aysbergin sadece görünen bir kısmı olduğu şeklinde ciddi iddialar mevcuttur.'' 
     Önergede, bu çerçevede bazı teftiş kurulu raporlarının Enerji ve Tabii Kaynaklar Bakanlığı'nda bekletildiği, usulsüzlüklerin üzerine gidilmek istenmediği, dava açılan firmalara yeni ihaleler verildiği, ihale şartnamesinin değiştirildiği yolunda iddialar bulunduğu kaydedildi. 
     Son operasyon çerçevesinde teftiş raporunda ismi geçmeyenlerin görevlerinden alınmaları, raporda ismi geçenlerden bazılarının ise görevden alınmamalarının olayın boyutunun daha farklı ve büyük olduğunu gösterdiği bildirilen önergede, şu görüşlere yer verildi 
     'Türkiye'de artık işler bir şekilde yolsuzluk dairesinden geçmeden yapılamayacak bir noktaya getirilmiştir ve yolsuzluk bir sistem sorunu haline gelmiştir. Ayrıca bu yolsuzluk ve usulsüzlükler hem devletin kayba uğramasına yol açmakta hem enerji politikalarının etkin ve verimli bir şekilde yürümesine mani olmakta hem de siyasilere olan güveni azaltmaktadır. Bu bakımdan ciddiyet arzeden bu ithamlar ve iddiaların açıklığa kavuşturulup tüm yolsuzluğa bulaşmış olanların üzerine gidilmesi gerekmektedir.'' 




</TEXT>
</DOC>
