<DOC>
<DOCNO> 10302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/spor/spo06.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda yeni çağ 
</HEADLINE>
<TEXT>

AB, UEFA ve FIFA’nın anlaşması, kulüplerin zaferiyle sonuçlandı 
     AVRUPA Birliği ile UEFA ve FIFA’nın önceki gece Belçika’nın başkenti Brüksel’de yaptıkları toplantı, "kulüplerin zaferiyle" sonuçlandı. FIFA ve UEFA, Avrupa Topluluğu’na istediği tüm yaptırımları kabul ettirdi. Yapılan anlaşmaya göre yeni transfer yönetmeliğiyle futbolda yeni bir çağ başlayacak. 
     
Blatter’den çağrı      FIFA Başkanı Sepp Blatter, "Diyalog istiyoruz. Futbolcusuz kulüp olmaz. Ama profesyonel kulüp olmazsa da kimseye iş olmaz" dedi. Blatter, Futbolcular Birliği’ne zeytin dalı uzatarak, "Futbolcular Birliği anlaşma dışı tutulmuştur. Bu yüzden onlarla görüşüp konuşmak istiyoruz" dedi. 
     
Kara bir gün      YENİ transfer yönetmeliği, Uluslararası Futbolcular Birliği’nin FIFPro tepkisini topladı. FIFPro Sözcüsü Laurent Denis, "Bu anlaşma, Avrupa futbolu ve futbolcular için kara gün olarak tarihe geçecek" dedi. Denis, Avrupa Adalet Divanı ve İnsan Hakları Mahkemesi’ne gideceklerini ifade etti. 
     
NELER DEĞİŞTİ      1- Futbolcu 23 yaşından önce takım değiştirirse, kulübüne yetiştirme ve geliştirme bedeli ödenecek. 
     2- Bir sezonda bir kez kulüp değiştirilebilecek. Bu da belirlenen iki sınırlı periyot zarfında olacak. 
     3- Futbolcularla yapılan sözleşmeler minimum bir yıl, maksimum beş yıl üzerinden imzalanacak. 
     4- Oyuncu ya da kulüpten biri kontratın feshini isterse, karşı tarafa tazminat hakkı doğacak. 
     5- Bir futbolcu, sözleşmeyi feshederse dört ay, gittiği kulüpte tekrarlarsa 6 ay hak mahrumiyeti alacak. 
     6- Kontrat davalarına bakmak için, kulüp ve futbolcu temsilcilerden bir mahkeme kurulu oluşturulacak. 
     7- Küçük kulüpler, yetiştirdikleri futbolcuların her transfer parasından yüzde beş pay alacaklar. 
     8- 18 yaş altı oyuncuların, şartlı transferlerde çalışma ve eğitim olanakları otoritelerce belirlenecek. 
     


 SPOR 
























</TEXT>
</DOC>
