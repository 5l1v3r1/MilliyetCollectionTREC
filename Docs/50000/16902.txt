<DOC>
<DOCNO> 16902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sonspo13.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala İstanbul'a geldi 
</HEADLINE>
<TEXT>

     Beşiktaş'ın eski teknik direktörü Nevio Scala, bugün İstanbul'a geldi. 
     Swiss Otel'e yerleşen Nevio Scala, arkadaşlarını ve tanıdıklarını görmek için 2 günlüğüne İstanbul'a geldiğini söyledi. İtalyan çalıştırıcı, Beşiktaş'ın son haftalarda aldığı galibiyetlerle şampiyonluk yarışına ortak olmasına sevindiğini belirterek, ''Beşiktaş iyi yolda. Ben liderle 6 puanlık farkı kapatacaklarına ve şampiyon olabileceklerine yürekten inanıyorum'' dedi. 
     Siyah-beyazlı takımın şampiyonluk şansının sürmesinde kendileri döneminde yaptıkları çalışmaların büyük katkısı olduğunu ifade eden Scala, ''Bence takımımız, yaptığımız çalışmaların semerisini alıyor. Beşiktaş, çok iyi futbolculara sahip. Bazı şanssızlıklar yaşadık ama yine de iyi bir takım bıraktığıma inanıyorum. Bu ekip şampiyon olabilecek kapasitededir ve Beşiktaş'ın şampiyon olmasını da yürekten diliyorum'' diye konuştu. 
     Kulüp başkanı Serdar Bilgili'nin, Beşiktaş'tan ayrıldığı dönemde kendisiyle görüşmemesine üzüldüğünü de kaydeden İtalyan teknik adam, ''Bizim Serdar Bilgili ile iyi bir ilişkimiz vardı. Ancak ben giderken en azından yemekte biraraya gelebilirdik. Ancak o benimle görüşmeyi tercih etmedi'' diye konuştu. 
     Scala, Beşiktaş Kulübü ile arasında yaşanan tazminat sorunuyla kendisinin ilgilenmediğini vurgulayarak, ''Bu konu için avukatlarım görevli. Ben artık bu konuyla ilgilenmiyorum'' dedi. 




</TEXT>
</DOC>
