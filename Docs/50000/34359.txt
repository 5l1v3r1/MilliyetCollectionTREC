<DOC>
<DOCNO> 34359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/guncel/gun08.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’e Tayyip’ demek küçültür mü 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Gazeteci - yazar Cengiz Çandar, dünkü yazısında, Recep Tayyip Erdoğan’a "Tayyip" diye hitap edilmesine tepki gösterdi. Çandar, "Tayyip" sözünün küçük düşürücü olduğunu savundu. Tayyip Erdoğan’a "Tayyip" şeklinde hitap etmek, onu aşağılamak anlamına gelir mi Yoksa halkın kabul ettiği bir ismi, unvan gibi gazetelerde kullanmak daha mı doğru Tarafların görüşleri şöyle 
     
     Cengiz Çandar Yeni Şafak Gazetesi Yazarı 
"Kötü niyet, hazımsızlık ta başından belli"      Türkiye’nin yakın geleceğinde etkili olacağı anlaşılan bir siyasi hareketin ilgi çekmesi, merak uyandırması ve çeşitli sorulara muhatap olması doğaldır. Hele bu hareketin lider figürü, yakın geçmişe dek "siyasi yasaklı" konumunda olan İstanbul eski Belediye Başkanı Tayyip Erdoğan, "kurucu kadroları"nın önemli bölümü, kapatılan Fazilet Partisi’nin tanınmış isimleri ise, bu haydi haydi öyledir. 
     Nitekim, biz de günlerdir bu konuyu irdeliyoruz. Türkiye öyel bir durumda ki "sütten ağzı yanan yoğurdu üfleyerek yer" misali, insanların herhangi bir yeni oluşuma ihtiyatlı yaklaşmaları ve kendilerini eleştirel bir mevziye yerleştirmeleri de anlaşılabilir bir şeydir. 
     Doğal ve anlaşılır olmayan, birtakım gazete köşelerinden Tayyip Erdoğan’a ve bu harekete yönelik olarak yükselen ve buram buram provokasyon ve eğer provokasyon değilse ahmaklık kokan "karalama kampanyası". 
     Kerameti kendinden menkul ve her biri 28 Şubat’ta sınıfta çakmış olan bu grup, Tayyip Erdoğan ismi ve bu hareket ile "şeriat devleti" kavramlarını yan yana getirerek sinsi bir kampanyayı besliyorlar. 
     .... Kötü niyet ve hazımsızlık, ta başından belli. Tayyip Erdoğan’dan Tayyip diye söz etme hakkını nasıl bulabiliyor Bu ne terbiyesizlik. Madem kendi deyimiyle Tayyip Erdoğan Türkiye’yi yönetmeye talip, ne hakla ondan "Tayyip" diye söz ediyorsun diye adama sormazlar mı " 
     Yeni Şafak 28 Temmuz 2001 
     
     Hakan Tartan DSP İzmir Milletvekili 
"Sempati ve yakınlık ifadesi olabilir"      Yazarın bu konudaki tercihine saygı duymak gerekir. Zaman zaman biz yakın bulduğumuz insanlara da ismiyle hitap ederiz. Bu sempatinin de bir ifadesi olabiliyor. Türk insanının yapısında bu vardır. Biz kimi liderler için lakaplar da kullandık. Süleyman Demirel’e "Baba", Bülent Ecevit’e "Karaoğlan" dedik. Bu halk arasında yaygınlaşmış bir yaklaşım. Küçültücü bir anlam verilmek istediğini anlamını taşımaz. Kaldı ki Tayyip Erdoğan eski bir belediye başkanı, şehriemin, yani şehrin emanet edildiği emin ellerdir. İsimle hitap yakınlık ifadesi olabilir. Bu tür değerlendirmeler hakaret unsuru içermedikçe hoş karşılanabilir ki burda küçültücü, aşağılayıcı bir durum görmüyorum. 
     
     Sühan Özkan ANAP İstanbul Milletvekili 
"Unvanını halktan aldı"      Bu kadar alıngan olmaya ne gerek var. Tayyip kelimesini kullanmanın nasıl küçültücü bir manası olabilir. Çok gereksiz bir tartışma. Ben İstanbul Milletvekiliyim. İstanbul’da dolaşırken halk, Recep Tayyip Erdoğan’dan hep Tayyip diye söz ediyor, onu böyle ifade ediyor. Halk böyle benimsemiş. Onu en kolay yoldan ifade etme şekli olarak "Tayyip"i bulmuş ve böyle yaygınlaşmış. Belediye Başkanlığı döneminde de bu isim tercih ediliyordu. Gazetelerde de bu hep böyle veriliyor. Mesala başlıklarda "Hoca - Tayyip çekişmesi" kullanılıyor. Necmettin Erbakan’a da "Hoca" deniliyor. Kimse soruyor mu, bu neyin hocası diye. Bu unvanı Erbakan milletten almış. "Tayyip" de, Erdoğan’ın milletten aldığı bir unvan. Bunu yazıda böyle kullanmakta bir sakınca görmek, küçültme, aşağılama olarak algılamak yanlış. 
     



 GÜNCEL 
















</TEXT>
</DOC>
