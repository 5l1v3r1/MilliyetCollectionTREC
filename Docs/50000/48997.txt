<DOC>
<DOCNO> 48997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur18.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlatan şaka... "Hasta morgunda yakınınız var, hemen gelin" 
</HEADLINE>
<TEXT>

     Şanlıurfa'nın Siverek İlçesi'nde, kimliği belirlenemeyen biri kadın iki kişinin telefon açtıkları kişilere, ''Hastane morgunda yakınınız var, buraya gelin'' demesi üzerine, Devlet Hastanesi'nin önü ağlayan ailelerle doldu. 
     Siverek Emniyet Müdürlüğü'nden alınan bilgiye göre, kimlikleri henüz belirlenemeyen biri kadın iki kişi, yaklaşık 20 evi telefonla arayıp ''Devlet Hastanesi'nden arıyoruz. Bir trafik kazası oldu. Hastane morgunda yakınınız var'' diyerek, görüştükleri kişileri hastaneye çağırdılar. Bunun üzerine, Devlet Hastanesi'nin önünde ağlayan kalabalık bir grup oluştu. 
     Hastaneye gelenlerden Cuma Yılmaz, böyle bir olayı yapanın bir an önce yakalanarak cezalandırılması gerektiğini belirterek, ''Kalp hastası olan kişiler, böyle bir olay karşısında ölebilirdi. Bunun sorumluları yakalanıp adalet önüne çıkarılmalıdır'' dedi. 
     Yetkililer, telefon eden kişilerin kimliklerinin belirlenerek yakalanmasına çalışıldığını bildirdiler. 
     






</TEXT>
</DOC>
