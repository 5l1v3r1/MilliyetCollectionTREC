<DOC>
<DOCNO> 38007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/spor/aspo.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe sobelendi 
</HEADLINE>
<TEXT>

Mustafa Denizli, "Glasgow Rangers’a sır vermem" dedi, yıldızlarını dinlendirdi. İstanbulspor bu fırsatı tepmedi, saklambaç oynayan efsaneyi Saidoo ile devirdi 
     YUSUF KOBAL 

     Efsaneyi de yenerler... Fenerbahçeliler, Teknik Direktör Mustafa Denizli’nin yeni bir sürpriziyle karşılaştı. Bu yıl oyuncu seçimini adeta bir oyuna çeviren Denizli, daha ilk deplasmanda yenilgiyle tanıştı. Rangers maçı öncesi bir oyun bozan gibi eski gol kralı Aykut Kocaman’ın hışmına uğrayan Fenerbahçe, erken yara aldı. 
     Kadrosunda çok sayıda stoper olmasına karşın inatla geçen sezon orta sahada nam yapmış Johnson, stopere çekilince Fenerbahçe’de ciddi anlamda orta saha krizi yaşandı. Forvette ise hiçbir sezon başı hazırlığı yapmamış Oktay’a görev veren Denizli, bu seçimde de bir deneme - yanılma yöntemine gittiğini gösterdi. 
     Fenerbahçe, Güngören’de kendisine günyüzü göstermeyecek derecede kötü oynadı. Daha önce oynadığı iki resmi maçta da orta alanda oyun kurucu olarak görevlendirmediği Ceyhun’u İstanbulspor karşısına çıkaran deneyimli teknik adam, binbir emekle oluşturduğu oyuncağını birden yıkıvermiş oldu. 
     Maçın 19. dakikasında Zeki, bir kontratak sırasında pasını Bushi’ye çıkardı. Bushi, korner çizgisinin yanından ortasını yaptı. Gelen topa savunma müdahale etmeyince Saidoo dokundu. Kaleciden dönen topa Saidoo bu kez kafayla dokundu ve İstanbulspor’u 1 - 0 öne geçiren golü attı. 
     51. dakikada İstanbulspor atağında Fenerbahçe ceza sahasına sol çaprazdan sokulan Petkov vuruşunu yaptı. Top Fenerbahçe kale direğinden geri döndü ve Saidoo’nun önüne düştü. Bu oyuncu çok uygun pozisyonda olmasına karşın topu fileler yerine auta gönderdi. 
     54. dakikada Revivo ortaladı. Andersson topu kafayla indirdi. Altıpasın içindeki Serhat, boş kale yerine kalecinin üzerine vurdu. Kaleci Zdravkov mutlak Fenerbahçe golünü önledi. 
     90. dakikada bütün Fenerbahçeli oyuncular rakip yarı alandayken top orta sahada bekleyen Güven’in önüne geldi. Güven, Fenerbahçe kalesine doğru topla indi. Oğuz kalesini terkedip ceza sahasının dışına çıktı ve yatarak Güven’in ayağındaki topu eliyle uzaklaştırdı. Hakem İsmet Cengiz bu pozisyonda Oğuz’a sarı kart göstermekle yetindi. 
     Ve Fenerbahçe, Glasgow maçı öncesi son provadan mağlup ayrılırken, taraftarlarını da futboluyla şaşırttı. 
     
Hatalı kararlar      KARŞILAŞMANIN hakemi İsmet Cengiz, özellikle ikinci yarıda hatalı kararlar verdi. İkili mücadelelere uzak kalan Cengiz, kart kullanımında da yanlışlıklar yaptı. Maçın son dakikalarında ceza sahası dışında topu elle kesen Fenerbahçe’nin genç kalecisi Oğuz’a sarı kart göstermesi en büyük hatasıydı. O pozisyonda kartın renginin kırmızı olması gerekirdi. 
     
Sürpriz kadro      DENİZLİ Glasgow maçı nedeniyle sahaya sürpriz bir kadro çıkardı. Sakat olan Rüştü, yedek kulübesinde otururken, Rapajiç, Mustafa, Ali Güneş ve Uche, 18 kişilik kadroya alınmadı. 
     
Sevindirici galibiyet’      İSTANBULSPOR Teknik Direktörü Aykut Kocaman, "Uzun zaman sonra Fenerbahçe karşısında galip gelmek güzel bir şey. Şampiyonu yenmek sevindirici" dedi. Kocaman, "Maçın zor geçeceğini biliyorduk. İlk onbeş dakika Fenerbahçe top göstermedi. Sonra golü bulduk. Fenerbahçe’nin oyunu hakkında yorum yapamam. Sanırım kafaları Glasgow maçındaydı. Fenerbahçe’nin Glasgow’u yenip Şampiyonlar Ligi’ne kalmalarını arzu ediyorum" diye konuştu. 
     
Fener’e jest      İSTANBUL sahaya "Şampiyonumuza Avrupa’da başarı dileriz" yazılı pankartla çıktı. Taraftarlar, İstanbulspor’u çalıştıran Aykut Kocaman’a sevgi gösterilerinde bulundular. 
     
30 yıl sonra      FENERBAHÇE, en son birinci lige çıktığı tarihten bu yana İstanbulspor’a karşı hiç kaybetmemişti. İstanbulspor dünkü galibiyetle 13 Şubat 1971 yılından sonra ilk kez güçlü rakibini devirme başarısını gösterdi. 
     
Yıldırım’dan tepki      FENERBAHÇE’nin yeni transferi Ceyhun, maçı şeref tribününden izleyen Başkan Aziz Yıldırım’ı çılgına çevirdi. Karşılaşmanın ikinci yarısında üst üste üç pozisyonda arkadaşlarına pas vermeyip, şut atan Ceyhun, Yıldırım’ın tepkisini çekti. Yıldırım, her şuttan sonra uzun uzun söylenmeden duramadı. 
     
Konuşma yasağı      MUSTAFA Denizli, İstanbulspor yenilgisinden sonra ilk iş olarak Glasgow Rangers maçına kadar oyuncularına konuşma yasağı getirip, çalışmaları da basına kapattı. Denizli, daha önce bugün yapacakları antrenmanı basının izlemesine izin vereceğini söylemiş, bir de toplantı düzenleyeceğini duyurmuştu. 
     



 SPOR 

























</TEXT>
</DOC>
