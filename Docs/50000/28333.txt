<DOC>
<DOCNO> 28333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur38.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Bu haliyle Türkiye'de demokrasi yoktur 
</HEADLINE>
<TEXT>

     Anayasa Mahkemesi'nce kapatılmasına karar verilen FP'nin Genel Başkanı Recai Kutan, demokrasilerde partileri milletin kurup kapatacağını ifade ederek, ''Kimse kimseyi kandırmasın, bu haliyle Türkiye'de demokrasi yoktur'' dedi. 
     Partinin olağanüstü grup toplantısında konuşan Kutan, yüksek mahkemelerin içtihatlarıyla düzeltmeler yapabileceğini ''ülke gerçekleriyle kopuk kararlar veremeyeceğini'' söyledi. Bundan önceki parti kapatmalarının Avrupa İnsan Hakları Sözleşmesi'ne aykırı olduğunu savunan Kutan, ''O zaman birilerinin Türkiye nereye gidiyor sorusuna cevap vermesi gerekir'' dedi. 
     Türkiye'de ''tek tip parti ve insan'' yaratılmak istendiğini, bunun demokrasiye aykırı bir durum olduğunu kaydeden Kutan, şöyle konuştu 
     "Demokratik sistemin vazgeçilmez unsurları olan siyasi partiler, farklı düşüncelere sahip olan örgütlerdir. Demokratik ülkeler ,farklı düşünceler taşıyan siyasi partileri olan ülkelerdir. Kimse kimseyi kandırmasın, açık ve samimi olalım. Bu haliyle Türkiye'de demokrasi yoktur. 
     Türkiye'de sadece demokrasi oyunu oynayanlarla Türkiye'yi demokratik bir ülke yapmaya çalışanlar vardır. Bu da sadece ve sadece FP'dir.'' 
     
     "HAKSIZ KAPATMA" 
     Recai Kutan, ''Bize göre FP haksız bir şekilde kapatılmıştır. FP'yi siyaset dışı bırakan bu karar, bu ülkede daha bir süre serbest siyasetin yapılamayacağı anlamına gelmektedir. FP'nin kapatılması, Türkiye'deki demokrasi ve hukuk arayışına indirilen bir darbedir'' dedi. 
     Eski Yargıtay Cumhuriyet Başsavcısı Vural Savaş tarafından hazırlanan iddianamede ''kan emici vampirler'', ''bünyeyi saran metastaz yapmış habis ur'' gibi tanımlar kullanıldığını anlatan Kutan, ''İddianamenin, mahkemeye sunulmadan önce, hukukun tüm teamülleri altüst edilerek bir basın toplantısı ile kamuoyuna açıklanmış olması bu davanın nasıl bir ruh hali ve anlayışla açıldığını ortaya koymaktadır'' şeklinde konuştu. 
     
     "FP OLMASAYDI..." 
     Kutan, ülkenin vicdanının ''FP olmasaydı ne olurdu '' sorusuna dürüst şekilde yanıt verdiğinde birçok şeyin eksik kalacağının anlaşılacağını ifade ederek, şunları kaydetti 
     ''Bu ülkede siyasetin temiz kalınarak da yapılabileceğini biz gösterdik. Tarafları da karşıtları da ekonomik krizlerden çıkmanın hiç olmazsa bir yolunun bulunduğunu FP'den gördüler. FP olmasaydı ne olurdu sorusunun cevabı kolay geçiştirilemez. 
     FP olmasaydı, bu ülkenin hırsızlıklarla yolsuzluklarla dolu bir dönemi karanlıkta kalacaktı. FP olmasaydı, bu ülkenin insanlarına ekonomik krizden dış politikaya kadar bir dizi yalan ulusal çıkarlar ve hikmeti hükümet adına yutturulacaktı. 
     FP olmasaydı, Türkiye'de çağdaşlık adına bir demokrasi oyunu oynandığını kimse bilemeyecekti. FP bu oyunu bozmuştur. Yıllardır bu milletin değerlerini ve kaynaklarını sömüren ülkeyi geri bırakan, insanımıza demokrasiyi, hukuku ve en az bunlar kadar önemli bir şeyi kardeşliği esirgeyen anlayışın oyununu bozmuş, ipliğini pazara çıkarmıştır. 
     Hiçkimsenin kuşkusu olmasın ki bu yaşadıklarımız, oyun bozmanın faturasıdır.'' 

     
     Kapatılan FP'nin Genel Başkanı Recai Kutan, hiçbir vicdan sahibinin, kendilerinin suç işlediğini iddia edemeyeceğini öne sürerek, ''Cumhuriyet'e karşı kalkışma iddiası sadece bir iftiradır'' dedi. 
     Kutan, olağanüstü toplanan FP Grubu'nda, önemli olanın milletin vicdanında açık kalmak olduğunu ifade ederek, her şeyi milletin önünde söylediklerini ve yaptıklarını kaydetti. 
     Hiçbir vicdan sahibinin kendilerinin suç işlediğini iddia edemeyeceğini öne süren Kutan, terörü ve şiddeti asla tasvip etmediklerini söyledi. 
     Kutan, partilerine yönelik ''Cumhuriyet'e karşı kalkışma'' iddiasının, sadece bir iftira olduğunu savunarak, ''Biz, Anayasa'nın 2. maddesinde vaaz edilen devletin temel niteliklerinin, evrensel ölçütlere göre yorumlanıp uygulanmasını istedik'' diye konuştu. 
     Meşruiyetin kaynağının millet olduğunu ve kendilerinin de milletin kalbinde yer aldığını anlatan Kutan, milletin vicdanının kabul etmediği bu kapatma kararının, FP'yi farklı yapan ilkeleri ortadan kaldırmayacağını söyledi. 
     Kutan, FP'nin bir partinin devamı olduğu için değil ülkenin yönetim mekanizmalarına çöreklenen tek parti zihniyetiyle mücadele anlayışının devamı olduğu için kapatıldığını öne sürdü. 
     Kapatma kararının milletin vicdanında şimdiden mahkum edildiğini ileri süren Kutan, şunları söyledi 
     ''FP, marjinal bir fikir kulübü değildir. 6 milyona yakın seçmenden oy almış, tarihsel kökleri olan bir siyasi partidir. 
     Yağmaya, talana, fakirliğe, baskıya, haksızlığa hukuksuzluğa itirazımız sürmektedir. Bu milleti, bu milletin değerlerini küçük gören, inançların ve düşüncenin üzerinde baskı kuran, milletin dinamizmini dumura uğratan tek parti anlayışını aşmak için, arkamızdaki milyonlarla birlikte yolumuza devam edeceğiz. 
     Hakkımızda verilen karar, bizi ne utandırıyor ne de kaygılandırıyor. Uğradığımız haksızlık, bu ülke için önerdiğimiz değişim ve bu ülke insanlarına vaat ettiğimiz geleceğin gücünü ispatlıyor. 
     
     "DOĞRU SÖYLEMİYORSUNUZ" 
     Şimdi timsah gözyaşı dökenlere, Biz elimizden geleni yaptık ama olmadı diyenlere seslenmek istiyorum Hayır... Doğru söylemiyorsunuz. Milletin size emanet ettiği yetkileri zamanında ve doğru olarak kullanmadınız, milletin iradesine sahip çıkmadınız, yasama yetkinize müdahaleye göz yumdunuz, en kötüsü bu kapatma kararından siyasi rant çıkarmak isteniz, bunun için işi ağırdan aldınız. Çünkü, siz demokrasioyunu oynuyorsunuz. Demokrasi isteğinizde samimi değilsiniz. Hiç şüpheniz olmasın ki bunun bedelini ödeyeceksiniz.'' 
     







</TEXT>
</DOC>
