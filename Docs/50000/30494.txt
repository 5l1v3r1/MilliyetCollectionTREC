<DOC>
<DOCNO> 30494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/soneko10.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura Temmuz zammı yüzde 5... 
</HEADLINE>
<TEXT>

     Bakanlar Kurulu, 1 Temmuz'dan geçerli olmak üzere yılın ikinci yarısı için, memur maaşlarında yüzde 5 oranında artışa gidecek. 
     Maliye Bakanlığı'ndan alınan bilgiye göre, memur, memur emeklisi ve sözleşmeli maaşlarına yılın ilk yarısı için Ocak'ta yapılan yüzde 10'luk genel zammın ardından, 2. yarı da daha önce planlandığı gibi yüzde 5'lik artışa gidilecek. Memura yapılan toplam zammın enflasyonun altında kalmaması ilkesinin uygulanmasına da devam edilecek. Bu çerçevede yılın ilk yarısında 15 Nisan'da maaşlarda yüzde 2.5, 15 Mayıs'da yüzde 10.1, 15 Haziran'da da yüzde 5 oranında artış yapılmıştı. Böylece ilk 6 aylık dönemde yapılan toplam artış, enflasyon zamlarıyla birlikte yüzde 30.3'e yükselmişti. 
     
     Temmuz zammı ne getirecek 
     Bakanlar Kurulu, Bütçe Kanunu gereğince bu ay başından geçerli olmak üzere katsayıları yüzde 5'lik maaş artışı sağlayacak şekilde yeniden belirleyecek. İkinci yarı zammı ile birlikte en düşük memur maaşı 193 milyon 880 bin liradan 203 milyon 574 bin liraya yükselecek. Böylece 15'in 1'indeki bir devlet memurunun maaşında 9 milyon 694 bin liralık bir artış olacak. Buna karşılık Haziran'da 1 milyar 184 milyon 910 bin lira olan genel müdür maaşı ise 1 milyar 244 milyon 155 bin liraya çıkacak. Genel Müdür maaşındaki toplam artış da 59 milyon 245 bin lira şeklinde gerçekleşecek. Devlet memurları 15 Temmuz'da 14 günlük farkla birlikte zamlı maaşlarını alacak. Yüzde 5'lik zam memur emeklileri ile sözleşmelilere de aynı oranda yansıyacak. Genel Müdürün emekli maaşı 1 milyar 73 milyon liradan 1 milyar 127 milyon liraya, 7'nin 9'undaki bir emeklinin maaşı 209 milyon 760 bin liradan 220 milyon 248 bin liraya çıkacak. 







</TEXT>
</DOC>
