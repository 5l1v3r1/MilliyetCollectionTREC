<DOC>
<DOCNO> 36857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sondun18.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın Anıt ziyareti Japonya'da siyasileri ikiye böldü 
</HEADLINE>
<TEXT>

     Japonya Başbakanı Juniçiro Koizumi'nin,savaş suçundan idam edilenler dahil 1853'ten itibaren savaşlarda hayatını kaybetmiş 2.4 milyon Japon'un anısına başkent Tokyo'da inşa edilen kutsal Yasukuni Anıtı'nı ziyareti, Japonya'da siyasileri ikiye böldü. 
     Koizumi'nin lideri olduğu Liberal Demokrat Parti'nin LDP Genel Sekreteri Taku Yamasaki, ''Bu zor ancak iyi bir karardı'' yorumunda bulundu. Bu konuda diğer ülkelerden anlayış beklediklerini ifade eden Yamasaki, Koizumi'nin, ziyaretini, diplomatik kaygılarla, özellikle de komşu Asya ülkeleri Çin ve Güney Kore ile iyi ilişkileri sürdürmek için 2 gün öne aldığını kaydetti. LDP'nin muhafazakar kanadının ise söz konusu ziyaretin öne alınmasından memnun olmadığı ve ziyaretin 15 Ağustos'ta yapılması gerektiğini söylediği bildirildi. 
     Partinin bu kanadından bir milletvekili, ''Düş kırıklığına uğradım. Kutsal Yasukuni Anıtı'nın zamanında ziyaret edilmesi gerekirdi. Anıtın bu tarih dışında ziyaretinin bir anlamı yoktur'' dedi. Muhalefet kanadı ise ziyareti sert bir dille eleştirerek, ziyaretin anayasanın din ile devlet işlerinin birbirinden ayrılması ilkesini ihlali anlamına geldiğini belirtti. Muhalefet ayrıca, bu ziyarete karşı diğer Asya ülkelerinin göstereceği tepkilerden dolayı kaygılı olduklarını kaydetti. Yasukuni'de, 2. Dünya Savaşı döneminin idam edilen başbakanı Hideki Tojo'nun da aralarında olduğu savaş suçlularının anılması nedeniyle Japon politikacıların tapınağı ziyaretleri tartışma yaratıyor. Tokyo'daki İmparatorluk Sarayı'nın yakınında ulusal Şinto dininin bir mabedi olan Yasukuni Şinto Tapınağı'nı eski başbakanlardan Yasuhiro Nakasone 1985'de, Ryutaro Haşimoto da 1996'da ziyaret etmişti. 







</TEXT>
</DOC>
