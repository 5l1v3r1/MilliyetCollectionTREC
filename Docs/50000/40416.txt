<DOC>
<DOCNO> 40416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sondun05.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Al Gore 2004 seçimleri için kararsız... 
</HEADLINE>
<TEXT>

     ABD'de geçen yıl yapılan başkanlık seçimini tartışmalı bir şekilde kaybeden Demokrat Parti başkan adayı Al Gore, 2004 yılında yapılacak seçime aday olma konusunda henüz kararını vermediğini bildirdi. 
     Geçen yıl 7 Kasım'da yapılan başkanlık seçiminde, oyların rakip Cumhuriyetçi Parti ile Demokrat Parti arasında neredeyse tam ortadan ikiye bölünmesi, bazı Florida kentlerindeki oy sayımı işlemlerini tartışmalı hale getirmiş ve seçim Florida'da tıkanmıştı. 
     Mahkemeye taşınan seçim süreci, Federal Yüksek Mahkeme'nin, Cumhuriyetçi Parti'li aday George Bush lehine verdiği ve yeniden oy sayma işlemine izin vermeyen kararıyla noktalanmıştı. Beyaz Saray'ı, Cumhuriyetçi Parti'li George Bush'a kaptıran Gore, Minnesota eyaletinin Minneapolis kentinde bir otelde 220 kişiye hitaben yaptığı konuşmada, 2004 başkanlık seçimi için, ''Gelecekte ne yapacağımı henüz bilmiyorum'' dedi. Gore, kalabalık salondan yükselen alkışlarla desteklendi. Minneapolis belediye başkanlığına yeniden aday olan Sharon Sayles Belton'u desteklemek amacıyla kürsüye gelen Al Gore, konuşmasında, başkan yardımcılığından sonraki hayatıyla ilgili espriler yaptı. 
     ABD'nin eski Başkanı Bill Clinton döneminin Başkan Yardımcısı Al Gore, ''Başkan yardımcılığından sıradan vatandaşlığa geçiş kolay olmadı. Ben arabamı sürerken, başkalarının geçmesine izin veriyorlar. Ayrıca ticari havayolunu kullanmak zorundayım'' dedi. Gore, şaka yoluyla, ''uçaklarda sade vatandaş gibi yolculuk etmekten'' şikayetçi oldu. 
     Bush'un adını kullanmaktan kaçınan Gore, kendi döneminde halkın, ''Ülke doğru yönde ilerliyor'' görüşünü taşıdığını, ancak bugün bu görüşün geçerli olmadığını söyledi. Konuşmasında, Başkan Bush'un adını ağzına almamakla birlikte ona üstü kapalı şekilde eleştiriler yönelten Gore, ''Hatırlayın. Bundan bir yıl kadar önce herkes 'Ülke doğru yolda ilerliyor' diyordu. Bir de şimdi sorun bakalım, ne diyorlar '' diye konuştu. 
     Gözlemciler, kıyafeti ve tavırlarıyla tam bir ''başkan adayı'' görünümündeki Gore'un, başkan adaylığına tek uymayan özelliğinin, geçmişteki stilinden farklı olarak bıraktığı sakal olduğu değerlendirmesini yaptılar. Sakallı görüntüsünü ne kadar muhafaza edeceği sorusuna ise Gore, ''sıkıldığım zamana kadar'' yanıtını verdi. 
     Kaybetmeye tahammülü olmayan Amerikan halkı için, tartışmalı bir seçimden sonra da olsa ''kaybeden'' taraf olan Al Gore'a yeterli desteği vermeyeceği görüşü, bazı Demokrat Parti çevrelerince dile getiriliyor. Geçen yılki başkanlık seçiminde Yeşiller Partisi adayı olan ve Demokrat oyları bölerek, Bush'un ekmeğine yağ sürmekle suçlanan Ralph Nader'ın, ''Geri zekalı, Texas köylüsü Bush'u yenemezse, Al Gore kimi yenecek '' sözleriyle eleştirdiği Gore'un, değil başkanlık seçimleri, kendi partisi Demokrat Parti içinde dahi aday seçilebilmesinin çok güç olduğu yorumu yapılıyor. Kendisi kesin bir dille reddetse de, Clinton'ın eşi, New York Senatörü Hillary Clinton'ın adı da, siyasi kulislerde, Demokrat Parti'nin ''yeni başkan adayı'' olarak sık sık geçiyor. 







</TEXT>
</DOC>
