<DOC>
<DOCNO> 2996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur13.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer de Ermeni tasarısını kınadı 
</HEADLINE>
<TEXT>

     Cumhurbaşkanı Ahmet Necdet Sezer’in Fransa Parlamentosu’nda kabul edilen sözde Ermeni soykırımı ile ilgili yasayı "esefle karşıladığı" ve "kınadığı" bildirildi. 
     Çankaya Köşkü’ndeki haftalık bilgilendirme toplantısında konuşan Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Cumhurbaşkanı Sezer’in Fransa’da kabul edilen yasayla ilgili görüşlerini açıkladı. İldem, "Sayın Cumhurbaşkanımız sözde Ermeni soykırımı yasa önerisinin Fransa Ulusal Meclisi’nde kabul edilmiş olmasını esefle karşılamakta ve Türkiye’yi tarihte hiçbir zaman gerçekleşmemiş olan bir soykırımı yapmakla suçlayan, bu sağduyudan yoksun kararı kınamaktadır" dedi. 
     Cumhurbaşkanı Sezer’in Birleşmiş Milletler Binyıl Zirvesi sırasında Fransa Cumhurbaşkanı Chirac ile yaptığı görüşmede böyle bir yasanın kabul edilmesinin "büyük bir hata olacağını, dostluk ve müttefiklik ilişkileriyle bağdaşmayacağını ve ikili ilişkiler bakımından onarılması güç yaralar açacağını" vurguladığını anımsatan İldem, şöyle devam etti 
     "Sayın Cumhurbaşkanımız daha sonra gönderdiği yazılı mesajlarda da bu görüşleri yinelemiş ve böylece yasanın kabulünün Kafkaslar bölgesinde barış ve istikrar ortamı yaratılması çabalarını da sekteye uğratacağını, bu bağlamda Türkiye ile Ermenistan arasındaki ilişkilerin normalleşmesi amacına hizmet etmeyeceğini de belirtmişlerdir. 
     Sayın Cumhurbaşkanımız son olarak 8 Ocak’ta Cumhurbaşkanı Chirac’a bir mesaj göndermiş bu mesajda da, Fransız Parlamentosu’nun Cezayir’de meydana gelen olayların araştırılması önerisini reddetmek suretiyle geçmişin tarihe ve tarihçilere bırakılması gerektiğine ilişkin inancımızı pekiştirdiğinin altını çizerek, sözde Ermeni soykırımı iddialarına ilişkin bir yasa önerisinin kabul edilmesinin çelişkili bir tutum ve basiretsiz bir yaklaşım olacağını Sayın Chirac’ın dikkatine getirmiştir. 
     Fransa Parlamentosu’nda oy kaygılarıyla kabul edilen ve Türk ulusunca infialle karşılanan çifte standartla sakat bu yasanın Türkiye ile Fransa arasındaki ilişkiler üzerinde ciddi nitelikte olumsuz yansımaları olacağında kuşku bulunmamaktadır. 
     Fransa ile her alanda karşılıklı yarara hizmet eden biçimde, uzun bir tarihi süreç içinde gelişmiş bu ilişkilerin zarar görmemesi için Fransa Cumhurbaşkanı ve Hükümetinin bu yasayı etkisiz kılmak yönünde çaba harcaması Sayın Cumhurbaşkanımızın dileği ve beklentisidir." 
     
     



</TEXT>
</DOC>
