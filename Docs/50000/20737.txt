<DOC>
<DOCNO> 20737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur09.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteoroloji uyardı, Pazar ve Pazartesi günleri sağanak yağış var 
</HEADLINE>
<TEXT>

     Tüm yurtta Pazar ve Pazartesi günleri kuvvetli sağanak yağış beklendiği bildirildi. 
     Devlet Meteoroloji İşleri Genel Müdürlüğü'nden yapılan Meteorolojik Uyarı'ya göre, halen iç ve doğu kesimlerde görülen sağanak yağışlara ilave olarak bütün yurt, yarın Orta Akdeniz'den gelen yeni bir yağışlı havanın etkisine girecek. 
     Güney ve batı bölgelerde yarın başlayacak yeni yağışlar, Pazar ve Pazartesi günü bütün yurtta yoğunluğunu artıracak. Pazar ve Pazartesi günü beklenen kuvvetli sağanak yağışların özellikle göller yöresi, İç Anadolu, Batı Karadeniz, İç Ege, Doğu Akdeniz ile Doğu Anadolu'nun batısında etkili olacağı tahmin ediliyor. 
     Salı günü orta ve doğu bölgelerde devam edecek yağışların, Çarşamba günü yurdun kuzeydoğu kesimlerine hareket ederek yurdu terk edeceği bildirildi. 
     Azalan hava sıcaklığının ise önümüzdeki hafta ortasından itibaren artmaya başlayacağını belirten yetkililer, rüzgarın Cumartesi günü Akdeniz'de Doğu ve Güneydoğu, Pazar günü Marmara'nın doğusu ve batı Karadeniz'de kuzey, doğu bölgelerimizde güney ve doğu yönlerden kuvvetli olarak eseceğini kaydettiler. 
     Pazar ve Pazartesi günü beklenen kuvvetli sağanak yağışların getireceği olumsuz hava şartları nedeniyle ilgililerin ve vatandaşların tedbirli olmaları istendi. 
     
     
     






</TEXT>
</DOC>
