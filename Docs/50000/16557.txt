<DOC>
<DOCNO> 16557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/soneko17.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Domates fiyatı fırladı 
</HEADLINE>
<TEXT>

     Turfanda sebze üretiminin yüzde 50'ye yakınının gerçekleştirildiği Antalya yöresinde başta domates olmak üzere biber ve soğan fiyatlarında artış gözlendi. 
     Yöreden ihracatın artış göstermesi ve yeni turizm sezonunun başlaması, fiyat artışında etkili oldu. Antalya Toptancı Sebze Hali'nde geçtiğimiz hafta 500 bin liradan satılan sera domatesinin fiyatı 700 bin liraya çıktı. 
     Antalya Büyükşehir Belediyesi Toptancı Hal Müdürü Hasan Çiçek, domatesin birinci ekim döneminin sonu olması ve ikinci üretimde piyasaya gelmemesi nedeniyle mal arzında azalma olduğunu belirterek, turizm sezonunun başlaması ve bu dönemde domates ihracatının da artmasının fiyatların yükselmesinde etkili rol oynadığını söyledi. 
     Antalya'da domates fiyatlarında ayın ilk haftasına göre yüzde 40 oranında artış görüldüğünü belirten Çiçek, geçen hafta içinde Rusya ve Almanya, Romanya ve Yunanistan'a günlük 25 tır domates ihrac edildiğine işaret etti. Hasan Çiçek, seralara ikinci ekim ürünün piyasaya Nisan ayı sonlarında gelmeye başlayacağını da kaydederek, bu ürünlerin piyasaya gelmesiyle birlikte fiyatlarda düşme görülebileceğini söyledi. 
     Bu arada, Antalya yöresindeki bazı seralarda üretilen kapya ve kalifornia cinsi biberlerin fiyatı ise 1 milyon 750 bin lira ile 2 milyon lira arasında değişiyor. Daha çok 5 yıldızlı oteller tarafından tercih edilen bu biberler, halk pazarlarında çok seyrek görülüyor. Üretimi de az olduğu için fiyatı yüksek seyreden bu biberlerin fiyatının turizm sezonunun başlamasıyla birlikte artması bekleniyor. Antalya Hali'nde satışa sunulan diğer sera ürünlerinden salatalık, kabak, iber ve patlıcan fiyatları değişmezken, kuru soğan ve patates fiyatları ise arttı. Antalya Hali'nde geçen hafta 160 bin liradan satılan kurusoğan ve patates bugünden itibaren 210 bin liradan satışa çıktı. 




</TEXT>
</DOC>
