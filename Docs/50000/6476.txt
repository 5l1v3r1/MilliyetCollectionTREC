<DOC>
<DOCNO> 6476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/dunya/adun.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakar denizaltı 
</HEADLINE>
<TEXT>

Bir Amerikan nükleer denizaltısı Hawaii’nin Honolulu kenti açıklarında su üstüne çıkarken çarpıp batırdığı Japon balıkçı gemisinde 9 kişi kayıp. En gelişmiş teknolojiye sahip denizaltının koskoca balıkçı gemisini nasıl olup da görmediği anlaşılamadı 
     DIŞ HABERLER SERVİSİ 

     ABD Donanması’na ait bir nükleer denizaltı Hawaii’nin Honolulu kenti açıklarında su yüzüne çıktığı sırada bir Japon balıkçı gemisiyle çarpıştı. Balıkçı gemisi çarpışmadan hemen sonra batarken, gemide bulunan 35 kişiden 26’sı kurtarıldı, 9’u kayboldu. 142 kişilik mürettebata sahip nükleer denizaltı ise "hesaba katılmayacak" kadar küçük bir hasarla kurtuldu. 
     ABD Donanması’ndan yapılan açıklamaya göre kaza, USS Greeneville denizaltısının, Honolulu limanının 9 mil açığında olağan devriye görevi yaptığı sırada su yüzüne çıkarken balıkçı gemisine çarpması sonucu meydana geldi. 
     
Gemide öğrenciler vardı      Balıkçı gemisi Ehime Maru, Uwajime Balıkçılık Lisesi öğrencilerine ton balığı stokları üzerine eğitim vermek amacıyla bölgede bulunuyordu. Kazadan kurtulanların ifadesine göre, aniden su yüzüne çıkan denizaltının kıç tarafı Japon gemisinin altına çarparak alabora olmasına yol açtı. Batan gemidekileri kurtaran da yine kazaya neden olan denizaltı personeli oldu. 
     Pearl Harbour Limanı’na bağlı olan USS Greeneville, ABD Donanması’nın son teknolojiyle donatılmış Los Angeles sınıfı denizaltılarından. 110 metre boyundaki denizaltı, torpidolara ek olarak Tomahawk füzeleri taşıyor. 
     
Hava koşulları elverişliydi      Çarpışmanın öğle saatlerinde ve hava koşullarının güvenli seyire son derece elverişli olduğu bir sırada meydana geldiğine dikkat çeken yetkililer, son teknoloji ürünü denizaltının nasıl olup da balıkçı gemisini farkedemediğinin yanıtını arıyorlar. 
     Amerikalı yetkililer kazadan kendi denizaltılarının sorumlu olduğunu kabul ederek Japonya’dan özür dilerken, kaybolanların arasında 4 öğrenci ve 2 öğretmenle mürettebattan 2 kişi bulunduğu bildirildi. Saatler geçtikçe hayatlarından umut kesilen kayıpların bulunması için Amerikan sahil güvenlik botlarıyla iki uçaktan oluşan bir kurtarma ekibi arama çalışması başlattı. 
     


 DÜNYA 











</TEXT>
</DOC>
