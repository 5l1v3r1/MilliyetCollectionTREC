<DOC>
<DOCNO> 41025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur27.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da öğrenci servis ücretlerine zam yapıldı 
</HEADLINE>
<TEXT>

     İstanbul'da öğrenci servis ücretlerine yapılan yüzde 30-32 oranında zamla en kısa mesafe servis ücreti 35 milyon lira oldu. 
     İstanbul Servis Aracı İşletmecileri Odası Başkanı Musa Çakrak, yeni öğrenci servis ücretlerini, düzenlediği basın toplantısıyla açıkladı. 
     Çakrak, servis ücretlerine yüzde 30-32 oranında zam yapıldığını belirterek, en kısa mesafe ücretin 35 milyon lira olduğunu söyledi. 
     Odaya kayıtlı 12 bin esnafın 15 bin araçla eğitime katkı sağladığını kaydeden Çakrak, 10 binden fazla üyenin tek aracı bulunduğunu ve araçların bu kişiler için ''ekmek teknesi'' olduğunu ifade etti. 
     Okul servisi ihalelerine fiyat kırmak için bazı şirketlerin de katıldığını anlatan Çakrak, ''Yüzde 99.5'e varan bu kırımlardan sonra nasıl servis hizmeti verileceği tartışmalıdır. Uygulanması mümkün olmayan kırımlarla ihaleleri alıp, sonradan valilik tarafından belirlenen ücret tarifesine göre servis yapanların peşinde olacağız'' dedi. 
     İhale sisteminin tekrar gözden geçirilmesi, veli, okul idaresi ve servis hizmeti veren kişilerden oluşan bir komisyon tarafından ihalelerin gerçekleştirilmesi gerektiğini kaydeden Çakrak, öğrenci taşımacılığını şirketlerin şoförlerinin yapamayacağını dile getirdi. 
     Çakrak, en son geçen Aralık ayında yüzde 7 zam yaptıklarını hatırlatarak, yeni belirlenen ücret tarifesinin de 31 Aralık 2001 tarihine kadar geçerli olduğunu söyledi. 
     






</TEXT>
</DOC>
