<DOC>
<DOCNO> 16916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur08.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Ölüm oruçlarına zorla müdahale sözkonusu değil" 
</HEADLINE>
<TEXT>

     Adalet Bakanı Hikmet Sami Türk, ölüm orucunda bulunan mahkumları tedavi etmek için İstanbul ve Ankara'da iki hastanenin ayrıldığını ve bir hafta içinde hizmete sokmayı amaçladıklarını bildirdi. 
     Türk, Medeni Kanun Tasarısı görüşmelerine katılmak için geldiği TBMM'de, gazetecilerin konuya ilişkin sorularını yanıtladı. 
     Gelişmeleri dikkatle izlediklerini belirten Türk, şunları söyledi 
     'Cezaevlerinde ölüm orucu ve açlık grevi yapanlardan durumları kritikleşenlerin hastanelere kaldırılması sözkonusu. Ancak mahkumların tedavi göreceği sadece bir hastane var. Bu nedenle Ankara ve İstanbul'da iki hastane bu iş için ayrıldı. Bu hastaneleri bir hafta içinde hizmete sokmayı amaçlıyoruz. Bunlar hem güvenlik bakımından yeterli olacak hem de durumu kötü olanların tedavisine hizmet verilecek.'' 
     İstanbul ve Ankara'da eylemcilerin tedavisi için hazırlanan hastanelerin ismini vermeyen Türk, İzmir'de de böyle bir yer arayışı içinde olduklarını bildirdi. Bakan Türk, İzmir'de, ölüm orucu eylemindeki bir mahkuma zorla müdahale edildiği iddialarının hatırlatılması üzerine de durumu ağırlaşanlara, tedaviyi kabul ettikleri takdirde müdahale edileceğini belirtti. Türk, ''Zorla müdahale sözkonusu değil, tedaviyi kabul ediyorsa hizmet verilecek'' diye konuştu. 




</TEXT>
</DOC>
