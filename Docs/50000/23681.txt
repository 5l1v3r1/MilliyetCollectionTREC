<DOC>
<DOCNO> 23681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko11.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam yönetimi sendikayı suçladı "1 milyar lira maaşı beğenmiyorlar" 
</HEADLINE>
<TEXT>

     Şişecam Topluluğu, grev uygulamasıyla ilgili olarak Kristal-İş Sendikası'nı suçlayarak, ''Kristal İş, işçinin cebine girecek olan 750 milyon liradan başlayıp 1 milyar liraya ulaşan ücreti beğenmiyor'' dedi. 
     Şişecam'dan yapılan yazılı açıklamada, Şişecam Topluluğu'nun Kristal-İş Sendikası ile 1 Ocak'tan başlayarak 31 Aralık 2002 tarihine kadar sürecek olan toplu iş sözleşmesi döneminin 1'inci ve 2'inci 6'şar ayları için yüzde 15'er, 3'üncü ve 4'üncü 6'şar ayları için de yüzde 10'ar oranında ücret zammı önerdiği kaydedildi. 
     Açıklamaya göre, ücret dışındaki sosyal yardımların tümünde de 1'inci ve 2'inci yıl yüzde 35'er oranında artış kabul edildi. 
     Açıklamada, ''Kristal-İş, Türk-İş Konfederasyonu'na üye bir sendika olmasına karşın, örgüt disiplinini hiçe sayan, ayrıca ülkemizin ve işyerlerinin yaşadığı krizleri görmezlikten gelen bir tavırla, Hükümet ile Türk-İş arasında imzalanan çerçeve anlaşmasını, Çerçeve anlaşması bizi bağlamaz, biz özel sektörle sözleşme yapıyoruz mantığıyla ve bu anlaşmayı delmek amacıyla 5 bin 800 işçiyi greve taşıdı'' denildi. 
     Kamuoyunun, Şişecam Topluluğu'nun ödediği ücretlerin ve sağladığı hakların ülke ölçeğinde çok iyi bir yerde olduğunun bilincinde olduğu belirtilen açıklamada, ''Şişecam, ülkenin içinde bulunduğu bugünkü kriz koşullarında sendikanın bu keyfi davranışının ve dayatmasının sorunun çözümünde katkısı olmayacağına inanmaktadır'' görüşü de dile getirildi. 
     

</TEXT>
</DOC>
