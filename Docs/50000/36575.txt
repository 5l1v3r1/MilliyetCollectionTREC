<DOC>
<DOCNO> 36575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sondun15.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat Doğu Evi'ndeki işgalin sona erdirilmesi için yardım istedi 
</HEADLINE>
<TEXT>

     Filistin Devlet Başkanı Yaser Arafat, İsrail polisi tarafından ele geçirilen ve kapatılan Filistinlilerin resmi temsilciliği Doğu Evi'ndeki işgalin sona erdirilmesi için uluslararası müdahale istedi. 
     Filistinli bakan Saib Erakat Filistin'in Sesi radyosuna yaptığı açıklamada, Arafat'ın, BM Genel Sekreteri Kofi Annan, ABD Başkanı George Bush, Rusya Devlet Başkanı Vladimir Putin, Çin Devlet Başkanı Jiang Zemin, AB dönem başkanlığı, Afrika Birliği ve Bağlantısızlar Örgütü'ne hitaben yazdığı mektupta, ''Doğu Evi'ndeki işgalin sona ermesi, buranın tekrar açılması ve ayrıca Doğu Kudüs'teki Filistin Kurtuluş Örgütü FKÖ merkezlerinin açılması için liderlerin en kısa sürede müdahalede bulunmasını'' istediğini belirtti. 
     Bu arada İsrail polisinin, Doğu Evi çevresinde toplanan Filistinlileri dağıttığı bildirildi. Doğu Evi'nin çevresinde toplanan yüzlerce Filistinlinin İsrail aleyhinde sloganlar attığı, ulusal marşlar söylediği ve ''Doğu Evi Filistin'in kalesi ve İsrail terörizminin tanığıdır'' yazılı pankart açtığı belirtildi. Öte yandan Suudi Arabistan, Doğu Evi'nin işgalini ve kapatılmasını kınadı. İsrail Başbakanı Ariel Şaron, İsrail polisi tarafından ele geçirilen ve kapatılan Filistinlilerin resmi temsilciliği Doğu Evi'ni sürekli işgal altında tutmayı düşündüğünü açıklamıştı. 







</TEXT>
</DOC>
