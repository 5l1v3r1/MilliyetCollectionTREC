<DOC>
<DOCNO> 14822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur23.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de esnaf "icralık olduk" diyerek sokağa döküldü 
</HEADLINE>
<TEXT>

     İzmir'de, hükümetin ekonomik politikalarını protesto amacıyla toplanan esnaf, Karabağlar'daki caddeyi trafiğe kapamak istedi. Esnafın bu girişimi, güvenlik güçleri tarafından engellendi. 
     İzmir'in Karabağlar Semti'ndeki sanayi bölgesinde bulunan ve çoğunluğunu mobilyacıların oluşturduğu esnaf, 4047 1 Sokak içerisinde hükümetin ekonomik politikalarını protesto amacıyla toplanmaya başladı. Çevrede bulunan diğer esnafın da katılımıyla sayıları artan protestocuların izinsiz yürüyüşü, Yeşillik Caddesi girişinde Çevik Kuvvet Şube Müdürlüğü'ne bağlı ekipler tarafından durduruldu. 
     Emniyet yetkililerinin, izinsiz gösteri yaptıkları yönündeki uyarılarına rağmen protestolarını sürdüren esnaf, Yeşillik Caddesi'ni trafiğe kapatmak ve yürüyüşü devam ettirmek istedi. Bu girişimi engellemek isteyen güvenlik güçleri ile esnafın arasında gerginlik yaşandı. İstiklal Marşı söyleyerek, attıkları sloganlarla hükümeti istifaya çağıran protestocuları, olay yerine gelen İzmir Emniyet Müdür Yardımcısı Mehmet Tekin, Güvenlik Şube Müdürü Celil Taşkın ve Marangozlar Odası Başkanı Mustafa Kara ikna etmeye çalıştı. Marangozlar Odası Başkanı Kara yaptığı konuşmada, Esnaf Birlikleri olarak yürüyüş izni alacaklarını ve yasalar çerçevesinde eylemlerini devam ettireceklerini söyleyerek, protestoculardan dağılmalarını istedi. Kara'nın konuşmasını ıslıklayarak kesen ve borçlarını, maaşları ödeyemediklerini, icralık olduklarını söyleyen esnaf, 1.5 saat süren eylemin ardından olaysız dağıldı. 




</TEXT>
</DOC>
