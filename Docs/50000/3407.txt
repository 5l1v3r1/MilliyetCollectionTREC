<DOC>
<DOCNO> 3407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sontur13.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Grup Başkanvekili Arınç "Değişiklik paketi Guinness'e girer" 
</HEADLINE>
<TEXT>

     FP Grup Başkanvekili Bülent Arınç, parti kapatmayı zorlaştıracak Anayasa değişikliği paketinin görüşülmesinin ertelenmesine tepki gösterdi. Arınç, "bu değişiklik paketinin başına gelen, pişmiş tavuğun başına gelmedi. Guinness rekorlar kitabına girecek hale getirildi. Paket bir an önce Meclis'e getirilerek görüşülmelidir" dedi. 
     Arınç, iktidar partilerinin, paketin bu hafta TBMM Genel Kurulu'nda gündeme getirilmemesiyle ilgili iddialarının gerçekleri yansıtmadığını belirterek şöyle konuştu 
     "Bu Anayasa değişikliği teklifiyle 4. kez oynandı, şekilden şekle girdi. Bundan daha çok kararsızlıkla karşılaşan başka Anayasa değişikliği olmadı. İktidar, bu değişikliğin görüşülmesini engelleyerek yıpranıyor. 
     Gerçi, Anayasa Mahkemesi üyelerinin siyasi partilerin kapatılması kararının üçte iki çoğunlukla alınmasına itirazımız var ama, siyasi parti kapatmak önemli bir iştir. Üçte ikiyle karar verilmesi gayet doğaldır." 
     Arınç, eski Yargıtay Cumhuriyet Başsavcısı Vural Savaş'ın Cumhurbaşkanı Ahmet Necdet Sezer'e karşı kıskançlık duyduğunu da iddia etti. Arınç, Savaş'ın açıklamalarının hatırlatılması üzerine, "Onun adına üzüldüm. Çünkü uzun süre devletin üst düzeyinde bulunmuş bir başsavcının çok önemli şeyler söyleyeceğini düşünmüştüm. Ancak söyledikleri, bırakın Ceviz Kabuğu'nu, incir çekirdeğini bile doldurmadı" değerlendirmesinde bulundu. 
     FP Grup Başkanvekili Bülent Arınç, Enerji Bakanı Cumhur Ersümer'in onurlu ve haysiyetli bir davranış göstererek TBMM'de gensoru önergesinin görüşmelerinden önce istifa etmesi gerektiğini bildirdi. Arınç, ANAP'ın kendi bakanlarıyla bir dayanışma gösterebileceğini ancak DSP ve MHP'nin bu konuda sessiz kalmamaları gerektiğini söyledi. 




</TEXT>
</DOC>
