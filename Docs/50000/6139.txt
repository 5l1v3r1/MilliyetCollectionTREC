<DOC>
<DOCNO> 6139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur06.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kuvvetleri eski Komutanı Fisunoğlu İstanbul DGM'de 
</HEADLINE>
<TEXT>

     Sümerbank'tan verilen usulsüz kredilerle ilgili olarak hakkında ek soruşturma başlatılan, bankanın eski yönetim kurulu üyesi ve Kara Kuvvetleri eski Komutanı emekli Orgeneral Muhittin Fisunoğlu, İstanbul DGM'ye geldi. 
     Beşiktaş'taki İstanbul DGM'ye, saat 10.45 sıralarında gelen emekli Orgeneral Muhittin Fisunoğlu, soruşturmayı yürüten DGM Cumhuriyet Savcısı Ercan Cengiz'in odasına çıktı. 
     Yönetimi, Tasarruf Mevduatı Sigorta Fonu'na devredilen Sümerbank'ın eski yönetim kurulu üyesi olan Muhittin Fisunoğlu'nun, bankadan verilen usulsüz kredilerle ilgili hakkında başlatılan soruşturma kapsamında ifadesinin alınacağı bildirildi. İstanbul DGM Cumhuriyet Savcılığı, Sümerbank'ın eski sahibi Hayyam Garipoğlu ile diğer 37 sanık hakkında, ''Cürüm işlemek amacıyla teşekkül oluşturmak'', ''Banka yoluyla dolandırıcılık yapmak'', ''Usulsüz kredi vermek'' ve ''Bankalar Kanunu'na muhalefet'' suçundan dava açmış olmasına rağmen, Bankacılık Düzenleme ve Denetleme Kurulu'nun ek suç duyurusu üzerine, bankanın eski yönetim kurulu üyesi emekli Orgeneral Muhittin Fisunoğlu hakkında ek soruşturma başlatmıştı. 




</TEXT>
</DOC>
