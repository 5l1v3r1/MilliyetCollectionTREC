<DOC>
<DOCNO> 11136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/yasam/yas04.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgililer kandırılmış 
</HEADLINE>
<TEXT>

Princess Otel’de ölü bulunan sevgililere kokain diye eroin satılmış 
     ÖMER ERDEM - ŞÜKRAN ÖZÇAKMAK İstanbul 

     İstanbul Princess Otel’de ölü bulunan müteahhit Orhan Yılmaz ile sevgilisi Zeynep Yıldırım’ın cenazeleri, toprağa verilmek üzere Zonguldak’a gönderildi. 
     Müteahhit ve sevgilisinin uyuşturucu satıcıları tarafından kokain yerine eroin satılarak aldatıldıkları üzerinde duran polis, satıcı avına çıktı. 
     Sabahın erken saatlerinde Adli Tıp Morgu’nun önüne gelen Metin Karakoç, gazetecilere Yılmaz’ın yakını, morg yetkililerine de Yıldırım’ın dayısı olduğunu söyleyerek, her iki cenazeyi de ayrı ayrı teslim aldı. İki çocuk babası olan ANAP’lı müteahhitin eşiyle arasının iyi olmadığını belirten Karakoç, "Zeynep ile iki yıldır birlikteydi. Belki de karısı boşanmayı kabul etmedi diye intihar etmiştir. O eroin kullanmazdı. Belki de eğlenmek için kokain çekmek istediler. Biri onlara kokain yerine eroin sattı" diye konuştu. 
     
     Cenaze sorun oldu 
     Yılmaz’ın cenazesi, Zonguldak’a gönderilirken, Zeynep Yıldırım’ın ailesine ulaşamayan polis, çantada bulduğu telefon numarasıyla Elif Ersucan adlı arkadaşına ulaştı. Gözyaşları içerisinde morga gelen Ersucan, şunları anlattı "Aslen Zonguldaklıydı. Anne ve babası boşanınca erkek kardeşiyle birlikte annesinin yanında kaldılar. Orhan Bey ile iki yıl önce tanıştı. Evli olduğunu bilmiyordu. Uyuşturucu kullanmazdı." 
     
     Satıcı aranıyor 
     İşadamının gözaltındaki şoförü Abdullah Gülsever’in sorgulamasını sürdüren polisin, çiftin yakın arkadaşı olduğu öne sürülen bir kadını da gözaltına aldığı öğrenildi. Çiftin iki gün önce Antalya’dan gelirken yanlarında olan arkadaşlarının kendilerinden otelde ayrıldığı öğrenildi. Yılmaz’ın İstanbul’a geldikten sonra irtibat kurduğu kişileri araştıran polis, her yerde satıcının izini sürüyor. 
     


 YAŞAM 
























</TEXT>
</DOC>
