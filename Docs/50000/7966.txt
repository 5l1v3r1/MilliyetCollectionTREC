<DOC>
<DOCNO> 7966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/spor/ygsuru.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Deportivo rövanşı 
</HEADLINE>
<TEXT>

     ÖMER ÜRÜNDÜL 

     Galatasaray bu gece La Coruna’da kritik bir rövanşa çıkıyor. Deportivo çok güçlü bir takım. Ali Sami Yen’deki performanslarını izledik. Son Şampiyonlar Ligi finalini iki İspanyol temsilcisi Real Madrid ile Valencia oynadı. İşte Deportivo böylesine zorlu İspanyol ligini geçen sene lider bitirdi. Üç gün önce de Barcelona’yı Nou Camp’ta 100 bin kişi önünde devirdi. 
     Galatasaray’ın cezalar ve sakatlar yüzünden çok önemli eksiklerini göz önüne aldığımızda Deportivo bu gecenin açık favorisidir. Ama bir de madalyonun öbür yüzü var. Deportivo beraberlik halinde bütün iddiasını yitireceğinden futbolcular stres yüklü olacaklar. Galatasaray’ın ise puan endişesi yok. Ayrıca Deportivo gibi bir takımı geçen hafta yendiğinden özgüvene sahip. 
     Lucescu’nun taktik planı çok önemli. İlk devre ortasına kadar gol yemeden oyun tutulabilirse ilerleyen bölümde her şey olabilir. Takım savunmasının nasıl uygulanacağına kendiliğinden şekillenen İstanbul’daki karşılaşma en canlı örnektir. Defans orta saha bütünleşmesiyle alan daraltıp savaşmak. En büyük tehlike Hagi ile Jardel’in birlikte oynamalarıdır. Bu handikapı deplasman rövanşının kaldırması oldukça zor gözüküyor. Aslında Lucescu’nun Hagi sendromu Galatasaray’ın başını ağrıtan en ciddi sorundur. Hakan Şükür gibi iki kişilik ofansif defansif görev yapan forvet varken bile Fatih Terim, Hagi’yi belli süre sonra dışarı alıyordu. Lucescu ise Jardel gibi duran bir forvet varken Hagi’yi doksan dakika çıkarmıyor. İşte bu yüzden Galatasaray’ın orta sahası ve defans bloku fiziki tahribata uğruyor. Bilhassa Ali Sami Yen’de seksen dakika on kişilik kolektif tempolu Deportivo baskısına sekiz kişi ile karşılık verme mecburiyeti oyuncuları üst düzeyde hırpaladı. Bizim esas endişemiz takımdaki genel fiziki tahribatın Milan ve PSG maçlarının zorluk derecesini artıracağıdır. Kısacası bugünkü puan avantajına rağmen Galatasaray’ın işi hiç de kolay değildir. Bizim gönlümüzden geçen Galatasaray’ın bir sürpriz yaparak bu gece puanı alıp son iki maçın riskini ortadan kaldırarak çeyrek final biletini cebine koymasıdır. 
     


 SPOR 




























</TEXT>
</DOC>
