<DOC>
<DOCNO> 7705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sondun07.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak basınından ABD’ye karşı eylem çağrısı 
</HEADLINE>
<TEXT>

     Irak basını, Amerikan ve İngiliz savaş uçaklarının saldırısının ardından yapılan kınama ve eleştirilerin yetersiz olduğunu, uluslararası toplum ve Arapların ABD’ye karşı "etkili" eylemler yapması gerektiğini belirtti. 
     El-Cumhuriye gazetesi, saldırıya karşı misillemede bulunulmasını isterken, El-Kadissiye, Irak’ın Filistinlilerin İsrail’e karşı ayaklanmasını desteklediği için Bağdat’a saldırıldığını öne sürdü. 
     İktidardaki Baas Partisi’nin yayın organı El Tavra’daki yorumda da "Arap Birliği, Rusya, Çin, Arap ve dünya ülkeleri saldırganlığı kınadı, ancak ABD hegemonyası ve Irak’a devam eden saldırganlığına karşı Arap ülkeleri ve uluslararası toplumun işe yarar eylemlerine ihtiyaç var" denildi. 
     Irak’ın Batılı uçakların saldırısı nedeniyle korkmayacağı ve İsrail askerleriyle çatışan Filistinlilere destek vermeyi sürdüreceği belirtilen yorumda, "Amerikan saldırganlığı ve terörizm Irak’ın gözünü korkutamaz" ifadesi kullanıldı. 
     Bombardımanın ABD Başkanı George Bush’un Irak’a mesajı olduğuna işaret eden gazetedeki yorumda, "Bush’un mesajına karşılık Irak’ın mesajının cihat ve kurtuluş için 21 tümenin kurulmasıdır" denildi. 
     Bu arada, Avustralya yönetimi, bombardımanı, Bağdat’ın kitle imha silahlarını üretme çabalarını engelleyeceği için desteklediğini bildirdi. 
     Dışişleri Bakanı Alexander Downer, yaptığı açıklamada, bombardımanın haklı olduğunu ve eylemin gerekliliğini tam olarak anladıklarını belirtti. 
     Açıklamada, uçuşa yasak bölgelerin varlığı ve saldırıların, Bağdat’ın kitle imha silahları üretme çabalarının engellenmesine yardımcı olacağı kaydedildi. 
     




</TEXT>
</DOC>
