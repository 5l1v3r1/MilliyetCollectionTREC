<DOC>
<DOCNO> 21216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur05.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi'nden Hürriyet ve Gözcü gazetelerine uyarı 
</HEADLINE>
<TEXT>

     Basın Konseyi Yüksek Kurulu, Enerji ve Tabii Kaynaklar Bakanlığı Müsteşar Yardımcısı Temel Eryılmaz'ın başvurusu üzerine, ANKA Ajansı hakkında ''kınama'', Hürriyet ve Gözcü gazeteleri hakkında da ''uyarı'' kararı verdi. 
     Konsey'den yapılan yazılı açıklamada, Yüksek Kurul'un, 3 Şubat tarihli Hürriyet ve Gözcü gazetelerinde yayınlanan, ANKA Ajansı kaynaklı ''Enerji Bakanlığı'nda 'rüşvet oto' skandalı'' başlıklı haberle ilgili olarak Enerji ve Tabii Kaynaklar Bakanlığı Müsteşar Yardımcısı Temel Eryılmaz'ın başvurusunu değerlendirdiği belirtildi. 
     Şikayet konusu haberde, ''Mavi Akım ve Karacabey-İzmir Boru Hatları ihalesini alan şirketlerin, Enerji Bakanlığı Müsteşar yardımcıları Talat Ertürk ve Temel Eryılmaz'a Opel Vectra araç tahsis ettiklerinin ortaya çıktığı, Müsteşar Yardımcısı Eryılmaz'ın 'rüşvet' niteliğindeki aracıyla her gün Türkiye'nin bir ucundan öbür ucuna gider gibi 2 depo benzinin parasını da firmalara fatura ettirdiğinin önü sürüldüğü, Eryılmaz'ın Mayıs 2000 tarihinde tahsis edilen rüşvet niteliğindeki aracında kullanılmış gibi göstererek, yüklenici firmaya her ay ortalama 1 milyar liralık benzin faturası gönderdiğinin belirtildiği'' iddialarının yer aldığı kaydedilen açıklamada, şöyle denildi 
     ''Basın Konseyi Yüksek Kurulu, yaptığı inceleme sonucunda, haberdeki iddiaların gerçeğe aykırı olduğunun Temel Eryılmaz'ın gönderdiği belgelerden anlaşıldığı, haberde şikayetçi hakkında önemli iddialar ve suçlamalar olmasına rağmen görüşünün alınmadığı ve ajansın, haberin asıl kaynağı olması nedeniyle daha çok sorumluluğunun bulunduğu sonucuna varmıştır. 
     Yüksek Kurul, bu nedenle Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4, 'Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6, 'Yasaların suç saydığı eylemler, gerçek olduğuna inandırıcı makul nedenler bulunmadıkça kimseye atfedilemez' içerikli 16. maddelerini ihlal eden ANKA Ajansı'nın 'kınanmasına', Hürriyet ve Gözcü gazetelerinin de 'uyarılmasına' oybirliği ile karar vermiştir.'' 






</TEXT>
</DOC>
