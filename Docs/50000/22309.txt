<DOC>
<DOCNO> 22309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/guncel/agun.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem’i korkutan CASA 
</HEADLINE>
<TEXT>

Bir yıl önce CASA ile büyük tehlike atlatan Dışişleri Bakanı iner inmez talimat verdi BU UÇAKLARA BİNMEYİN 
     CASA’ların peş peşe düşmesi bu uçakları kullanan devletin tepesindeki ünlü isimleri de korkuttu. CASA uçaklarında ilk tehlikeyi yaşayanlardan biri de Dışişleri Bakanı İsmail Cem oldu. Cem, Geçtiğimiz nisan sonunda bakanlık mensupları ve bir grup gazeteci ile birlikte KKTC'ye gitti. 
     
     Kanatlar buzlanmıştı 
     Cem ve beraberindekiler Ankara’dan Lefkoşe'ye CASA askeri uçağı ile uçtular. Dönüşte de Ercan Havaalanı'ndan bir başka CASA ile İstanbul'a gitmek üzere havalandılar. Anlatılan bilgilere göre uçak, Türk hava sahasına girdiğinde sarsılmalar oldu. Sarsılmalar sıklaşınca kopkitte bir endişe ve telaş başladı. Uçaktaki askeri teknisyenler sık sık pencereden kanatları gözetledi. Uçağın kanatlarında buzlanma olmuştu. Bu olay hemen İstanbul kuledeki uçuş yetkililerine iletildi. Üstelik eriyen buz parçaları kanat altından motorlara giriyordu. Teknisyenler, olaya müdahale etti. Kule ile konuşmaları sonucu 15 dakika süren tehlike kazasız atlatıldı. 
     
     Yalnız Cem fark etti 
     Uçakta durumun farkına varan tek kişi ise İsmail Cem oldu. Olayı merak eden Cem, uçakta panik yaratmamak için kabindeki pilottan bilgi edindi. Tehlikenin olmadığını anlayınca derin bir nefes aldı ama beraberindekilere alana inene kadar bir şey anlatmadı. Cem, yere ayak bastığında bir daha CASA ile yolculuk yapılmaması talimatını yetkililere şifahi olarak bildirdi. 
     



 GÜNCEL 














</TEXT>
</DOC>
