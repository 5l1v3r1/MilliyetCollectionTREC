<DOC>
<DOCNO> 49076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/yazar/bila.html </URL>
<DATE> 2001/10/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkiye'nin şirket haritası 
</HEADLINE>
<TEXT>

     Başbakanlık Müsteşarı Ahmet Şağar'ın dizüstü bilgisayarını açtığınızda karşınıza bir Türkiye haritası geliyor. Harita üzerine her biri farklı renkte iller yerleştirilmiş... 
     İstediğiniz bir ili tıkladığınızda, bu kez karşınıza bir liste çıkıyor. 
     Sektörlere göre düzenlenmiş şirket listesi... 
     Ancak, tabloda şirketlerin isimleri yok. İsim yerine her şirkete bir kod numarası verilmiş. Her şirketin hizasında, iştigal sahası ve bugünkü durumunu gösteren notlar var. "Faal, düşük kapasite ile çalışıyor, kapalı" gibi... 
     Örneğin, Afyon'u tıkladınız. Afyon'da faaliyet gösteren ve zor durumda olan şirketler kod numaralarıyla bir tablo halinde görülüyor. İlgilendiğiniz sektörde bu kod numaralarını da tıklarsanız, o zaman, şirket hakkında detaylı bilgiler ekrana yansıyor. 
     Bu harita neyin nesi derseniz... 
     Başbakan Ecevit'in, il valilerine gönderdiği ve illerde şirketlerin durumunu gösteren bilgileri istediği genelgeye verilen yanıtlardan çıkarılmış bu harita. Amacı, özellikle yurtdışındaki tasarruf sahiplerinden Türkiye'ye yatırım yapmak isteyenlere gerekli bilgileri sunmak. Bir bakıma Başbakanlık'ta zor durumdaki şirketlerle, bu şirketlere ilgi gösterecek yatırımcıları, "sanal bir pazar"da buluşturmak. 
     81 ilden gelen bilgiler 8 bine yakın şirketle ilgili durumu gösteriyor. Bunlardan canlandırılabilecek durumdakiler listeye alınmış durumda. İlgi gösteren tasarruf sahiplerine ulaştırılacak. 
     Şirket haritası çalışmasını Ecevit'in isteği üzerine Başbakan Yardımcısı Hüsamettin Özkan'la, Başbakanlık Müsteşarı Ahmet Şağar yürütüp, sonuçlandırmışlar. 
     Şimdi Başbakan'ın onayı alındıktan sonra bu harita ve bilgiler öncelikle yurtdışındaki tasarruf sahiplerinin kullanımına sunulacak. Bu amaçla Başbakanlık, Dışişleri Bakanlığı'na bir yazı ile başvurarak bu konuda büyükelçiliklerimizin yardımcı olmasını isteyecek. 
     Şirket haritasındaki bilgilere internetten yurtiçindeki yatırımcılar da ulaşabilecekler. 
     Anadolu'da reel sektörün canlanması için geliştirilen bu proje yatırım yapmak isteyen yatırımcıların yönlendirilmesi için kullanılacak. 
     
     







Yarı başkanlık sistemi 


Salak kaldı mı 


Türkiye'nin şirket haritası 


Ermenistan'la ilişkiler neden mi önemli 


Önü ve arkası 


"Şark'ın Dianası" öldü 


Şahap Kocatopçu 


Ceyhan projesi yolunda gidiyor 


Gökten kurul yağıyor 


Onları unutmamak için yaşatmalıyız 


Çeteye gizlilik zırhı 


Fransa'da cep lisansı fiyatı onda bire indi 


Türkiye'nin dışardan görünüşü 


Krediden değil talep olmadığından üretim yapılamıyor 


</TEXT>
</DOC>
