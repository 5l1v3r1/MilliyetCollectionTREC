<DOC>
<DOCNO> 41488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/guncel/gun02.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Utandıran tablo 
</HEADLINE>
<TEXT>

Sekizinci sınıflara uygulanan merkezi başarı değerlendirme sınavında eğitimdeki kalitesizlik tüm çıplaklığıyla gözler önüne serildi. Yanlışların doğru götürmediği sınavda, öğrencilerin okuduğunu anlamadığı, noktalama işaretlerinin kullanımını bile bilmediği ortaya çıktı 
     SİBEL KAHRAMAN ŞEN İstanbul 

     Sekizinci sınıflara uygulanan Merkezi Başarı Değerlendirme Sınavı sonuçlarından "büyük başarısızlık" çıktı. Türkiye genelinde yalnızca Türkçe testinde yüzde 50’nin üzerine çıkıldı. Çanakkale matematik, sosyal bilimler ve Türkçe’de ilk sırayı alırken, Eskişehir de fen bilimlerinde birinci oldu. Tunceli sosyal bilimlerde ilk üçe girdi. Edirne tüm branşlarda ilk beşte yer aldı. Soruların doğru cevaplandırılma oranları Türkiye genelinde Türkçe’de 55.49, fen bilimlerinde 42.74, sosyal bilimlerde 40.07 olurken, matematikte 37.42’de kaldı. 
     
     BAŞARI ÇOK DÜŞÜK 
     Sınav sonuçları değerlendirilirken üç yanlış cevap bir doğruyu götürmedi. Eğitimciler buna rağmen başarı oranının çok düşük olduğuna dikkat çekerek, "Yanlışlar doğruyu götürse bu oranlar çok daha aşağı inerdi. Üstelik test tipi sınavlarda öğrenci baştan sona bir seçeneği, örneğin a şıkkını işaretlese bile, yüzde 25 başarı sağlar. Çocuklar kendi sınıflarında sınava girdi. Ders izleme düzenleri neyse o şekilde sıralara oturdu. Tüm bunlar göz önüne alındığında başarıdan söz etmek mümkün değil. Üstelik başarıdan söz etmek için yüzde 50’nin geçilmesi gerekiyor" yorumunu yaptı. 
     
     ÇOĞU DÖKÜLDÜ 
     Bakanlığın sınav sonuçlarını derlediği kitapçığa göre, Türkçe derslerinde öğrenciler, özellikle sözcük dağarcığını geliştirme, noktalama işaretleri, cümle kurma, okuduğunu anlama konularında başarısız oldu. Matematikteyse öğrenciler tam anlamıyla döküldü. Özellikle, küme kavramı, doğal sayılarda problemi anlama ve analiz ederek çözme, denklem kurma becerisi konularında başarı oranı yüzde 30’un altında çıktı. İl merkezlerinden sınava giren öğrenciler, köylerde sınava giren öğrencilere oranla Türkçe’de yüzde 13, matematikte yüzde 11, fen bilgisinde yüzde 10, sosyal bilgilerde yüzde 8 daha başarılı oldu. 
     
     ÖNLEM ALINACAK’ 
     23 Mart’ta yapılan ve 979 bin 87 öğrencinin katıldığı sınavda beklenen başarının "yakalandığını" ifade eden bakanlık yetkilileriyse, "Kimi öğrencilerin bazı konularda eksiklikleri olduğu belirlendi" dedi. Milli Eğitim Bakanı Metin Bostancıoğlu şunları söyledi "Her yıl fen liseleriyle Anadolu liselerine öğrenci seçmek için uygulanan sınavla, bu sınavın sonuçları karşılaştırıldığında, her iki sınavdaki başarı düzeyi paralellik gösteriyor. Başarıyı artırmak için gerekli önlemleri alacağız." 
     
En başarılı il Çanakkale      Öğrenci ve illerin başarılarını ortaya koymayı ve bu doğrultuda kaliteyi artırıcı önlemler alınmasını hedefleyen sınava göre 4 alanda da en başarılı il Çanakkale oldu. Sınav sonucunda illere göre puan ortalamaları en yüksek 5 il şöyle 
     TÜRKÇE Çanakkale 61.30, Eskişehir 61.25, Edirne 59.78, İzmir 59.71, Ankara 59.40 
     MATEMATİK Çanakkale 43.97, Eskişehir 43.09, İzmir 41.56, Edirne 40 93, İstanbul 40.62 
     FEN BİLGİSİ Eskişehir 50.10, Çanakkale 49.52, Edirne 47.83, Tekirdağ 46.24, Muğla 46.20 
     SOSYAL BİLGİLER Çanakkale 47.08, Eskişehir 45.64, Tunceli 44.28, Edirne 43.62, İzmir 43.20 
     



 GÜNCEL 


















</TEXT>
</DOC>
