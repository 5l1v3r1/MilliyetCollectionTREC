<DOC>
<DOCNO> 18679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sonspo08.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor-Fenerbahçe maçından notlar 
</HEADLINE>
<TEXT>

     Trabzonspor ile Fenerbahçe arasında yapılacak maç öncesi, stat dışında olaylar çıktı. 
     Kent dışından kendilerine verilen 4 resmi otobüsle Hüseyin Avni Aker Stadı'na gelen Fenerbahçe taraftarları ile bordo-mavili takım taraftarları arasında arbede çıktı. Çıkan arbedede, 5 Fenerbahçe, 1 de Trabzonspor taraftarı, çeşitli yerlerinden yaralanarak Numune Hastanesi Acil Servisi'nde tedavi altına alındılar. 
     Sarı-lacivertli takımın kamp yaptığı Zorlu Grand Hotel'den ayrıldığı anda, Trabzonsporlu taraftarlar sloganlarla kafileyi protesto ettiler. Güvenlik güçleri, olaylara müdahale ederek taraftarları dağıttı. 
     Stat içinde de güvenlik güçleriyle Fenerbahçe taraftarları arasında zaman zaman gerginlikler yaşandı. 
     
Maça büyük ilgi      Trabzonspor ile Fenerbahçe arasındaki karşılaşmaya her 2 takımın taraftarları büyük ilgi gösterdi. 
     Yaklaşık 25 bin Trabzonspor taraftarı takımını desteklerken, 350 dolayında da Fenerbahçe taraftarı, kendilerine ayrılan kale arkası tribünde yer aldılar. 
     Hüseyin Avni Aker Stadı'nda yalnızca güvenlik nedeniyle Fenerbahçe taraftarının bulunduğu kale arkası tribününün büyük bir kısmında boşluklar bırakıldı. Karşılaşmanın dün biten biletleri ise karaborsaya düştü. 
     
Fenerbahçe'de 3 eksik      Fenerbahçe, Trabzonspor karşısına, sakatlıkları süren Johnson ve Ogün ile kart cezalısı Rapaiç'den yoksun çıktı. 
     Teknik direktör Mustafa Denizli, Johnson'un yerine Mirkoviç'i, Ogün'ün yerine Yusuf'u, Rapaiç'in yerine de Ferhat'ı ilk 11'de sahaya sürdü. 
     
Trabzonspor'da kale Metin'in      Trabzonspor Teknik Direktörü Sadi Tekelioğlu, sakatlığı tam olarak geçmeyen Milosevski'nin yerine kalede Metin'i ilk 11'de oynattı. 
     Bordo-mavili takımda futbolcu izlemek için Belçika'ya giden antrenör İhsan Derelioğlu'nun yerine, altyapı antrenörü Ahmet Özen görev yaptı. 
     Trabzonspor, ligin ikinci yarısında ilk kez Hüseyin Avni Aker Stadı'nda gece maçına çıktı. 
     Trabzonsporlu Oktay Derelioğlu, ısınırken sakatlığı nüksetti. Ancak soyunma odasına giden golcü oyuncu, sahaya dönerek Fenerbahçe maçında takımdaki yerini aldı. 
     







</TEXT>
</DOC>
