<DOC>
<DOCNO> 44873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/soneko01.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Swissair uçuşlarını durdurdu... 
</HEADLINE>
<TEXT>

     İsviçre Havayolları Swissair, yaşanan nakit sıkıntısı nedeniyle bu gece beklenen ve yarın sabah yapılacak uçuşlarını, ikinci bir talimata kadar durdurduğunu açıkladı. 
     Swissair Türkiye Genel Müdürlüğü'nden yapılan yazılı açıklamada, İsviçre Havayolları'nın, içinde bulunduğu nakit sıkıntısının giderilebilmesi için bankalarla yoğun görüşmelerini sürdürdüğü belirtildi. 
     Tüm bu gelişmeler boyunca uçuşların ikinci bir talimata kadar geçici olarak askıya alındığı belirtilen açıklamada, şöyle denildi 
     ''Bu gece beklenen ve yarın sabah hareket etmesi planlanan SR326 327 sefer sayılı Zürih-İstanbul-Zürih ve SR328 sefer sayılı Zürih-İzmir-Zürih uçuşları yapılmayacaktır. Türk Hava Yolları işbirliği ile gerçekleşen Zürih-Ankara-Zürih uçuşları normal olarak devam edecektir.'' Açıklamada, elinde bileti bulunan yolcular için şu önerilerde bulunuldu 
     ''İstanbul-Zürih ve İstanbul-Cenevre yolcuları, Türk Hava Yolları uçakları ile ortak uçuşlar yolculuklarını gerçekleştirebileceklerdir. 
     Ellerinde önümüzdeki günler için bileti bulunan yolcular, yolculuklarını ertelemeleri, mümkünse rezervasyonlarını değiştirmeleri, bu mümkün değilse daha ileri bir tarihte kullanmak üzere saklamalarını, acelesi olan yolcuların da yeni bir bilet almalarını tavsiye etmekteyiz. Bilet iadeleri maalesef mümkün olmamaktadır. 
     Yolcularımıza verdiğimiz elimizde olmayan sıkıntılardan dolayı özür dileriz. Konu çok yakında açıklığa kavuşacak ve uçuşların tarifelere uygun olarak gerçekleşmesi sağlanacaktır.'' 
     






</TEXT>
</DOC>
