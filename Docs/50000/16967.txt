<DOC>
<DOCNO> 16967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/guncel/gun10.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta gidiyor, kimliği kalıyor 
</HEADLINE>
<TEXT>

Sosyal güvencesi olmayan ve tedavi ücretini ödeyemeyen hastalar, çareyi kimliklerini rehin bırakıp, yeni kimlik çıkarmakta buluyor... 
     AYŞEGÜL AYDOĞAN İstanbul 

     Krizle birlikte hasta ve hasta yakınları, 'borçlara karşılık hastane veznesine nüfuz cüzdanı, ehliyet ve kredi kartı bırakma' yöntemine daha sık başvurur oldu. Süleymaniye Kadın Hastalıkları ve Doğum Hastanesi de kimlik bırakma uygulamasının olduğu hastanelerden biri. Başhekim Dr. Kadir Savan hastalara hak verdiklerini ama idare olarak "suç" işlediklerini belirtiyor. "Bu yüzden bizim başımız ağrıyor. Soruşturma geçiriyoruz, müfettişler bizi suçluyor" diye konuşan Savan, "Bir, iki kişi olsa iyi. Günde yüzlerce kişi geliyor. Başa çıkamıyoruz. Önceleri biriken kimlikleri karakola veriyorduk. Artık polisler de 'biz ne yapalım' diye almıyorlar. Hastalar kimliğini bırakıp gidiyor. Sonra da yenisi çıkarıyor" dedi. Kimliklerle başı belaya giren Baltalimanı Kemik Hastalıkları Hastanesi yetkilileri ise sorunu senet hazırlayarak çözdüklerini söylüyor. 
     


 GÜNCEL 




















</TEXT>
</DOC>
