<DOC>
<DOCNO> 32803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/spor/yguv.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hay olimpiyat kadar... 
</HEADLINE>
<TEXT>

     Ters Köşe ERCAN GÜVEN 

     Henüz olimpiyatı almaya hazır değiliz" demek başka, "Alamayız, vazgeçelim" demek başka. 
     Hele, her olimpiyat hüsranından sonra genlerimizde taşıdığımız aşağılık duygusunun tetiklemesiyle "elini taşın altına sokanlara" karşı "intifada" ilan etmek, tüm hazırlık çalışmalarını yetersiz, tüm çalışanları beceriksiz, musluğun başındakileri şaibeli ilan etmek, çok başka... 
     Her konuda ahkam kesmenin kendilerine "tanrısal bir ayrıcalık" olarak bahşedildiği vehmindeki "bilgisiz" fikir sahiplerinin yorum ve yaklaşımlarını okuyor, görüyoruz. 
     Kendi ürettikleri cümlelerden başka hiçbir şeyi beğenmiyorlar. 
     Ne istanbul’u, ne halkı, ne hazırlık komitesini "olimpiyat kıvamında" buluyorlar. 
     Doğrudur, ama kısmen... 
     
     İstanbul’u anlatmaya gerek yok. 
     O, trafik, alt yapı, güvenlik derslerinden ikmale kalmış bir genç kızımızdır ki, her kusurunu "önemsiz kılan" endamıyla bir Dünya güzeli ve soyluların soylusu... 
     İstanbul bir şehir değil, bir ülke... Şayet olimpiyatı alabilse, 100 metre finali koşulurken kim bilir kaç semtinde, kaç tane adli vaka yaşanacak aynı sürede... 
     Taksiciler birbirlerine yumurta atarken, çim hokeyinde Hindistan şampiyon olacak. Cimnastikte asimetrik bardan düşenlerden çok daha fazlası Topkapı’da tükürüğe basıp yere kapaklanacak... Bu böyle... İster Atina’da, ister Pekin’de... 
     Olumsuzluklar, insanlık tarihi ile aynı trende. 
     
     "Halkımızda olimpiyat bilinci yeşermemiş"... 
     Evet, insanlarımız şu günlerde biyolojik varlıklarını devam ettirebilmek için sadece ve sadece doların yeşiline tapmaktadırlar. 
     Sportif konulara yaklaşımını ise Lig tatili nedeniyle "uzaylı taşlayarak" ve Balkan Bisiklet Yol Yarışları’ndaki sporcuları "tükürükle vurmaya çalışarak" zinde tutmaya uğraşmaktadırlar. 
     Fakat bu vatandaşlarımızın sayısı da, koskoca bir orman nüfusunun içindeki "boz ayılar" kadar azdır. 
     Şurası bir gerçektir ki, "İstanbul’a olimpiyat" fikrinin, Sayın Sinan Erdem’in beyin nöronlarında kıvılcımlandığı günden bu yana "boz ayıların" sayısında bir azalma olmasa bile, yaşam alanları kısıtlanmaktadır ve bilindiği gibi medeniyet onların düşmanıdır. 
     
     Tabii bir de olayın "iç gıcıklayan" parasal yönü vardır. 
     Olimpiyatla ilgili her özendirici cümle "ekonomik getiriler" ile başlamasa da, mutlaka onunla biter. Bunun nedeni ise, henüz kafalarında "olimpiyat bilinci" oluşmamış kişileri ikna edebilmek için "havuç göstermek" gibi bir şeydir. 
     En subjektif eleştiriler bu konuda gelir. 
     Ben, "günün birinde" İstanbul’da yapılacak bir olimpiyatın öyle söylendiği gibi "milyarlarca dolarlık" ekonomik katkı sağlamak şöyle dursun, metropolün borçlarına yeni borçlar katabileceğini adım gibi biliyorum. Ama vakti zamanında "çikita muz" için bile borçlanan ülkemizde "beyinsel bir devrim" anlamına gelecek olimpiyat için bu kadarcık fedak rlığın gerektiğine inanıyorum. 
     Hazırlık komitesinin yakasına yapışmaya gelince... 
     Boş yere bir sürü para harcayan bu komitenin elindeki fonlarla kim bilir kaç tane daha banka kurulurdu bu zamana kadar .. Kurulur da özelleştirilip batar, tekrar fona alınırdı... 
     İşte, sadece bu yüzden bile olimpiyat fikrine saygı duymalıyız..., Yaygın "hortumlu" yaşam tarzından kurtarılabilmiş ve pek beğenilmese de spor salonlarına, olimpik stadlara, tanıtımlara aktarılmış paralar için şükretmeliyiz bence. 
     Hiç değilse, paraların karşılığı beton, çimento, demir, broşür, bayrak olarak orada duruyor. 
     
     Hal böyle olunca, kimilerinin "bırakın şu olimpiyat peşinde koşmayı yahu" yaklaşımına akıl sır erdiremiyorum. 
     Tamam... Diyelim ki, "olimpiyatı bize asla vermezler"... Ya da, "biz bu kafayla olimpiyatı asla alamayız". Saçma sapan bir "fikri sabit" peşindeyiz... 
     Peki, ne zararı var .. 
     Bu "takıntımız" sayesinde İstanbul’un metro çalışmaları "dört yılda bir de olsa" motive oluyorsa, trafik problemleri en azından gündeme gelip birkaç kişi "çözüm için" kafa patlatıyorsa, güvenlik sorunları ele alınıyorsa, spor tesisleri yapılıyorsa, yol düzenlemeleri projelendiriliyorsa, genç nesillerin "globalleşme" şablonundaki "cola - burger - klip" üçgenine "spor anlamında" yeni fikirler eklenebiliyorsa... Ve en önemlisi, olimpiyat ruhunu kavrayan hiçbir insan, bir daha "insan" kavramının yerine "yabancı veya bizden" gibi sıfatlar koyamayacaksa ne zararı var 
     Son söz Uluslararası Olimpiyat Komitesi üyeleri, olimpiyat açısından İstanbul’un Paris’ten daha uygun durumda olduğunu belgelerken, "bu ülkede eleştirilecek bir tek olimpiyat düzenleme fikri mi kaldı ".. 
     
"Zehir miktardadır"      Keskin bir kılıcı, çeliğinden kavrayıp sağa sola savurmaktır hırsla mücadele etmek... 
     Başarmak için gerekli, ama bir o kadar da "zarar verici"... 
     "İlaç gibi"... 
     Dozunda kullanılmalı. 
     Yoksa, Sokrates’in "Zehir miktardadır" tespiti devreye girer ve otuz litre süt içen insanın öleceği gibi, fazla hırs da sahibini zehirler, tüketir... 
     Galatasaray’a Fatih Terim ile bu "hırs" girdi gireli, "aşırı dozdan" çok telefat oldu bugüne kadar. 
     Terim, bir diyetisyen gibiydi. Hagi hırs yüzünden son sezonu tribünde geçirdi. Emre saldırgan ilan edildi. 
     Şimdi de Arif’te bir "hırs yüklemesi" söz konusu. 
     Sao Paolo takımının Galatasaray’ı 1 - 0 yendiği hazırlık maçını televizyondan seyredenler, küfür edebiyatındaki son gelişmeleri Arif’in ağzından izlediler önceki gün. 
     Galatasaraylı futbolcu, rakiplerinin Türkçe küfürlerdeki bilgisizliğinden istifade, "saydı döktü" maç boyunca. Kameralar da sahanın hemen kenarında olunca, canlı yayın "porno efektlerle" sürdü. 
     Akıllı insanları "vezir" eden "hırs", Arif’i "rezil" etti... 
     Lig başladığında, orta hakem aniden maçı durdurup Arif’i dışarı atarsa, nedenini tahmin etmek zor olmayacak gelecek aylarda. 
     
Basının yeriÖnce Uğur Dündar Fenerbahçe idarecisi oldu, ardından Fatih Altaylı Galatasaray... 
Bakalım sırada kimler var .. 
Yıllarca medyadan yakınanlar, sonunda bükemedikleri bileği öptüler ve Basın’ı karşılarına değil içlerine aldılar. 

Dağcılık ve can güvenliği      Kaçkarlar, Ağrı ve diğerleri, Karacaahmet Mezarlığı’na dönmeden dağcılık sporunu masaya yatırmanın zamanı gelmiş olmalı. 
     Federasyon başkanını bile dağlara kurban veren bu sporda bir yanlış yapılmış olmalı ki, neredeyse her "kurban" anısına tırmanma, yeni kurbanlar almakta. 
     Bunca genç ve seçkin insanın minicik ihmal veya hatalarını ölümle yanıtlayan bu eylemin ne kadarı spor acaba .. 
     Yüzde kaçı intihar .. 
     Belki içinde ötanazi bile var... 
     Evet dağcılık spor... Okçuluk, atıcılık gibi. Ama okçularımız, atıcılarımız arkadaşlarının başına koydukları elmalara atış yapsalar ve arada sırada "kaza" yaşasalar, buna kim hoşgörü ile bakabilir 
     Dağcılığın yüzde biri kadar can almayan boksa "vahşet" diyenler dağlarda kırılıp giden gençleri nasıl içine sindirebilir 
     Bu işin içinde başka bir şey var... 
     Belki Nasuh Mahruki’nin dağcılıkla parlayıp, depremle kuyruklanan yıldızı, genç ve tecrübesiz sporcuların ölümcül riskler almasına neden olmakta. 
     Belki tehlikeli sporlarda, örneğin dalgıç olmak için gerekli eğitimler dağcılıkta atlanmakta... 
     Belki, izleme ve kurtarma tekniklerimiz, göze alınan tehlikelerin gerisinde kalmakta... 
     İşin orası, bu olayı düzene koymak ve düşünmek için para ve paye alanların görevi. 
     Lütfen daha önce de olduğu gibi bizi "ikna" etmek için e - mail ve fakslara sarılmasınlar, önce Ağrı’nın zirvesinde can veren öğretmen Sertaç Tümerdem’in annesi ile konuşsunlar, sonra bir daha can kaybı olmayacağının garantisini versinler. 
     Ya da sigara firmaları kadar yürekli davranıp, sırt çantalarının arkasına kocaman yazsınlar 
     "Bu spor can güvenliğiniz açısından tehlikelidir"... 
     



 SPOR 
























</TEXT>
</DOC>
