<DOC>
<DOCNO> 7838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/yazar/eralp.html </URL>
<DATE> 2001/02/19/ </DATE>
<TIME>  </TIME>
<AUTHOR> Yalım ERALP  </AUTHOR>
<HEADLINE>
Ermenistan'a açılım 
</HEADLINE>
<TEXT>

     TESEV'i kutlamak gerek. Önemli bir inisiyatif aldı ve Kafkaslar'da İstikrar adı altında sivil toplum örgütlerini toplamaya çalıştı. Yazık ki, üç Kafkas ülkesi de Dışişleri memurlarını yolladılar. O nedenle tam bir sivil toplum girişimi olamadı. İnisiyatifin arkasında Michael Emerson'un Brüksel'de mukim Avrupa Siyasal Etüdler Merkezi de bulunuyor. 
     Dışişleri Bakanı Cem iyi bir konuşma yaptı. Konuşmasında "soykırım" konusuna değinmemesi akıllıca bir davranıştı. Türkiye, Ermenistan ve Azerbaycan arasında görüşmeler yapılmasını önermesi iyi. Ancak gecikmiş bir öneri. Ermenistan Dışişleri Bakanlığı Avrupa Masası Şefi öneriyi hemen reddetti. Ermenistan, Azeri - Ermeni ihtilafında Türkiye'nin taraf olduğu ve bu nedenle arabulucu olamayacağı görüşünde. Ayrıca, Türkiye'nin Ermenistan ile diplomatik ilişki kurmamasını da bir engel olarak görüyor. Ermenistan AGİT zirvesinin İstanbul'da yapılmasını başlangıçta veto ederken de bu son argümanı kullanmıştı. 
     Kafkas İstikrar Paktı'nı biz önerdik. Aktif rol oynamamıza Ermenistan ile diplomatik ilişki kurmamış olmamız engel. Türkiye şimdi Ermenistan ile diplomatik ilişki kurmak için üçlü görüşme önerisini ÇERÇEVE olarak kullanmak istiyor. Bu arada da, bu çerçeve sayesinde Kafkas politikasına Aliyev tarafından konulan ambargoyu da aşmak istiyor. Ermenistan ise bu önerinin Fransa'da olanlardan sonra gelmesi yüzünden bunu Türkiye'nin sıkışması olarak görecek. Amerikalılara iş düşecek. Zira en azından Türkiye, Ermenistan ve Azerbaycan arasında güven artırıcı önlemler konusunda görüşmelere Ermenistan'ı ikna etmek için yoğun diplomatik çaba sarf etmesi gerekiyor. Toplantıya katılan ABD'nin Kafkaslar Özel Temsilcisi Carey Cavanaough ile Bakan Cem herhalde bu konuyu da cumartesi günü yaptıkları görüşmelerde ele almışlardır. Amerika tabii dikkatini Saddam'dan kurtarabilirse... 
     
Bush ve Irak      ABD'nin Bağdat yakınlarını bombalamasının ardında üç neden var a Müttefiklerine ve Birleşmiş Milletler Genel Sekreteri'ne patron benim mesajı vermek, b Saddam'a ben Clinton değilim demek, c Dağınık Irak muhalefet cephesine arkanızda ben varım diyerek cesaret vermek. 
     Saddam'ın kitlesel imha silahlarını geliştirmesi biz dahil herkes için tehlikeli. Bu doğru. Ancak, ABD'nin tek başına hareket edebileceği mesajı ise hem Birleşmiş Milletler hem Araplar üzerinde duş etkisi yapacak. Saddam'a karşı koalisyonu sağlamanın yolu bu değil. ABD süper güç. Süper olmanın bir gereği de biraz sorumluluk ve başkalarını adam yerine koymak. Bush yönetimi aslında bu hareketi ile daha yönetimin ilk günlerinde Avrupa'daki müttefiklerine ve de bilhassa AB'ye mesaj veriyor. Avrupa'ya anlayış gösteren Clinton - Albright döneminin sona erdiğini... 
     
     





Prof. İnalcık... 


Medeni... 


Turancı dergisinde Bülent Ecevit şiiri 


Seks ve pasta... 


Tüketici keriz değil 


Saddam 2, oğul Bush 1... 


İngiltere özür dilesin 


Ermenistan'a açılım 


Başlarken 


Polisi insan olarak anlatmak 


Çılgın fotoğrafçı "hile yapın" diyor 


Bizim yasa iyi değil 


Biz yaptık olmadı, moraller bozuldu 


IMF'nin gerdiği ipi gevşettiğimiz gün dibe çakılırız 


</TEXT>
</DOC>
