<DOC>
<DOCNO> 33072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/soneko20.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC, HSBC Bank A.Ş. ile Demirbank'ı birleştirecek 
</HEADLINE>
<TEXT>

     Dünyanın en büyük bankacılık kuruluşlarından HSBC'nin, Demirbank'ın tüzel kişiliği, seçilmiş varlık ve yükümlülüklerini, bilanço büyüklüğü 1.35 milyar dolar oluşturacak şekilde satın almaya karar verdiği açıklandı. 
     HSBC'den yapılan duyuruda, HSBC Bank plc'nin 27 Haziran 2001 tarihinde Demirbank T.A.Ş. için teklif verdiği yolundaki açıklamasının ardından, Bankacılık Düzenleme ve Denetleme Kurulu'nun HSBC'nin teklifini değerlendirmeye uygun bulduğu hatırlatıldı. 
     Demirbank'ın HSBC'ye satışı ile ilgili olarak son aşamaya gelindiği ve artık satış ve devir sözleşmesi üzerinde çalışıldığı kaydedilen açıklamada, satış ve mülkiyet transferi işlemlerinin 30 Eylül 2001 tarihinden önce tamamlanmasının beklendiği belirtildi. 
     Açıklamada şunlar kaydedildi ''Banka, Demirbank'ın tüzel kişiliğini, seçilmiş varlık ve yükümlülüklerini, bilanço büyüklüğü 1.35 milyar Amerikan Doları oluşturacak şekilde satın almaya karar vermiştir. HSBC, HSBC Bank A.Ş. ile Demirbank'ı birleştirerek yaklaşık 2.35 milyar dolar bilanço ve 250 milyon dolar sermaye büyüklüğüne ulaşmayı amaçlamaktadır.'' 
     1990 yılından bu yana Türkiye'de faaliyet gösteren HSBC'nin başarılı uygulamalarıyla pazarda oldukça deneyim kazanmış bir banka olduğu vurgulanan açıklamada, yeniden yapılanma aşamasında olan pazarlarda deneyim sahibi olan HSBC'nin, Türk Hükümeti'nin güçlü ekonomiye geçiş programı ve bu programın ana unsurlarından biri olan finansal piyasaların yeniden istikrara kavuşturulması unsurlarına önem verdiği kaydedildi. Açıklamada, Demirbank ile Türkiye'deki büyüme çalışmalarını hızlandırmayı amaçlayan HSBC'nin, Türkiye'nin uzun vadeli planları için umutlu olduğu bildirildi. 
     HSBC Bank plc, HSBC Holding plc.'nin yüzde 100 sahip olduğu bir yan kuruluşu. 79 ülkede 6.500 ofisi bulunan banka, 31 Aralık 2000 tarihi itibariyle 674 milyar dolar aktif büyüklükle dünyanın en büyük bankacılık ve finans kuruluşlarından biri. Türkiye'de faaliyet gösteren HSBC Bank A.Ş. ise, 2000 yılı sonu itibariyle 727 trilyon 913 milyar liralık aktif büyüklüğe sahip bulunuyor. 1990 yılında kurulan banka, 7 şubesi, yurtdışında bir mali iştiraki ve 110 personel ile hizmet veriyor. 







</TEXT>
</DOC>
