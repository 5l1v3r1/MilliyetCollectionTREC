<DOC>
<DOCNO> 10879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sonspo08.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki 2 maçta olay çıktı, 1 maç yarım kaldı 
</HEADLINE>
<TEXT>

     Antalya'da bugün yapılan Üçüncü Futbol Ligi 5. Grup'ta Kepez Belediyesi GENPA Spor- Kütahyaspor maçında olay çıkaran 4 taraftar gözaltına alındı. Korkutelispor ile Güneyspor arasında oynanan amatör küme maçı ise bir futbolcunun hakeme saldırması sonucu yarım kaldı. 
     Antalya'yı 5. Grup'ta temsil eden Kepez Belediyesi GENPA Spor ile Kütahyaspor, Atatürk Stadı'nda karşı karşıya geldi. Ev sahibi ekibin lider Kütahyaspor'u 3-1 yenmesi üzerine, konuk ekip taraftarları olay çıkardı. Stadın koltuklarını kıran Kütahyaspor taraftarları, bazı koltukları da ateşe verdi. Polis, stada zarar verdiği gerekçesiyle Kütahyaspor taraftarı 4 kişiyi gözaltına aldı. 
     Bu arada Antalya 100. Yıl Spor Tesisleri'nde yapılan 1. Amatör Küme maçında ise Korkutelispor ile Güneyspor arasındaki mücadele yarıda kaldı. Maçta Güneyspor'un 1-0'lık üstünlüğü sürerken, oyunun 68. dakikasında Korkutelispor'un savunma oyuncusu Musa Dal'a hakem Süleyman Yarar'dan ikinci sarı kart çıktı. Üstüste sarı kart gördükten sonra kırmızı kartla oyun dışı bırakılan Dal, hakem Yarar'a yumruklar sallayıp saha dışına dek kovaladı. Maçı tatil eden hakem, kendisini yumruklayan Dal'dan davacı oldu. Korkutelisporlu yöneticiler tarafından kaçırıldığı iddia edilen futbolcu Musa Dal polis tarafından aranıyor. 




</TEXT>
</DOC>
