<DOC>
<DOCNO> 20511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sondun11.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya ile Almanya arasında makarna ile çilek krizi 
</HEADLINE>
<TEXT>

     İtalyan makarnası ve çileği hakkında Alman basınında çıkan olumsuz haberler, Avrupa Birliği'nin AB iki üyesi arasındaki ilişkileri gerdi. 
     İtalya Tarım Bakanı Alfonso Pecoraro Scanio, Alman basınında ülkesi aleyhine bir ''komplo'' yürütüldüğünü iddia ederek, olumsuz haberleri veren basın organlarına karşı, Dışişleri Bakanlığı kanalıyla Alman hükümeti nezdinde resmen şikayette bulunacağını bildirdi. Almanya'nın etkili gazetelerinden Frankfurter Allgemeine Zeitung'da Salı günü yayımlanan bir haberde, makarna yapımında kullanılan buğdayların genetik amaçlarla radyoaktif işleme tabi tutulduğu bildirilmişti. İtalya, buğdayların radyoaktif işlemden geçtiğini reddetmemekle birlikte, bunun hiçbir sağlık riski taşımadığını savunuyor. İtalya Tarım Bakanı'nı kızdıran bir diğer yayın da ünlü Stern dergisi oldu. Stern'in bugün yayımlanan sayısında, Almanya'nın güney Avrupa'dan ithal ettiği çileklerin yüzde 30'unun kansere neden olduğundan kuşkulanılan kimyasallarla işlem gördüğüne ilişkin bir haber yer aldı. 







</TEXT>
</DOC>
