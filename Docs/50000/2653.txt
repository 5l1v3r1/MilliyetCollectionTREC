<DOC>
<DOCNO> 2653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur17.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi "Maaşa bağlanan gazeteciler açıklasın" 
</HEADLINE>
<TEXT>

     Basın Konseyi Genel Sekreteri Vedat Demir, bir gazetede yer alan ''Yurtbank eski sahibi Ali Balkaner'in bazı gazetecileri maaşa bağladığı'' iddiasıyla ilgili spekülasyonlara son vermek ve bütün gazetecileri itham altında bırakmamak için DGM savcısını ve bu bilgilere sahip diğer ilgilileri kamuoyunu aydınlatmaya çağırdı. 
     Demir, yaptığı yazılı açıklamada, Yurtbank eski sahibi Ali Balkaner'in, hakkında açılan soruşturma ile ilgili DGM savcılığına anlattıkları arasında, ''bazı ünlü gazetecileri, borsa ile ilgili haberleri maniple etmeleri karşılığında maaşa bağladıklarını'' söylediği iddiasının Star gazetesi yazarlarından Saygı Öztürk tarafından yazıldığını hatırlattı. 
     Bir banka sahibinin, borsa oyunlarını düzenleme amacıyla belirli bir grup oluşturduğunu da kayda geçirterek, bu alanda ünlü bazı gazetecileri maaşa bağladığını ileri sürmesinin önemli bir iddia olduğunu vurgulayan Demir, şunları kaydetti 
     'Şayet Saygı Öztürk'ün yazdıkları gerçeği yansıtıyorsa ve Ali Balkaner ifadesinde maaşa bağlanmış gazetecilerden söz etmişse, savcılığın bu açıklamaları suç duyurusu olarak kabul etmesi ve soruşturma başlatması en doğrusu olacaktır. Bu konuda spekülasyonlara son vermek ve bütün gazetecileri itham altında bırakmamak için DGM savcısını ve bu bilgilere sahip diğer ilgilileri kamuoyunu aydınlatmaya davet etmekteyiz.'' Vedat Demir, bu konunun Basın Konseyi Yüksek Kurulu'nda da görüşüleceğini bildirdi. 




</TEXT>
</DOC>
