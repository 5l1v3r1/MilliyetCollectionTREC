<DOC>
<DOCNO> 38939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sondun13.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "İsrail bize karşı Amerikan silahlarını kullanıyor" 
</HEADLINE>
<TEXT>

     Filistin lideri Yaser Arfat, Ortadoğu'daki şiddet olaylarından Amerikan silahlarına sahip İsrail'i sorumlu tutarken, Filistinli bakanlar da ABD Başkanı George Bush'u şiddeti bitirecek müzakerelere engel olmaya çalışmakla suçladı. 
     Arafat, Malezya Başbakanı Mahathir Muhammed'le görüşmesi öncesinde gazetecilere yaptığı açıklamada, ''Onlar... Apaçi'ler, F-15'ler, gaz bombaları, tanklar... tüm Amerikan silahlarını köylerimize, şehirlerimize, çocuklarımıza, kadınlarımıza karşı kullanıyorlar'' dedi. 
     İsrail'le çatışmada bu ülkeyi suçlayan Arafat, ''Çok güç bir durumla karşı karşıyayız. Bütün şehirlerimiz, kasabalarımız, köylerimiz tamamen onların kuşatması altında'' şeklinde konuştu. 
     Arafat, ABD Başkanı George Bush'un dünkü açıklamasına cevap vermedi. 
     
     Filistinli Bakanlar'dan Bush'a tepki 
     Öte yandan, Filistin Enformasyon Bakanı Yaser Abdrabbo, ABD Başkanı Bush'u, İsrail ile Filistin arasında 11 aydır devam eden şiddet olaylarını sona erdirecek görüşmelere ilişkin çabaları engellemeye çalışmakla suçladı. 
     Abdrabbo, Bush'un dünkü açıklamalarına cevaben, ''Bush'un açıklamasını, Almanya'da bizim ve İsrailliler arasında herhangi bir diyalogu engelleme girişimi olarak anlıyoruz'' dedi. 
     Yaser Abdrabbo, ABD'nin görüşmelere destek olmak ve herhangi bir tarafın da destek olmasına izin vermek istemediğini söyledi. 
     Bu arada, Filistinli bakan Nebil Amr da, Washington'a yüklenerek, barış sürecinin terkedilmesi konusunu haklılaştırmak için Filistinlileri suçladığını ve ABD'nin Ortadoğu barış sürecinde rol alacak kendisinden başka bir üçüncü tarafa hoş bakmadığını öne sürdü. 
     ABD Başkanı Bush, Arafat'ın, Ortadoğu'da şiddet olaylarına son verilmesi için kesinlikle çaba sarfetmesi gerektiğini, yoksa İsrail ile diyalog kurulmasının mümkün olmadığını düşündüğünü söylemişti. 
     İsrail'in terörist tehdit altında görüşme yapılmayacağını açıkça ifade ettiğini belirten Bush, ''Arafat diyalogla ilgileniyorsa onu Filistinli teröristlerin intihar saldırıları ve tehditlerine son vermesi için çaba göstermeye teşvik ediyorum. Arafat'ın daha iyisini yapabileceğini düşünüyorum'' demişti. 
     Bush, İsrail Başbakanı Ariel Şaron'u da Filistinlilere karşı ölçülü olmaya çağırmıştı. 






</TEXT>
</DOC>
