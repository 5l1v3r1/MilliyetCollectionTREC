<DOC>
<DOCNO> 31002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sondun06.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Monica Lewinsky "lekeli" elbisesini satacak mı 
</HEADLINE>
<TEXT>

     Eski ABD Başkanı Bill Clinton'ın seks skandalına adı karışan Monica Lewinsky'nin, Clinton ile cinsel fantezileri sırasında ''lekelenen'' kokteyl elbisesini 2 milyon dolara satabileceği öne sürüldü. 
     Söz konusu iddialar, skandalı soruşturan savcı Robert Ray'ın, GAP mağazasından alınan mavi kokteyl elbisesinin Monica Lewinsky'den gelen talep üzerine kendisine iade edildiğini açıklamasından sonra ortaya atıldı. 
     İnternette hatıra eşyalarla ilgili bir açık artırma sitesi bulunan Gary Zimet adlı uzman, ''Monica'nin lekeli elbisesinin 20. yüzyılın en olağanüstü parçalarından biri olduğunu, satışa çıkarıldığı takdirde 1-2 milyon dolara satılabileceğini'' savundu. 
     Zimet'e göre Monica'nın elbisesi, Marylin Monroe'nun Madison Square Garden'da, Başkan Kennedy için ''Happy Birthday Mr. President''şarkısını söylerken giydiği tuvaletten daha fazla değer taşıyor. Marylin Monroe'nun elbisesi 1999 yılında yapılan bir açık artırmada 1.26 milyon dolara satılmıştı. Zimet'in rakiplerinden Bob Shagrin ise, ''Monica'nın elbisesinin bu kadar etmeyeceğini ve ancak bir hayır kurumuna bağışlanmak üzere açık artırmaya konulduğu takdirde en fazla 500 bin dolar getirebileceğini'' iddia etti. Monica Lewinsky'nin sözcüsü Juli Nadler, ''eski Beyaz Saray stajyerinin elbiseyi ne yapacağı konusundaki planlarını açıklayamayacağını'' belirtti. Lewinsky, skandalın gündemde olduğu dönemde, ''günün birinde lekeli elbiseyi geri aldığı takdirde onu yakacağını'' söylemişti. 







</TEXT>
</DOC>
