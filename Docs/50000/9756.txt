<DOC>
<DOCNO> 9756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sontur14.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan CHP eski genel başkanlarına çağrı 
</HEADLINE>
<TEXT>

     CHP Genel Başkanı Deniz Baykal, SHP eski Genel Başkanı Murat Karayalçın'ı aradığını ve eski genel başkanlarla biraraya gelmeyi önerdiğini belirterek, ''Kamuoyu önünde karşılıklı açıklamalarla, mektuplarla değil, biraraya gelip ülke ve parti sorunlarını konuşabileceğimizi söyledim'' dedi. 
     Mısır Çarşısı ziyaretinin ardından basın mensuplarının sorularını yanıtlayan Baykal, eski genel başkanların dün İstanbul'da yaptıkları toplantının hatırlatılması üzerine, bugün Murat Karayalçın'ı telefonla arayarak görüştüğünü belirterek, şunları söyledi 
     'Sayın Murat Karayalçın'ı aradım. Kendisinin diğer genel başkanlarla konuşmasını istedim. Birlikte kararlaştıracağımız bir tarihte parti genel merkezinde birlikte çay içerek, düşünce ve duygularını dinlemekten mutluluk duyacağımı söyledim. Yapmakta olduklarımızı onlara anlatacağımızı söyledim. 
     Bizim kamuoyu önünde karşılıklı açıklamalarla, mektuplarla değil, biraraya gelip ülke ve parti sorunlarını konuşabileceğimizi söyledim. Bir süre sonra umarım biraraya geleceğiz.'' Bir gazetecinin, ''eski genel başkanların, uyarılarının dikkate alınmadığını'' söylediklerini hatırlatması üzerine Baykal, ''CHP ülke sorunları karşısında tam bir sorumluluk içinde görev yapıyor. CHP olarak ciddi bir hazırlık yaptık. Vatandaş bizden görev istiyor. Biz görevimizi yapıyoruz'' karşılığını verdi. 
     Bir gazetecinin ''Dünya Bankası Başkan Yardımcısı Kemal Derviş'in çağırılmasını nasıl değerlendirdiğini'' sorması üzerine Baykal, ''Kemal Derviş, çok iyi yetişmiş, çok değerli bir iktisatçı. Öyle bir insanın Türkiye'nin sorunlarına çözüm getirme şansı açıktır'' dedi. 




</TEXT>
</DOC>
