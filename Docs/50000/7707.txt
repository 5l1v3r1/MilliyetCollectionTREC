<DOC>
<DOCNO> 7707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sondun09.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta binlerce kişi ABD'yi protesto etti 
</HEADLINE>
<TEXT>

     Irak'ın başkenti Bağdat'ta bugün binlerce kişi ABD'yi protesto etti. 
     Başkentin güneyinde bir meydanda toplanan 3 bin kişi, Amerikan aleyhtarı sloganlar attı. ABD ve İngiltere'ye ''öfke kusan'' göstericiler, Devlet Başkanı Saddam Hüseyin'i desteklediklerini belirttiler. Göstericiler, ''Saddam'a evet'', ''Tutsaklığa hayır'', ''Yaşasın cihad'' gibi sloganlar attılar. 
     Başkentin göbeğinde de 5 bin kişi toplandı ve ABD ile İngiltere aleyhinde gösteri yaptı. Bu arada, BM'nin Bağdat'taki sözcüsü George Somerwill, Irak'taki BM görevlilerinin gereksiz seyahat etmelerine sınırlamalar getirdiklerini söyledi. 
     BM'nin insani yardım programı çalışmalarının süreceğini söyleyen Somerwill, BM görevlilerinin tahliye edilmesinin söz konusu olmadığını belirtti. 
     Bağdat ve kuzeydeki üç bölgede yaklaşık 700 BM çalışanı, insani yardım çalışmalarında görev yapıyor. Görevliler, BM ile yapılan ''gıda karşılığı petrol'' anlaşması uyarınca gıda, ilaç ve diğer yardım malzemesinin dağıtılmasını denetliyor. Öte yandan, Gazze şeridinde de Irak lehinde gösteri yapıldı. Gazze şeridinin kuzeyindeki Beyt Hanun kasabasının sokaklarında yapılan gösteriye katılan Filistinliler, ''Saddam, Saddam Tel Aviv'i vur '' diye bağırdılar. Göstericiler, Saddam ve Filistin lideri Yaser Arafat'ın posterlerini taşıdılar. 
     




</TEXT>
</DOC>
