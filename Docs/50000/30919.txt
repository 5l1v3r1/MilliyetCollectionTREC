<DOC>
<DOCNO> 30919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/ekonomi/eko07a.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin gerçek niyeti ve Türkiye’nin seçenekleri 
</HEADLINE>
<TEXT>

Portföy YAŞAR ERDİNÇ 
     İhalelerde aylardır alım yapmayan yabancılara gerekli ortam yaratılmazsa, asıl sorun o zaman patlayacak 
     
     Son gelişmeleri bir de biz tekrarlayalım Derviş Washington’dan gözlerindeki feri, isteği, azmi tükenmiş bir halde "Bir uzlaşıcı yol bulmaya çalışıyoruz" dedi. 
     Cumhurbaşkanı Sezer, Tütün Yasasını veto etti. 
     Dolar 1 milyon 350 bin TL’ye yükseldi. 
     Borsa bir günde yüzde 9.1 düştü. 
     Faizler yüzde 100 sınırını aştı. 
     Milliyetçilikte üzerine toz kondurmayan Enis Öksüz, cebinde Türk lirası bulamadı ve dolar bozdurmak zorunda kaldı. 
     Financial Times gazetesi, "Türkiyedeki faizlerin yüksek seyri IMF programını tehlikeye sokuyor" dedi. 
     Kafalardaki önemli soru şu IMF ve Dünya Bankasının gerçek niyeti 3.2 milyar doları göndermek ama şu an gözümüzü korkutmaya mı çalışıyor Yoksa gerçekten ciddiler mi 
     Bir daha tekrarlayalım Müflis tüccar durumundayız. Borçluyuz ve bu devletin borçlarını geri ödeyebilme gücü konusunda IMF’nin kuşkuları şimdi resmi bir şekilde teyit edildi. Gerçek sorun, Telekom falan değil. Gerçek sorun, aylardır hiçbir yabancının bizim ihalelerimizden bono almaması ve hükümetin bu ortamı yaratamamasıdır. Eğer alsalardı faizler düşecek ve borçlanma maliyeti düşmeye başlayacak ve borç geri ödemeleri döndürülebilirliğini koruyacaktı. IMF de diyor ki "Eğer siz yabancı finansal piyasalara güven verseydiniz ki Telekom bu konuda semboldü, gelip sizlerden bono alırlardı. Ama bu güveni vermediniz, benim de bundan sonra size vereceğim para çarçur olacak. Büyüklerimden zaten başka ülkelerde batırdığım paralar yüzünden çok dayak yedim, şimdi sizin ülkenizde de daha fazla para batırmak istemiyorum. Para istiyorsanız, hemen şimdi ne diyorsak aynen yapın." 
     Şimdi iki yol var. Birincisi bu parayı istiyorsak ki öyle IMF’nin dediği herşeyi yapacağız ve para gelecek. Çünkü adamlar oldukça ciddiler. 
     İkincisi önümüzdeki 6 ay içinde beklediğimiz toplam vergi geliri 20 - 25 katrilyon civarında. Fakat bu altı ayda halka, bankalara ve kamu kurumlarına ödenecek borç tutarı ise 40 katrilyon seviyesinde. Eğer devlet hiç maaş ödemezse ve başka harcama yapılmazsa dahi 15 - 20 katrilyon açık var. IMF’nin vereceği paraların bir kısmı bu borç ödemesinde kullanılacaktı, fakat onlar para vermiyor. Şu an elimizde iki seçenek var. Ya karşılıksız para basacağız ve bu borçları ödeyeceğiz ki bunun adı sonradan hiperenflasyon olur, ya da zorunlu olarak vadesi gelmiş ödemelerimizi erteleyeceğiz ki, bunun adı da konsolidasyon olur. Devletin kredisi tükendi. Son büyük ihalede bile minimum miktarda borçlanmayı yüzde 92’den yapabildi. 
     Bunlara şaşırmayın. Öyle bir ülkeyiz ki bu ülkenin merkez bankası başkanı devalüasyon olacağını anlayınca önce kendi hesaplarını dolara çeviriyor, en milliyetçi bakanının cebinde TL yok, dolarla geziyor. Siyasetçi hala eski siyasetçi ve kaybedeceği oyların hesabını yaparken, bittiklerini ve ülkenin nereye gittiğini göremiyorlar. 
     Bir sabah uyandığımızda, bambaşka bir Türkiye’de uyanacağız ve yeni bir başlangıç yapacağız. Başka ülkelerde de oldu bu. Bir sabah israilliler uyandığında bambaşka bir İsrail vardı, bir sabah Arjantinliler uyandığında bambaşka bir Arjantin vardı. 
     



 EKONOMİ 




















</TEXT>
</DOC>
