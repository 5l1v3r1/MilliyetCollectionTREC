<DOC>
<DOCNO> 28776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur11.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli Göçer cezaevinden gazeteleri ilan verip belediyeyi suçladı 
</HEADLINE>
<TEXT>

     Marmara Depremi sırasında yaptırdığı ve sattığı binaların yıkılması sonucu toplam 195 kişinin ölümüne neden olduğu iddiasıyla Konya Ağır Ceza Mahkemesi'nde tutuklu yargılanan Veli Göçer, gazete ilanıyla kendisini savundu. 
     Konya E Tipi Cezaevi'nde kalan Veli Göçer, oğlu Cem Göçer aracılığıyla yerel bir gazeteye verdiği ilanda, Çınarcık'taki binaların yıkılmasından ve ölümlerden kendisinin sorumlu bulunmadığını iddia etti. ''İlerleyen Türkiye'de 8 Yıllık Gecikme'' başlığı ile verdiği ilanda Göçer, Çınarcık Belediyesi'ni suçlayarak, şöyle dedi 
     ''Bayındırlık ve Afet İşleri Genel Müdürlüğü'nce tüm Yalova'nın zemin etüdleri yaptırılmış, inşaata uygun olan ve olmayan yerlerin haritası çıkarılmıştır. Çınarcık, Veli Göçer Çamlık Sitesi'nde 149 kişinin hayatını kaybettiği yer ve civarına inşaat yapılamayacağı, avukatımızın talebi üzerine, 27 Nisan 2001 tarihinde Çınarcık Belediyesi Fen İşleri Müdürlüğü'nce tarafımıza yazılı olarak bildirilmiştir. 
     8 yıl önce resmi ruhsatla 5-6-7 kat inşaat izni verilen bölgeye, bugün tek katlı ev bile yapılamayacağı raporu verilmesi, Türkiye'nin her geçen gün ilerlediğinin bir göstergesi değil mi Kamuoyuna saygı ve üzüntüyle duyururuz.'' Veli Göçer, halen Konya Ağır Ceza Mahkemesi'nde TCK'nın 383 2. maddesi gereğince, ''tedbirsizlik, dikkatsizlik ve meslekte tecrübesizlik sonucu birden çok kişinin ölümüne sebebiyet vermek'' suçundan 5 yıla kadar hapis cezası istemiyle yargılanıyor. 







</TEXT>
</DOC>
