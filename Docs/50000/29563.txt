<DOC>
<DOCNO> 29563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/ekonomi/aeko.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Özalvari çıkarma kursakta kaldı... 
</HEADLINE>
<TEXT>

Salzburg ziyareti iptal edilince, Özal hayranı’ olduğunu açıklayan Bakan Derviş’in tıpkı Turgut Özal gibi bizzat davet ettiği işadamlarının programları da alt üst oldu 
     EKONOMİ SERVİSİ 

     Devlet Bakanı Kemal Derviş, Telekom Yönetim Kurulu atamasında yaşanan kriz nedeniyle ertelediği, sorun çözülünce yeniden çıkmaya karar verdiği yurtdışı gezisine 30 Haziran’da başlıyor. 
     Ancak programın Salzburg’daki Avrupa Ekonomik Forumu’nu kapsayan Avusturya ayağı iptal edildi. ANAP Grubu’nda "Turgut Özal’a hayrandım" diyen Derviş, bu toplantıya, daha önce Özal’ın yaptığı gibi birçok işadamanı da özel olarak davet etmişti. Gezinin bu bölümü iptal olunca, işadamları da bu programı iptal etmek zorunda kaldı. Salzburg’da 1 - 3 Temmuz tarihleri arasında yapılacak olan ve 15’i devlet başkanı olmak üzere 44 ülkeden 620 kişinin katılacağı toplantının programı da Derviş yüzünden üç kez değişmek zorunda kaldı. 
     
     Yabancıları ikna edecek 
     Derviş’in yurtdışı gezi programında ilk durak İsviçre. Yarın İsviçre’ye gidecek olan Derviş, Crans - Montana Dünya Ekonomik Forumu’nda İsviçre Ekonomi Bakanı, Tunus Başbakanı, Fas Ekonomi Bakanı, Romanya Cumhurbaşkanı ve özel sektör temsilcileriyle görüşecek. Derviş, 3 Temmuz’da Amerika’ya hareket edecek. Derviş, Dünya Bankası’nın vereceği 1.1 milyar dolarlık mali ve kamu setörü uyum kredisi ile 600 milyon dolarlık tarım sektörü uyum kredisi anlaşmalarını imzalayacak. 
     7 Temmuz’da, İngiltere’ye geçecek olan Derviş, Londra’da finans kuruluşları ve yatırım bankalarının temsilcilerinin katılacağı bir toplantıda, programı ve program kapsamında bugüne kadar yapılan düzenlemeleri anlatarak, yabancı sermayenin programa olan siyasi desteğe ilişkin tereddütleri gidermeye çalışacak. 
     
Telekom ve siyaset sorulmasını istemedi      Devlet Bakanı Kemal Derviş, 1 - 3 Temmuz’da Salzburg’da yapılacak Avrupa Ekonomik Forumu’na birçok işadamını da bizzat davet etmişti. Derviş, işadamlarını uluslararası yatırımcılar ile bankacılarla görüştürüp kendilerini anlatmalarına olanak sağlayacaktı. Derviş’in davet ettiği işadamları arasında şu isimler bulunuyordu 
     
     Davet ettiği isimler 
     Eczacıbaşı Holding Yönetim Kurulu Başkanı Bülent Eczacıbaşı, Sabancı Holding Lastik ve Takviye Grubu Başkanı Güler Sabancı, TÜSİAD Başkanı Tuncay Özilhan, Doğuş Grubu Yönetim Kurulu Başkanı Ferit Şahenk, Koç Holding Yönetim Kurulu Üyesi Mustafa Koç ve Çukurova Holding Yönetim Kurulu Başkanı Mehmet Emin Karamehmet. 
     
     Programı anlatacaktı 
     Derviş Salzburg’da Newsweek dergisi editörü Andrew Nagorski’nin yöneteceği ’sınırlar ötesi ekonomik politikalar’’ konulu bir panele katılacaktı. Derviş, pazartesi öğleden sonra ise IMF ile ilişkiler ve uygulanan yeni ekonomik program konusunda bir konuşma yapacaktı. Derviş’in, soru - cevaplı olacak bu programları, Telekom krizi ve siyasi gelişmelerle ilgili sorularla karşılaşmamak için iptal ettiği belirtildi. 
     



 EKONOMİ 































</TEXT>
</DOC>
