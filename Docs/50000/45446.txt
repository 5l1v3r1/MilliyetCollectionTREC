<DOC>
<DOCNO> 45446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/soneko14.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen hafta hangi yatırım aracı ne kadar kazandırdı 
</HEADLINE>
<TEXT>

     Para ve sermaye piyasaları, ABD'nin terörist saldırılara vereceği karşılığa dönük temas ve hazırlıklara endekslendi. 
     Muhtemel bir ABD misillemesi nedeniyle günlerdir tedirgin olan ve önemli düşüşlerle gerileyen Borsa, haftanın ilk iki gününü artışla tamamladı. Çarşamba günü gelen satışlarla yüzde 2.21 oranında düşüş gerçekleşti. Perşembe günü de yükselen borsa Cuma gününü yüzde 2.64'lük düşüşle tamamladı. Endeks, haftalık bazda sadece ortalama 
     yüzde 0.35'lik düşüş kaydetti ve 7,598.91 puandan kapandı. 
     
     Özetle yatırım araçları 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 5.47, Alman Markı'nın fiyatı ise yüzde 5.56 oranında arttı. 24 ayar külçe altının gram satış fiyatı yüzde 4.84 oranında, Cumhuriyet altınının satış fiyatı da yüzde 4.04 oranında yükseldi. Mevduat faizlerinde önceki hafta sonuna göre ortalamalarda küçük çapta artışlar oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.99, bir haftalık reponun net getirisi de yüzde 0.98 olarak gerçekleşti. 
     
     Borsa'da geçen hafta 
     Borsa haftaya artışla başladı. İlk gün ortalama yüzde 1.36, Salı günü de yüzde 1.48 oranında artış gösteren hisse senedi fiyatları Çarşamba gününü ortalama yüzde 2.21'lik kayıpla kapadı. Perşembe günü gelen tepki alımlarıyla ortalama yüzde 1.76 oranında artan Endeks, Cuma günü dövizdeki çıkışa bağlı olarak ortalama yüzde 2.64 oranında düştü. Endeks, haftayı 7,598.91 puandan tamamladı. 
     
     Nedenler,beklentiler 
     Borsa uzmanları, İMKB'de haftanın son günü gelen satışların, hafta sonu ABD'nin olası misilleme saldırısının riski ile Devlet Bakanı Kemal Derviş'in ABD temaslarına ilişkin olarak gelebilecek olumsuz açıklama ihtimaline dayanan spekülasyonlardan kaynaklandığını savunarak, önümüzdeki hafta piyasaların yönünü, G-7 toplantısı ve buradan çıkacak ve Türkiye'yi ilgilendirebilecek gelişmelerin belirleyeceğini ifade ediyorlar. 
     İMKB Bileşik Endeksi geçen hafta toplam 26.96 puan düşerek 7,625.87 puandan 7,598.91 puana indi. Hisse senetlerinin haftalık 
     ortalama değer kaybı yüzde 0.35 oldu. 
     İMKB Ulusal-Mali Endeksi 259.43 puan düşerek 9,955.00 puandan 9,695.57 puana gerilerken, İMKB Ulusal-Sanayi Endeksi 136.28 puan 
     artarak 7,068.90 puandan 7,205.18 puana ve İMKB Ulusal-Hizmetler Endeksi de 192.50 puan artarak 4,326.77 puandan 4,519.27 puana yükseldi. 
     Böylece, mali grup hisseleri ortalama yüzde 2.61 oranında değer yitirirken, sanayi grubu hisseleri ortalama yüzde 1.93, hizmetler grubu hisseleri de ortalama yüzde 4.45 oranında değer kazandı. 
     
     Kazananlar ve kaybedenler 
     Borsada geçen hafta işlem gören 289 hisse senedinden 158'i değer kazandı. 100 hisse senedi değer yitirirken, 31 hisse senedinin de değeri değişmedi. 
     En yüksek oranlı artış, yüzde 57.78 ile Lüks Kadife hisselerinde oldu. Avrasya Yatırım Ortaklığı hisseleri yüzde 44.44 oranındaki artışla ikinci ve Aselsan hisseleri de yüzde 41.67 oranındaki artışla üçüncü olarak sıralandı. 
     En yüksek oranlı düşüş yüzde 24.87 ile Tekstilbank hisselerinde oldu. Yüzde 14.15'lik düşüşle Raks Elektronik hisseleri ikinci, yüzde 13.79'luk düşüşle de Gedik Yatırım Ortaklığı üçüncü sırada yer aldı. 
     İMKB Ulusal Pazar'da geçen hafta toplam 323 milyar 338.9 milyon adet hisse senedi işlem gördü ve karşılığında 906 trilyon 656.9 milyar liralık işlem hacmi gerçekleşti. 
     
     Döviz 
     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 5.47, Alman Markı da yüzde 5.56 oranında değer kazandı. 
     ABD Doları'nın Türk Lirası satış fiyatı 84 bin lira artarak 1 milyon 620 bin liraya, Alman Markı'nın satış fiyatı da 40 bin lira artarak 760 bin liraya çıktı. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 5.73 oranında artarak 2 milyon 400 bin liraya, İsviçre Frangı'nın Türk Lirası satış fiyatı yüzde 3.32 oranında artarak 991 bin liraya ve Fransız Frangı'nın Türk Lirası satış fiyatı da yüzde 3.70 oranında artarak 224 bin liraya yükseldi. 
     Bugün öğle saatlerinde İstanbul serbest piyasada ABD Doları 1 milyon 624 bin liradan, Alman Markı 757 bin liradan satılıyordu. 
     
     Altın 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 4.84 oranında, Cumhuriyet altınının satış fiyatı da yüzde 4.04 oranında arttı. 
     Kapalıçarşı'da külçe altının gram satış fiyatı 700 bin liralık artışla 15 milyon 150 bin liraya, Cumhuriyet altınının satış fiyatı da 4 milyon liralık artışla 103 milyon liraya çıktı. 
     İstanbul Altın Borsası'nda İAB işlem gören 24 ayar altının gram fiyatı yüzde 3.10 oranında artarak, 14 milyon 702 bin lira oldu. 
     
     Yatırım fonları 
     Yatırım fonlarına katılma belgeleri bir önceki haftaya göre ortalama yüzde 1.31 oranında değer kazandı. 
     Fonlar arasında en çok değer kazanan katılma belgeleri, yüzde 9.21'lik artışla İş A Tipi Teknoloji Endeks Fon, yüzde 8.13'lük 
     artışla Tekstil A Tipi Hisse Fon ve yüzde 8.07'lik artışla Ata A Tipi Değişken Fon oldular. 
     Geçen hafta değer yitiren katılma belgesi olmadı. 
     
     Tahvil ve bono 
     Hazine geçen hafta 182 gün vadeli bono ihalesi düzenledi. 
     İhaleye toplam 727.8 trilyon liralık teklif gelirken, nominal 433 trilyon liralık satış yapıldı. İhaledeki net satış miktarı da 311.3 trilyon lira olarak gerçekleşti. İhaledeki bileşik faiz yüzde 93.56, basit faiz ise yüzde 78.25 oldu. İhalede kamuya da 123.4 trilyon liralık net satış gerçekleştirildi. Bonoların geri ödemesi, 3 Nisan 2002'de yapılacak. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.82 ile yüzde 1.16 arasında gerçekleşti. 
     
     Faiz,repo 
     Geçen hafta mevduat faizlerinde ortalamalarda küçük çapta artışlar oldu. 
     Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle mevduat faizinin haftalık net getirisi, bir yıllık ve 6 aylık mevduatta yüzde 0.96, 3 aylık mevduatta yüzde 0.97 ve 1 aylık mevduatta yüzde 0.99 oldu. 
     Önceki hafta sonunda ortalama faizi yüzde 60'ın biraz üzerinde bulunan haftalık reponun net getirisi yüzde 0.98 dolayında gerçekleşti. 
     






</TEXT>
</DOC>
