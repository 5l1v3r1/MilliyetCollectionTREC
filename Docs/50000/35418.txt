<DOC>
<DOCNO> 35418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sondun02.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Genesis yine fırlatılamadı 
</HEADLINE>
<TEXT>

     Amerikan Uzay ve Havacılık Dairesi NASA , uzaydan atom zerrecikleri getirecek olan ''Genesis'' adlı aracın fırlatılmasını kötü hava koşulları nedeniyle yeniden erteledi. 
     Cape Canaveral'daki Kennedy uzay merkezi yetkililerinden, Joe Wells, hava durumunda değişiklik beklenmemesi nedeniyle Genesis'in fırlatılmasının ertelendiğini söyledi. 
     Wells, sonraki fırlatma girişiminin ne zaman yapılacağının henüz belirlenmediğini belirtti. İlk olarak 4 gün önce fırlatılması öngörülen Genesis'in kalkışı, daha önce de kumanda sistemindeki motorların yeniden kontrol edilmesi için ve kötü hava koşulları nedeniyle 3 kez ertelenmişti. Genesis'in üç yıl boyunca 32 milyon kilometre yol kat ederek daha sonra dünyaya geri dönmesi planlanıyor. Genesis aracının milyarlarca atom örneği biriktirerek dünyaya getireceğini belirten bilim adamları, bu sayede güneş sisteminin 4 buçuk milyar yıl önceki oluşumunu daha iyi anlayabileceklerini açıklamışlardı. Genesis'in, ultra saf silikon, elmas, safir, altın, alüminyum ve germanyum kullanılarak yapılmış olan petek panellerinin, 83 çeşit doğal element örneğini toplayacağı düşünülüyor. 







</TEXT>
</DOC>
