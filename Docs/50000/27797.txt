<DOC>
<DOCNO> 27797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/guncel/gun06.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis izinsiz gözaltına almış 
</HEADLINE>
<TEXT>
Yenal Ansen serbest 
Halkbank eski Genel Müdürü, yargılama izni alınmadığı için bırakıldı 
     NEZİH GÜROL, CENNET NAR İstanbul 

     İstanbul Mali Şube Müdürlüğü'nde sorgulanan Halkbank eski Genel Müdürü Yenal Ansen ve yönetim kurulu üyesi Osman Nuri Ertuğ için ilgili bakanlıktan izin alınmadığı ortaya çıktı. Usulsüz kredi iddialarıyla ilgili olarak dün İstanbul Adliyesi'ne sevk edilen Ansen ve Ertuğ, 4483 sayılı yasa gereği sorumlu bakan Kemal Derviş'ten kovuşturma izni alınmadığı gerekçesiyle savcı tarafından serbest bırakıldı. 
     Savcı Osman Uludüz, diğer 4 kişinin ifadesine başvururken, şirketlerine kredi aktarılan Murat Demirel ve yöneticisi hakkında gıyabi tutuklama kararı çıkarttı. Ansen'in avukatları ise araya hafta sonu tatili girdiği için gerekli itirazı yapamadıklarını bildirdi. Bu durumda Ansen ve Ertuğ hakkındaki soruşturma yapılıp yapılmaması konusunda bakanlığın görüşü beklenecek. 
     Egebank'ın eski sahibi Murat Demirel'in şirketlerine 1996- 1998 yıllarında 159 milyon dolar kredi aktarımında "Bankalar Kanunu’na muhalefet" ve "dolandırıcılık" suçlarının işlendiği iddiasıyla Mali Polisçe gözaltına alınan Ansen ve Ertuğ'un da aralarında bulunduğu altı kişi dün İstanbul Adliyesi'ne getirildi. Zanlıları Uludüz sorguladı. 
     Yetkililer, başka tahkikat aşamasında polisin ulaştığı isimlere gözaltı süresi verildiğini, bu sanıkların kamu görevlisi olduğunun anlaşılmasıyla ilgili bakanlıktan gerekli iznin alınacağını belirttiler. 
     Savcı Uludüz, Ansen ve Ertuğ'un yasa kapsamı gereğince ifadesini almadan, Dış İlişkiler eski Sorumlusu Arife Deniz Ciner ve Ticari Krediler eski Müdürü Muazzez Ela'yı da ifadelerini aldıktan sonra serbest bıraktı. Savcı, bankanın Levent Şubesi görevlisi Mualla Halistürk ve Ender Altun'u ise tutuklanması talebiyle nöbetçi mahkemeye sevk etti. 
     
     'Adalet tecelli edecek' 
     Birer birer serbest kalan zanlılardan Ertuğ, "Adalet tecelli edecek" derken, Genel Müdür Ansen "İyi akşamlar" demekle yetindi. Nöbetçi Mahkemede ifade veren zanlılardan Halistürk ve Altun ise tutuklanarak Bakırköy Kadın ve Çocuk Tutukevi'ne gönderildi. 
     



 GÜNCEL 























</TEXT>
</DOC>
