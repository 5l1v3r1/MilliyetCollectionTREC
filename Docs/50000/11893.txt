<DOC>
<DOCNO> 11893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/siyaset/siy01.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilinin 'İktisat’ paniği 
</HEADLINE>
<TEXT>

Yüksek faize koşanların arasında milletvekillerinin de bulunduğu saptandı. Mevduatını faiziyle çekmeye çalışan DYP’li Musaoğlu bankada sadece 43 milyar lirası olduğunu açıkladı 
     AYDIN HASAN Ankara 

     Bankacılık Denetleme ve Düzenleme Kurulu’nun yönetimine el koyduğu İktisat Bankası’na "yüksek faiz" nedeniyle koşanlar arasında milletvekilleri de bulunduğu ortaya çıktı. Bu isimlerden birisi de, eski Devlet bakanlarından DYP Mardin Milletvekili Metin Musaoğlu. İktisat Bankası Ankara Merkez Şubesi’nde hesabı bulunan Musaoğlu, mevduatını faiziyle birlikte almak için şubeye giderek görevlilerle tartıştı, ancak amacına ulaşamadı. 
     Tasarruf Mevduatı Sigorta Fonu kapsamına alınmasından sonra kulislerde İktisat Bankası’nın Meclis’in ana giriş kapısının karşısında bulunan Merkez Şubesi konuşulmaya başlandı. Şubede çok sayıda milletvekilinin mevduat hesabı olduğu belirtildi. Kulislerde, Musaoğlu’nun bankadaki hesabı konusunda yaptığı girişimler şöyle anlatıldı 
     "Bankanın fono devredilmesinden sonra Musaoğlu, bazı akrabalarıyla birlikte Ankara Merkez Şube’ye gitti. Musaoğlu’nun akrabaları ve yönlendirdiği bazı arkadaşlarının şubedeki mevduatı 20 trilyon lira civarında. Milletvekili, mevduatının faiziyle birlikte ödenmesini istedi. Ancak görevliler, kasaların kapatıldığını, ödemenin yapılamayacağını belirttiler. Bunun üzerine milletvekili ısrarlı davrandı ve tartışma yaşandı." 
     
     "43 milyarım var" 
     Ankara’da inşaat şirketi bulunan Musaoğlu, iddialara ilişkin olarak şunları söyledi 
     "Benim banka ile bir kavgam olmadı. Bankanın şubesinde 43 milyar lira mevduat hesabım var. Keşke 20 trilyonum olsaydı. O kadar param yok. El konulduğunu duyduktan sonra telefon açtık. Parayı gönderin’ dedik. Ödeme yapmadılar. Hesap cüzdanım ortada. Benim adıma 43 milyar liralık hesap var. Şube Meclis’e çok yakın diye çok sayıda milletvekili paralarını oraya yatırıyordu. Ben bunları söylemek istemiyorum. Burada hesabı olan vatandaşın tedirgin olmaması için sağduyulu davranıyorum." 
     


 SİYASET 















</TEXT>
</DOC>
